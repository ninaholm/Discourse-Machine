Vi kan ikke bare knipse med fingrene
Han blev valgets helt store sejrherre. Forventningerne til ham er skyhøje. Grønlands næste landsstyreformand, Kuupik Kleist, har posen fuld af ideer,men ved godt, at der kan vente øretæver, hvis han og IA ikke leverer varen
-Vi lover at udarbejde en sammenhængende langtidsplan frem for den lille sjat penge her og der, som hidtil har været løsningen på problemerne,- siger Kuupik Kleist.


 'Obama-effekten' er blevet nævnt i forbindelse med den overvældende sejr til oppositionspartiet Inuit Ataqatigiit (IA) ved valget til det grønlandske landsting tirsdag i sidste uge. 
Manden i centrum for venstrefløjens sejr er formand for AI, Kuupik Kleist, der med 5.461 personlige stemmer blev den grønlandske politiker, der har scoret flest stemmer nogensinde. Og Kleist kan mærke presset.
"Der er bestemt høje forventninger, men gennem hele valgkampen har vi holdt fast i, at vi ikke bare kan knipse med fingrene. Det kommer til at tage tid," siger Kuupik Kleist om de mange store opgaver, der venter hans regering. 
IA fordoblede sin størrelse ved valget, da det med 43,7 procent af stemmerne sikrede sig 14 ud af 31 mandater og blev landets største parti. Kuupik Kleist mener, at IA's sejr til dels skyldes, at valget havde karakter af et protestvalg, rettet mod socialdemokraterne i Siumut, der trods gentagne skandaler har siddet på magten siden det grønlandske hjemmestyre blev etableret i 1973.
"Men jeg vil også vove at påstå, at det var et resultat af, at vores partis stabile indsats endelig gav pote. Og så har vi ført en strategisk og veltilrettelagt valgkamp, der fangede tonen i befolkningen," siger Kuupik Kleist.
"Vi havde fokus på dagligdagen og den sociale genopretning, der er helt nødvendig. Frem for at bruge tiden på at tale om en masse store og fantasifulde projekter havde vi fokus på menneskers dagligdag."
At turde prioritere 
Information fanger ham på telefon fra Nuuk inden den afgørende forhandligsdag fredag. IA har meldt klart ud, at de under ingen omstændigheder vil samarbejde med Siumut, så tilbage er de to borgerlige partier, Atassut og Demokraterne, samt et par mindre parter. 
Kubik Kleist forventer, at en regering skulle være på plads senest tirsdag. Og så er det i gang med arbejdet. Kuupik Kleist er ikke i tvivl om, hvilke opgaver, der står øverst på hans regerings to do-liste:
"Først og fremmest er der børneområdet, men også andre velfærdsområder som bolig, skole og uddannelse er helt øverst på listen," siger Kleist. 
De mange historier om vanrøgt og misbrug af grønlandske børn har gjort disse samfundets svageste til et centralt problem.
"Vi vil gøre noget, som man slet ikke i tilstrækkelig grad har gjort før, nemlig at skabe dialog med fagfolk inden for socialområdet; faktisk lytte til, hvad deres erfaringer er, så vi ved præcis, hvor skoen trykker og kan lave egentlige handlingsplaner," siger Kleist, der igen understreger, at det her ikke bliver løst over et par måneder. 
"Men vi lover at udarbejde en sammenhængende langtidsplan frem for den lille sjat penge her og der, som hidtil har været løsningen på problemerne," siger Kleist.
En af de ting, som Siumut ikke gjorde, var at prioritere, siger Kuupik Kleist.
"Vi må lave bevidste prioteringer af de begrænsede midler, vi har. Og så må vi turde stå ved de prioriteringer - også når resultaterne viser sig at tage tid, og det ikke er populært," fastslår Kleist.
Erhverv
Men der skal jo også penge ind, før de kan bruges. Derfor vil Kleist også satse på at styrke erhvervsudviklingen. 
"Det skal i høj grad ske ved at lave regionale handlingsplaner frem for store nationale eller små lokale. Hvordan bygger man en erhvervsudvikling på det, der faktisk er," siger Kleist, der også er åben over for udenlandske investeringer.
"Det er der i høj grad brug for på råstofområdet. Vi har ikke den type kapital, det kræver. Men der er naturligvis altid en iboende risiko for at blive løbet over ende, når man er et lille land. Så man skal holde tungen lige i munden," understreger Kleist. 
Mangel på respekt
- Og hvad med forholdet til Danmark? 
"Vi tager det i det tempo, som den politiske velvilje og økonomien tillader. Vi har længe uden held forsøgt at få igennem, at der skal udarbejdet en prioriteringsliste; en rækkefølge for, hvordan vi bevæger os fremad. Det kan vi jo passende gøre nu," siger Kleist. 
- Du har sagt, at I ikke kan samarbejde med Siumut, fordi deres menneskesyn ligger for langt fra jeres. Hvad mente du med det?.
"Man kan måske sige, at efter 30 år med politisk dominans var Siumut begyndt at betragte det grønlandske samfund som deres ejendom. Det var en magttilgang frem for en demokratisk tilgang, hvor man ønsker at inddrage befolkningen. Den forståelse slog virkelig igennem i valgkampen, hvor det drev med valgflæsk, der var så tykt, at ingen hoppede på det. De tabte, fordi de prøvede at bilde folk ind, at de igen skulle have en chance med deres fantasifulde store planer, men de havde ikke respekt for den almindelige befolkning."
- Men på et ideologisk plan har IA da mange flere ting til fælles med Siumut end med de borgelige. Kan du udelukke, at I om et år sidder i regering med dem? 
"Nu prøver vi at skrue et regeringsgrundlang sammen i samarbejde med de andre partier, der gerne skulle holde i fire år." 


