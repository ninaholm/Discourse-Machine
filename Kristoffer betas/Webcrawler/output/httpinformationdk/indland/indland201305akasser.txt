A-Kasser: Lappeløsninger er ikke nok for langtidsledige
A-kassernes sammenslutning opfordrer regeringen til at lave en varig løsning for de langtidsledige


 
	Det vækker glæde i a-kasserne, at der nu tilsyneladende er hjælp på vej til de mange tusinde medlemmer, der er på vej til at miste deres dagpenge.

	Men ifølge direktøren for a-kassernes sammenslutning AK-Samvirke, Verner Sand Kirk, er der brug for mere end endnu en lappeløsning, som redder de langtidsledige i en periode.

	»Jeg tror ikke på, at der er nogen af de partier, der stod bag ændringerne af dagpengesystemet i 2010, der havde gjort det, hvis de havde været klar over, hvor voldsomt det ville blive,« siger Verner Sand Kirk.

	»Vi håber, at der bliver en redning for dem, der står til at miste enhver indtægt, men vi håber også på, at der kommer en varig, ordentlig løsning,« siger direktøren.

	Ifølge flere medier vil statsminister Helle Thorning Schmidt (S) tirsdag præsentere sit bud på en løsning for de tusindvis af dagpengemodtagere, som er på vej ud af systemet.

	Forslaget indeholder efter sigende en overgangsordning, som giver en kontanthjælpslignende ydelse på et lavere niveau end dagpengene til de personer, der mister retten til dagpenge.

	Den nye ordning løber frem til 2017, men vil ikke ændre på de nye regler om dagpenge, som dermed blot indfases over en længere periode end beregnet.

	Verner Sand Kirk vil ikke kommentere forslaget, før han selv har set det. Men han håber på, at regeringen vil tage hele ordningen op til ny revision.

	»Vi har brug for et holdbart dagpengesystem, og det er det her ikke, hvis der permanent ryger 20.000 ud om året,« siger han.

	De nye dagpengeregler blev vedtaget i 2010 af VK-regeringen med støtte fra Dansk Folkeparti, Kristendemokraterne og Radikale. Ændringerne betød blandt andet en halvering af dagpengeperioden fra fire til to år.

