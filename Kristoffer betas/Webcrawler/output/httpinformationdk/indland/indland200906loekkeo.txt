Løkke overholdt loven, men sløsede med pengene
Det var ikke lovbrud,  da Lars Løkke Rasmussen (V) som sundheds minister i 2006 fastsatte priser til de private sygehuse. Men priserne var for høje, konkluderer Rigs revisionen


 Folketingets afslutningsdebat kørte på 11. time, og journalisterne havde for længst haft deadline, da Venstres Sophie Løhde på sin plads i Folketingssalen klappede hænderne sammen i begejstring.
For efter en lang dags debat gav statsminister Lars Løkke Rasmussen (V) fra talerstolen endelig igen på oppositionens beskyldninger om, at regeringen bevidst havde betalt for meget til de private sygehuse. Det frie sygehusvalg blev vedtaget i 2002 - med Socialdemokraternes stemmer,  påpegede han. Og i lovens bemærkninger fremgår det tydeligt, at betalingen til private sygehusejere for at udføre operationer for det offentlige skal tage udgangspunkt i de gennemsnitstakster, der allerede gælder imellem de offentlige sygehuse.
»Hvis det er en skandale, står vi altså med noget, som er meget stort, som er en kæmpeskandale,« sagde Løkke ironisk, mens en tilfreds latter bredte sig blandt regeringspartierne.
I går kom den endelige dom fra Rigsrevisionen og Statsrevisorerne så.
Og spørger man regeringspartierne, er kæmpe skandalen netop udeblevet. For Lars Løkke Rasmussen brød ikke nogen lov, da han som sundhedsminister i 2006 bestemte, at private sygehuse skulle modtage en betaling på 95 pct. af, hvad taksten er i det offentlige.
Næse fra revisorerne
Men det er i virkeligheden heller ikke det, der har været debattens kerne. Spørgsmålet er, om den fastsatte pris var rimelig - for private sygehuse, der ikke har akutberedskab, forskning eller andre offentlige forpligtelser, kan alt andet lige udføre planlagte behandlinger billigere end de offentlige.
Og hér konkluderer Rigsrevisionen håndfast, at Løkke og hans gamle ministerium »ikke har sikret, at de private sundhedsydelser er erhvervet under skyldig hensyntagen til økonomien.«
Det er især dét, der i går udløste en næse til statsministeren fra flertallet af statsrevisorerne.
Miséren opstod i 2006, da de gamle amter og sammenslutningen af private sygehuse var kørt fast i deres pris-forhandlinger.
Løkke Rasmussen skar - som han havde pligt til ifølge loven - igennem.
Han fastsatte taksten til de 95 procent. Men det var væsentligt højere end det niveau, som amterne allerede havde forhandlet sig frem til med cirka 100 mindre private sygehuse og klinikker.
De var gået med til en pris på 80 pct. af den offentlige takst. Men efter Løkkes afgørelse annullerede alle 100 deres frivillige aftaler for at opnå den højere pris, som de nu var garanteret af regeringen.
Forløbet viser ifølge Rigsrevisionen at »markedet for sygehusydelser i 2006 muliggjorde lavere priser«. Men dét sad Sundhedsministeriet altså overhørigt.
Skiftende meldinger
Rigsrevisionen sætter ikke et samlet tal på, hvor høj overbetalingen har været. Men ifølge en undersøgelse, Dansk Sundhedsinstitut offentliggjorde i marts, drejer det sig om mellem 10 og 20 procent, svarende til op mod 240 mio. kr.
Regeringspartierne og Dansk Folkeparti gjorde fælles front i sygehusdebatten i går, men sådan har det ikke hele tiden været.
Således erklærede sundhedsminister Jakob Axel Nielsen (K) på et samråd i september, at »jeg synes også, DRG-taksten til de private er for høj«.
Og endnu mere opsigtsvækkende erklærede vicestatsminister Lene Espersen (K) til Politiken i marts i år, at priserne til de private sygehuse skulle sættes ned med 25 procent for at sikre »et mere fair system« med en lige konkurrence mellem offentlig og privat.
En lignende melding kom Dansk Folkepartis sundhedsordfører, Liselott Blixt, med i maj. En melding, hun dog ikke har gentaget, siden hun ifølge Informations oplysninger fik en skarp opsang fra DF-toppen.
Om sundhedsministeren også har stået skoleret, vides ikke. Men på et nyt samråd i maj var han vendt på en tallerken og erklærede nu, at »de private sygehuse er ikke blevet overbetalt«.
Lars Løkke Rasmussen valgte i går som noget helt nyt for en dansk statsminister at kommentere Rigsrevisionens beretning på sin Facebook-side.
Også her hæfter han sig ved, at loven er fulgt, og at »280.000 patienter har fået en behandling, de ikke ellers ville have fået« igennem det udvidede frie sygehusvalg.
Men beskyldningerne om, at han sløset med skatteborgernes penge, kommenterer han ikke.


