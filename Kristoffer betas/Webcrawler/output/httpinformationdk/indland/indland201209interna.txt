Internationale forskertalenter presses ud af Danmark
Udlændinge, der har taget en kandidatuddannelse i Danmark, får automatisk seks måneders opholdstilladelse til at søge job. Men udenlandske ph.d.-studerende bliver smidt ud, så snart de har forsvaret deres afhandling
Den 27-årige amerikaner Micah Allen vil gerne blive i Danmark og betale nogle af de millioner tilbage, vi har brugt på hans ph.d.-uddannelse. Hvis han får lov.


 På mandag afleverer Micah Allen sin ph.d.-afhandling i kognitiv hjerneforskning på Aarhus Universitet. De seneste tre år har den danske stat investeret millioner i den 27-årige amerikaner, men hvis ikke han når at få et job, inden han har forsvaret sin ph.d., ryger han ud af landet.
»Takket være Danmark har jeg fået en verdensklasseuddannelse, og det vil jeg gerne betale tilbage på en eller anden måde. Når vi kommer herover som nye ph.d.-studerende, kan vi ingenting, men når vi lige præcis er blevet dygtige nok til at bidrage med noget nyt, er det slut,« siger Micah Allen.
I øjeblikket er der omkring 2.000 internationale ph.d.-studerende i Danmark. I takt med den generelle satsning på flere ph.d.-studerende har universiteterne og Uddannelsesministeriet lagt et stort stykke arbejde i også at tiltrække de bedste udenlandske forskertalenter. Nogle er finansieret af deres hjemland, men de fleste, som Micah Allen, er betalt af den danske stat. Målt i løn, vejledning og laboratorieudgifter koster en ph.d. typisk mere end to millioner kroner.
Men hvor udlændinge, der har taget en kandidatuddannelse i Danmark, automatisk får et greencard på seks måneder til at søge job, får de ph.d.-studerende kun opholdstilladelse, indtil de har forsvaret deres afhandling. Der er ellers ikke grund til at tro, at ph.d.erne er mindre attraktive for det danske arbejdsmarked, siger formanden for Danske Universiteter, Jens Oddershede, der i årevis har forsøgt at få rettet op på skævheden.
»Min opfattelse er, at man har glemt ph.d.erne, da man tænkte på, hvilken udenlandsk arbejdskraft vi vil fastholde i Danmark. Ph.d.erne er på en måde faldet ned i en sprække,« siger Jens Oddershede.
Spildte investeringer
I øjeblikket er Micah Allen i London, mens han lægger sidste hånd på sin afhandling. Han har fået et rejselegat på seks måneder af Aarhus Universitet til et gæsteophold på University College London, som er specialiseret i avanceret hjernescanning. Han er en af den slags studerende, man rigtig gerne vil holde på, fortæller hans vejleder, lektor Andreas Roepstorff, der koordinerer kognitiv forskning på Aarhus Universitet.
»Han står nu på det stadie, hvor han har enormt meget at bidrage med i form af måder at lave analyser på og få ting til at ske. Det er ærgerligt, at vi er der, hvor man virkelig kan høste frugterne af det, vi og andre har investeret i ham, og så måske må se ham gå til udlandet,« siger Andreas Roepstorff.
Micah Allen har en baggrund i både kognitiv psykologi og filosofi, og han har brugt sin ph.d. på at undersøge, hvordan mindfulness og meditation indvirker på hjernen, og hvad det reelt kan gøre for at modvirke stress. Han har netop fået antaget en artikel i det anerkendte videnskabelige tidsskrift Journal of Neuroscience, hvor han og hans kolleger har lavet en af de hidtil mest omfattende undersøgelser, der påviser, at meditation virker gavnligt på opmærksomheden.
I London har han lært avancerede analyseteknikker af hjernescanninger og været med til at bygge et stærk netværk op mellem danske og britiske hjerneforskere, der måske skal føre til et længere samarbejde.
»Det har virkeligt været fantastisk. Jeg har ikke haft meget tid til at trække vejret. Jeg har heller ikke brugt særlig meget tid på at lede efter danske post.doc-stillinger,« siger Micah Allen.
Som ph.d.-studerende har man travlt og særligt op til afleveringen af den endelige afhandling. Mange får udskudt afleveringen og bruger mere end de tre år, de får løn for.
Det er også derfor, man typisk ikke når at finde et job til den dag, man er færdig med sin afhandling, hvad enten det er i det private erhvervsliv eller som forsker. Micah Allen vil gerne fortsætte som forsker og helst i Danmark.
»Jeg kan virkeligt godt lide Danmark. Nu har det nærmest taget mig tre år at vænne mig til landet, så jeg vil ikke bare af sted igen,« siger han.
Internationale ph.d.-studerende har egentlig kun opholdstilladelse til og med aflevering af afhandlingen, men hvis man kan forsørge sig selv, kan man få den forlænget i tre måneder, indtil man har forsvaret afhandlingen.
Presset ud
Derfor har Micah Allens vejleder ansat ham som forskningsassistent indtil januar. Men derefter ville han blive nødt til at søge om greencard, hvor han skal betale et gebyr på 6.275 kr. og fremvise en opsparing på 65.000 kr., så han kan forsørge sig selv i et år.
Micah Allen skal de næste tre måneder frem mod sit ph.d.-forsvar bruge al sin tid på at få antaget nye artikler på baggrund af sin forskning og på at ansøge om forskningsmidler til en post.doc-stilling. Han kan akkurat nå det, men der er kun små chancer for, at han får forskningsmidler i første hug. Derfor vil han samtidig søge i Storbritannien.
»Det er muligt, og jeg prøver at gøre det hele på én gang. Men du bliver næsten presset til at kigge efter en post.doc. uden for Danmark,« siger han.
Beskæftigelsesminister Mette Frederiksen (S) har bebudet, at hun er på vej med en reform, der skal fremme den internationale rekruttering. I den forbindelse har Danske Universiteter igen foreslået at sidestille ph.d.-studerende med kandidatstuderende.
»Regeringen vil gerne fastholde udenlandske ph.d.-studerende, der har afsluttet en uddannelse i Danmark, for de udgør en værdifuld og højt kvalificeret ressource for de danske virksomheder. En ressource, som vi ikke kan undvære,« siger ministeren.

