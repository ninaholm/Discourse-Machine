'Vi lever i et velfærdskrater'
Den danske velfærdsstat var fra begyndelsen forde trængende, de gamle og de syge. Men især i 70'erne eksploderede den i et omfang, hvis efterdønninger dansk økonomi stadig lider under, siger Gunnar Viby Mogensen
Gunnar Viby Mogensen er tidligere forskningschef i Rockwool Fonden .


 Vi lever i et velfærdskrater og har gjort det i årtier. Den danske velfærdsraket, hvis lunte blev tændt i 30'erne, og som steg til vejrs i 50'ernes og 60'ernes opsvingsoptimisme, eksploderede i 70'erne i et af de relativt set mest omfattende og gavmilde velfærdssystemer, som verden nogensinde har set.
Men velfærdseksplosionen har efterladt et krater i grundvilkårene for dansk økonomi, som skiftende regeringer med skiftende held har forsøgt at bringe os ud af igen.
Og det er i høj grad den brede middelklasse, der gjorde braget så stort. Det siger dr.phil. og tidligere leder af Socialforskningsinstituttet og Rockwool Fondens Forskningsenhed Gunnar Viby Mogensen.
»Socialreformen i begyndelsen af 70'erne og afsluttende med efterlønnens indførelse i slutningen er udtryk for en euforisk endelig eksplosion af, at solidaritet er noget, der er til fordel for os alle. Det vil sige i høj grad også noget, middelklassen skulle have noget ud af.«
Han er ellers ikke i nærheden af at bruge så blomstrende billeder, hverken under interviewet eller i sit omfattende tobindsværk om det danske velfærdssamfunds- historie. Men det er sådanne billeder, der melder sig, da han har afsluttet sin nøgterne gennemgang af, hvordan en unik velfærdsstatsmodel som den danske har udviklet sig.
Der var engang, hvor den særlige dansk/skandinaviske velfærdsmodel blev regnet som et lysende forbillede.
»Men den tid er slut nu,« konkluderer Gunnar Viby Mogensen lakonisk.
Gavmild velfærd
Vores velfærdsstat blev grundlagt med Kanslergadeforliget i januar 1933. Med det fulgte socialreformen og de universelle velfærdsrettigheder, hvor alle mennesker, der boede her, havde en lovsikret ret til i international sammenhæng yderst gavmilde velfærdsydelser, hvis de ellers levede op til kriterierne.
Forliget beskriver Gunnar Viby Mogensen som en sejr for det repræsentative demokrati.
»Morgenen efter kunne aviserne foruden om forliget meget rammende fortælle om Hitlers valg til rigskansler.«
Men lige så rammende var forliget også en studehandel mellem landbrugets, industriens og arbejdernes interesser. Og dén måde at tilgodese flere og flere grupper på blev også opskriften på, hvordan den danske velfærdsstat til stadighed voksede gennem 50'erne og 60'erne.
»Problemet er, at den solidariske model først og fremmest var bygget op om hjælp til de svageste. Nogle vil så sige, at man var nødt til at have de mere velstillede med for at sikre opbakningen til velfærdssamfundet. Men andre vil sige, at middelklassen - i takt med at vi øgede niveauet for ydelserne - begyndte at møve sig ind i nærheden af de åbne kasser.«
Resultatet var i hvert fald, at flere og flere begyndte at tolke sig som nogen, der har behov for ydelser. Og resultatet var igen stærkt stigende velfærdsudgifter. Ikke bare fordi flere begyndte at modtage dem - men fordi den stærkere middelklasse stillede større og større krav til kvalitet og omfang af de ydelser.
Det var imidlertid ikke noget problem - for dansk økonomi var solid og ledigheden så lav som to pct. Og det var med den optimisme som bagtæppe, at den såkaldte socialreformkommission i slutningen af 60'erne og begyndelsen af 70'erne gennemførte den endelige velfærdseksplosion, som - set med en økonoms øjne - har efterladt os i det krater, vi endnu ikke er kommet op af.
»Nogle af de politikere, jeg gennem årene har talt med om det her, har sagt: Vi opdagede alt for langsomt, hvor dyrt det blev for samfundet. Kompensationsgraden for en gennemsnitlig industriarbejder var helt oppe på 80 pct. Ingen havde nogen anelse om den oliekrise og den kæmpemæssige stigning i ledigheden, der kom i 1973. Dét var det virkelige vendepunkt for velfærdsstaten.«
Dyre tilflyttere
Efterlønnens indførelse i slut-70'erne kan betegnes som et efterdrøn, der gjorde hullet dybere. Og det samme kan ifølge Gunnar Viby Mogensen udlændingeloven fra 1983. Han understreger, at han nu må belægge sine ord nøje.
For ligesom med reformen i 70'erne havde politikerne ikke i deres vildeste fantasi forestillet sig, hvad udlændingelovens asyl- og familiesammenføringspolitik kom til at betyde for økonomien
»Det er en vanskelig ting at tale om - for rigtig mange af dem, der kom, var jo mishandlede mennesker, der var berettigede asylsøgere. Men uanset om det strider mod dit menneskesyn at tale om de økonomiske omkostninger ved at tage imod disse mennesker og at beregne effekterne - så ER effekterne der alligevel,« siger han.
Skiftende regeringer har strammet op i vores velfærdssystem - men med en stadig aldring af befolkningen og en skattekasse, der ikke kan vokse meget mere, er vi nu nået til vejs ende for, hvor meget mere velfærdssystemet kan udvides, siger Gunnar Viby Mogensen. Der er behov for nogle mere grundlæggende diskussioner af, hvem det egentlig skal være til gavn for.
»Der skal nok komme reformer - om ikke andet når udlandet tvinger os til det på grund af dårlig økonomi. Men spørgsmålet er, om vores svage grupper ikke ville have bedst af, at vi selv besluttede, hvad de reformer skal bestå af,« siger han.


