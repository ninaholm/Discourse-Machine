Forsvaret: Hjælp til børn af udsendte ydes bedst via forældrene
Forsvaret målretter sin hjælp til forældrene i de familier, hvor mor eller far er udsendt. Børn vil helst have hjælp af de nærmeste pårørende, vurderer Forsvarets chefpsykolog. Men det øger risikoen for, at børnene kommer til at gå alene med deres bekymringer, lyder kritikken


 Jeg har følt mig helt alene i verden, og det er jo heller ikke alt, man kan snakke med sin familie om. De kan godt være, at det var vores far, der lavede det farlige arbejde, men jeg tror, vi har haft det sværest. Vi var ikke trænet til det her.«
Sådan sagde 20-årige Emilie i et interview, der blev bragt i Information i weekenden. Hendes far, Mogens Vester, har været udsendt til Bosnien i 1996 og til Afghanistan i 2011-2012.
Emilie og de syv andre børn, som optrådte i artiklen, står ikke alene med de bekymringer, der følger med, når en forælder er udsendt til krigsramte områder, fortæller Sven Arvid Birkeland. Han er læge og forfatter til bogen Krigens ansigt. I forbindelse med bogen, har han talt med over 200 udsendte soldater og deres familier.
»Det er en voldsom belastning for børn at have en forælder udsendt, uanset hvor godt et hjem de kommer fra, og hvor stærke deres forældre end måtte være,« siger han.
Børn af udsendte soldater får ingen direkte hjælp eller støtte fra Forsvaret, der ikke har nogen målrettede initiativer til børn, hvis forælder eller søskende er eller har været i krig. Forsvaret har lavet pjecer til forældrene om, hvordan man bedst takler en udsendelsen, og på Forsvarets hjemmeside kan spillet Camp Dannebrog gøre dem klogere på, hvad det vil sige at være udsendt. I 2009 forsøgte man at få etableret samtalegrupper for børn af udsendte, men de blev nedlagt, da det var svært at få grupperne fyldt op.
Hjælp via forældre
Forsvaret chefpsykolog, Vibeke Schmidt, mener, at børnene hjælpes bedst igennem deres forældre.
»Vores tilgang til spørgsmålet om, hvad vi skal tilbyde børn af udsendte er, at børn allerhelst vil have hjælp af deres forældre. Det bedste et barn kan tænke sig er, hvis deres allernærmeste pårørende kan tage sig af deres bekymringer og sorg. Det er udgangspunktet. Skolelærere og pædagoger er de næstbedste. Det er nogle, børnene er følelsesmæssigt knyttet til, og som de er afhængige af i hverdagen,« siger hun og fortæller, at Forsvaret derfor i første omgang støtter og hjælper forældrene til at tage sig af deres børns bekymringer.
»Hvis det ikke kan lade sig gøre – og det kan det nogle gange ikke, fordi de voksne selv er meget bekymrede og bange – vil vi rigtig gerne hjælpe forældrene til at være mindre bekymrede og kunne tage sig af sine børn,« siger hun.
– Hvad hvis forældrene ikke er ressourcestærke nok?
»Så er det, vi kan gøre forældrene ressourcestærke, når de søger hjælp hos os.«
– Så Forsvaret vil fortsætte med at støtte gennem forældrene og ikke gå direkte til børnene?
»Ja, indtil den dag vi bliver overbevist om, at den anden vej er bedre. Det er ikke et udtryk for, at vi ikke vil. For hvis vi vidste, at samtalegrupper var det bedste, vi kunne gøre for børnene, gjorde vi gerne det.«
Flere af børnene i weekendens artikel fortæller, at de forsøger at være stærke og undertrykke deres egen frygt og bekymring i den tid, deres far er udsendt. De gør det for at beskytte deres mødre og søskende. 26-årige Casper, hvis far har været udsendt til Afghanistan, fortalte, at han i de perioder, hans far er udsendt, kun tillader sig selv at være ked af det, når han er alene.
»Når han er taget af sted, prøver jeg at være den voksne over for mine søskende. Det er svært. Når jeg er alene, er der ikke nogen at tabe ansigt over for,« sagde han.
Sven Arvid Birkeland mener derfor ikke, at børnene nødvendigvis vil opleve at få den optimale hjælp gennem deres forældre. »Det er rigtigt nok, når Forsvaret opererer ud fra en tilgang om, at støtten skal ske gennem forældrene, men spørgsmålet er, om det er godt nok. Så skal man jo have forældrene til at magte det, og børnene til at turde fortælle deres forældre, hvordan de i virkeligheden har det. De børn, som jeg talte med, havde nogle gange meget svært ved at tale med den tilbageværende forælder – oftest moderen – fordi moderen også var bange,« siger han og fortsætter:
»De her børn må ikke blive glemt. Nogle af dem vil for livstid være mærket af, at deres far har været udsendt. Forsvaret har et ansvar for, at der er tilbud til dem.«
Børnerådets formand Per Larsen undrer sig over, at der ikke er nogle sorggrupper for børn, hvis forældre er i krig.
»Med alt det man ser og hører om krigene i nyhederne, kan man forestille sig, at børnene gør sig en masse forfærdelige tænker om, hvad der kan ske med deres far eller mor. Man bør overveje, om der er brug for et sikkerhedsnet i den sammenhæng. Og om det er tilstrækkeligt, at det er forældrene, der har ansvaret, for det er jo ikke sikkert, at børnene lægger alle kortene på bordet,« siger Per Larsen. Han mener, det vil være fornuftigt at organisere nogle grupper, hvor børnene – uden forældrenes indblanding – kan lufte deres tanker og få en fornemmelse af, hvordan andre børn i en tilsvarende situation har det.

