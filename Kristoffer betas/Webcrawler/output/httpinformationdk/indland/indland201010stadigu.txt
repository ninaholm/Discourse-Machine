Stadig uvished om pris på Femernbro
Transportministeren skyder nu prisen for en bro mellem Danmark og Tyskland til hjørne. Om 14 dage kender vi den rigtige pris, lover han. Der har været tale om et prishop fra 33 til 41 mia. kr.
Transportminister Carina Christensen og hendes tyske kollega Wolfgang Tiefensee, da de i september lavede aftaæle om en Femern-forbindelse. Den bliver nok dyrere end beregnet.


 Tvivlsspørgsmålene om den fremtidige Femern-forbindelse er stadig mange. Partierne bag det grænseoverskridende byggeprojekt var tirsdag indkaldt til møde. Her skulle selskabet bag projektet Femern A/S stå skoleret, efter at Jyllands-Posten søndag kunne beskrive, at prisen på en bro er steget med 7,5 milliarder kroner, siden projektet blev søsat i 2008.
Disse oplysninger fik mandag transportminister Hans Christian Schmidt (V) til straks at bede Femern A/S om at regne efter, så et tal kunne ligge klar til mødet med forligspartierne. Men efter mødet tirsdag kan ministeren stadig ikke komme prisen nærmere.
Forligspartierne aftalte at holde tæt med selskabets udregninger, så nu må danskerne vente yderligere 14 dage på at få svar på, hvor meget dyrere en bro over Femern Bælt vil blive.
Til gengæld kan transportministeren bekræfte, at det er blevet dyrere end først antaget at bygge en bro til Tyskland, og samtidig er den anden mulighed, en tunnel, blevet billigere.
»Man må sige det på den måde, at når én ting bliver billigere, og den anden bliver dyrere, så begynder man at nærme sig hinanden,« siger Hans Christian Schmidt.
Mange 'broelskere'
Da projektet blev vedtaget i 2008 efter mange års drøftelser, blev det vurderet, at en bro vil koste cirka 33 milliarder kroner, mens en tunnel vil løbe op i omkring 41 milliarder kroner. Nu tyder meget på, at broen og tunnelen nærmer sig det samme prisleje.
»Det er klart, at spørgsmål om bro og tunnel er blevet mere interessant. Jeg foretrækker personligt en bro. Det er et smukt bygningsværk,« siger socialdemokraternes trafikordfører, Magnus Heunicke.
De nye prisændringer har givet nyt håb for tunneltilhængerne. Men som en politiker i forligskredsen på uformel vis formulerede det, så sad der mange 'broelskere' omkring bordet til tirsdagens møde i Transportministeriet.
Alle partier lægger stor vægt på, at Femern-projektet ikke må koste skatteborgerne yderligere. Samtidig var der stor utilfredshed hele vejen rundt med, at prisstigningen var sluppet ud til pressen, før politikerne fik besked.
»Det er dybt utilfredsstillende, at vi skal have denne drøftelse på baggrund af nogle tal, der er sluppet ud i pressen,« siger næstformanden for De Radikales folketingsgruppe, Morten Østergaard, der noterer sig, at kampen mellem bro og tunnel nu er blevet mere lige.
Transportministeriet oplyser til Ritzau, at der vil blive afholdt en konference, som skal belyse fordele og ulemper ved bro og tunnel, når det præcise tal er blevet lagt frem.

