'Bolig-priserne vil fortsat falde'
Regeringen er alt for optimistisk, når den i sin nye økonomiske redegørelse venter stabile boligpriser næste år. Eksperter spår prisfald indtil 2010


 Regeringen er alt for optimistisk i sin vurdering af, at priserne på boligmarkedet vil stabilisere sig i 2009. Det mener flere eksperter i kølvandet på offentliggørelsen af Finansministeriets nye økonomiske redegørelse, hvori regeringen blandt andet spår om udviklingen i boligpriserne.
Vi skal tværtimod hen i 2010, før prisfaldet på boliger stopper, vurderer lektor på Center for Bolig og Velfærd ved Syddansk Universitet, Morten Skak:
"Min forventning er, at det ikke retter sig før 2010. Det baserer jeg på de langsigtede trends for prisudvik-ling, hvor boligpriserne vil stige med et par procent mere end inflationen om året. Og selv om priserne er kommet ned de seneste år, så er der stadig et stykke vej, før vi er nede på niveauet for den langsigtede trend," siger Morten Skak.
Lidt for ubekymret 
Heller ikke i Danske Bank deler man regeringens optimistiske melding. 
"Vi forventer prisfald både i år og næste år - og betoner også risikoen for yderligere prisfald. Regeringen synes i den forbindelse nærmest lidt ubekymret," siger Steen Bocian, cheføkonom i Danske Bank.
Regeringen venter i år, at boligerne falder to procent i år for at stabilisere sig i 2009.

