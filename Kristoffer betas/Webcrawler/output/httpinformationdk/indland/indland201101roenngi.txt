Rønn giver ikke politiet besked
Landets politistationer tager imod ansøgninger om statsborgerskab. Alligevel er ordensmagten ikke blevet informeret af Integrationsministeriet om de statsløses retskrav


 Integrationsministeriet har ifølge Informations oplysninger ikke sendt nye retningslinjer ud til politiet, der tager imod ansøgninger om statsborgerskab. Det betyder, at medarbejderne på landets politistationer fortsat ikke kan forventes at vide, at de ikke skal afkræve statsløse unge født i Danmark dokumentation for blandt andet bestået indfødsretsprøve, før de sender ansøgninger om statsborgerskab videre til behandling i ministeriet.
»Rigspolitiet har ikke sendt nye retningslinjer videre til politikredsene,« oplyser Rigspolitiet, som er den instans, der formidler orientering fra Integrationsministeriet videre til de enkelte politistationer. Og selv har ministeriet, siden Information spurgte onsdag, ikke været i stand til at komme med et svar på, hvad ministeriet har gjort for at orientere politiet om de statsløses særlige rettigheder.
På en enkelt politistation oplyser en medarbejder, der ønsker at være anonym, dog, at vedkommende selv er blevet opmærksom på pressemeddelelsen, der som følge af Informations afdækning tirsdag blev lagt ud på Integrationsministeriets hjemmeside. Her fremgår det, at statsløse unge født i Danmark har krav på statsborgerskab. Den blev lagt på nettet af ministeriet, efter Information havde dokumenteret, at ministeriet hidtil ikke havde oplyst om de statsløses rettigheder i vejledninger, cirkulærer eller på sin hjemmeside.
Forkert besked
19-årige Lene Kharaibi er en af de statsløse unge, som ikke har kunnet komme forbi politiet med sin ansøgning. Hun henvendte sig på politistationen i Slagelse, da hun var 17 år gammel, og selv om hun er født i Danmark og derfor har krav på statsborgerskab i overensstemmelse med FN's Børnekonvention, blev hun afvist.
»Jeg fik at vide, at jeg ikke kunne få statsborgerskab, men skulle vende tilbage, når jeg fyldte 18,« fortæller Lene Kharaibi, der i dag er i lære som klinikassistent hos en tandlæge. Hun talte efter sit besøg på politistationen med en nabo, som bestemt mente, at hun måtte kunne få statsborgerskab, når hun er født i landet, og derfor henvendte hun sig igen til politiet.
»Det er noget vrøvl, sagde politidamen til mine forklaringer, og hun endte med at få mig overbevist om, at jeg først skulle bestå indfødsretsprøven,« husker Lene Kharaibi. »Den var jeg meget bange for, fordi jeg havde hørt, at den er svær.«
Lene Kharaibi havde ikke nået at gå op til indfødsretsprøven, før hun hørte om Informations afdækning af sagen om de statsløse, og i går henvendte hun sig for tredje gang til politiet i Slagelse. Hun fortalte om, hvad der havde stået i avisen, men igen vidste politiet ikke, hvordan de skulle håndtere hendes sag.
»De ville ikke give mig skemaet, som jeg skulle udfylde. De sagde, damen, der vidste noget om det, var syg, og at jeg skulle prøve at ringe igen på mandag og tale med hende,« fortæller Lene Kharaibi.
Klinger hult
SF's integrationsordfører Astrid Krag er forbløffet over den manglende orientering af politiet.
»Det er dybt kritisabelt, hvis man ikke har sørget for, at politikredsene har fået nye retningslinjer i forlængelse af, at man har erkendt, at man har givet forkerte afslag på ansøgninger fra de unge statsløse,« siger Astrid Krag. »Det får Birthe Rønns beklagelse over sagen til at klinge voldsomt hult og øger ministerens forklaringsproblem. Jeg vil nu spørge ministeren, hvorfor der endnu ikke er udsendt nye retningslinjer.«
Integrationsminister Birthe Rønn Hornbech ønsker fortsat ikke at udtale sig til Information om sagen.


