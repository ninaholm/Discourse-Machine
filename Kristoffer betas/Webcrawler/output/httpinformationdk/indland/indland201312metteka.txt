Mette kan ikke blive mor til sin datter
Mette Kofoed er havnet i en juridisk gråzone og kan ikke kalde sig sit barns juridiske mor. For hendes datter er født af en rugemor i Indien og stammer fra en indisk ægdonor. Det har udviklet sig til en kamp mellem arv og miljø, personlig vilje og dansk lovgivning
Mette Kofoeds datter er født af en rugemor i Indien. Dansk lovgivning betragter den fødende kvinde som mor, derfor kan hun ikke kalde sig sit barns juridiske mor.


 
	I Barnets Bog skriver forældre personlige noter om graviditet, fødsel og barnets første leveår. Snart treårige Maries blå lærredsbog er ikke som de andres. De første sider viser et billede af en smilende gravid indisk kvinde i sari. Nedenunder står der ’mig i maven... ’ efterfulgt af to hjerter.

	Marie er født af en surrogatmoder i Indien, og hun har ingen problemer med at udpege sit fødested Mumbai på verdenskortet, der hænger i stuen i byhuset på Falster. Hun kender sin historie med maven i Indien, for den har hendes mor fortalt.

	»Men jeg gruer lidt for, når hun bliver ældre, og jeg skal forklare, hvordan det hele biologisk hænger sammen,« fortæller Maries mor, Mette Kofoed.

	Gennem de seneste år har hun fulgt debatten om rugemoderskab. Hvordan hendes handling er blevet kaldt en udnyttelse af fattige kvinder, menneskehandel og fertilitetsturisme. For Mette Koefoed var det en mulighed for at få, hvad 10 års mislykkede fertilitetsbehandlinger og afslag på adoption havde forhindret hende i: et barn.

	Der er meget få kvinder, der hidtil som Mette Kofoeds er stået frem for at fortælle om, hvordan hun hyrede en surrogatmoder i Indien og efterfølgende havnede i et bureaukratisk limbo, midt mellem Ankestyrelsen og Udlændingeservice.

	Hun endte med at vente et halvt år, inden hun måtte rejse hjem til Danmark med sin datter – og kan den dag i dag ikke kalde sig Maries juridiske mor.

	»Jeg vil for alt i verden forhindre, at nogen kommer til at stå i samme situation som mig,« siger hun.

	Som en tur i IKEA

	I 2010 opgav Mette Kofoed og hendes mand de udmattende fertilitetsbehandlinger. Norske hjemmesider anbefalede en klinik i Mumbai, der kunne hjælpe desperate barnløse med at arrangere surrogatmoderskab. Det var et nyt, spinkelt håb, og de forfulgte det.

	Hendes egne æg kunne ikke befrugtes, derfor valgte de at bruge en indisk ægdonor. Her kunne de vælge ud fra faktorer som højde, vægt og uddannelsesbaggrund.

	»Jeg kan huske, at vi sad foran computeren, og det føltes lidt som at være i IKEA, når vi skulle vælge. Men det blev aldrig så underligt, at vi stoppede,« siger hun.

	I maj 2011 satte de sig i et fly til Mumbai for at møde deres surrogatmoder.

	»Hun var den smukkeste kvinde og ikke større end to par træsko, og luften var tyk af taknemmelighed fra begge sider.«

	Men den manglende evne til at kommunikere på samme sprog gjorde det også akavet. Sammen skulle de indlede noget stort uden at kunne tale med hinanden.

	De underskrev kontrakt og surrogatmoderen blev befrugtet med det embryo, der var skabt af Mette Kofoeds mands sæd og den indiske ægdonor. Surrogatmoderen blev gravid i første forsøg. Det føltes som et mirakel.

	En lille prop med gulsot

	I juli kom Marie til verden. Hun var en lille prop med sort hår, store kinder og gulsot. Mette følte sig ikke umiddelbart som hendes mor. Der var ikke noget biologisk slægtskab, men hun vidste, at hun ville elske Marie. Lige dér kunne hun dog kun mærke, at det lillebitte barn i kuvøsens gule lys var noget, hun skulle passe rigtig godt på.

	I Danmark er det ikke direkte ulovligt at få barn ved hjælp af en surrogatmoder, men tre ting i forbindelse med et surrogatmoderskab er forbudt: Man må ikke betale en kvinde for at give sit barn fra sig, man må ikke annoncere efter en surrogatmoder og en læge må ikke foretage fertilitetsbehandling på en kvinde, der skal være surrogatmoder.

	Dansk lovgivning betragter den fødende kvinde som mor – også hvis surrogatmoderen ikke selv har lagt æg til barnet og altså ikke er dets biologisk mor og i en erklæring før og efter fødslen fraskriver sig ret til barnet.

	Der findes ikke nogen retningslinjer for, hvordan danske myndigheder skal håndtere sager om surrogatmoderskab. Det er en juridisk gråzone, hvor de danske forældre er afhængige af, hvordan den enkelte embedsmand behandler sagen.

	For Mette Kofoed betød det, at hun måtte blive alene i Indien i halvt år med sin datter.

	»Vi var naive og blåøjede. Vi regnede med, at vi nok ville være i Indien i 4 uger, og så kunne vi rejse hjem. Efter 14 dage rejste min eksmand hjem for at arbejde. På det tidspunkt troede vi stadig, at det var et spørgsmål om et par dage, før jeg og Marie kunne følge efter.« Men det var kun begyndelsen.

	Typisk bliver surrogatmoderskabssager i Danmark behandlet ved, at faderskabet fastslås ved hjælp af en DNA-test. Derefter skal surrogatmoderen endnu engang fraskrive sig ret til barnet, og barnet kan blive familiesammenført med sin far og få lov til at rejse til Danmark. Hjemme i Danmark kan moren så stedbarnsadoptere sit barn.

	I Maries sag godkendte myndighederne ikke de indiske dokumenter og bad om at få lavet nye, før sagsgangen kunne fortsætte – og ofte med ændringer, Mette ikke kunne gennemskue årsagen til. Derfor trak det ud.

	»Jeg følte, jeg blev kørt rundt i manegen på de mest absurde måder. Jeg følte, at jeg skulle straffes.«

	Imens lejede Mette sig midlertidigt ind i et boligkompleks, blandt erhvervsfolk og andre nybagte forældre, der også ventede på sagsbehandling i deres nordiske hjemlande. Hun troede hele tiden, at hun skulle hjem om nogle dage, og nåede et par gange at pakke og smide ting ud. Men så kom der besked fra Danmark med nye krav om nye dokumenter. Og ny uvished. Mere ventetid.

	»Jeg vidste aldrig, om jeg var købt eller solgt. Jeg ringede jævnligt til Udlændingestyrelsen og Ankestyrelsen og græd og kom nok også til at råbe ad dem. Det værste var weekenderne, for der vidste jeg, at alle holdt fri, og at der ikke skete noget i to dage.«

	I juli kom beskeden om, at familiesammenføringen var gået igennem. Den seks måneder gamle Marie kunne på et midlertidigt dansk indrejsepas flyve hjem sammen med sin mor. I passet står der, at Maries nationalitet er indisk, og Marie lever i dag i Danmark på en opholdstilladelse. Næste projekt er at søge om dansk statsborgerskab. Økonomisk endte rejsen med at koste over en halv million kroner.

	Men mens maven voksede i Indien, var der imidlertid sket noget med de kommende forældre i Danmark. Mette Kofoeds mand ville skilles. 10 års børneprojekt havde ædt forholdet op. Det skulle få afgørende betydning for Mettes juridiske forhold til sin datter.

	I løbet af det halve år i Indien var hun den eneste, som Marie havde tilknytning til. Men da hun og Marie kom hjem, udviklede skilsmissen sig. Ved en retssag blev det afgjort, at Mette og hendes mand fik delt forældremyndighed. Marie bor nu hos sin mor i ni dage og fem dage hos faren. Men selv om Mette Kofoed har delt forældremyndighed, kan hun ikke stedbarnsadoptere på grund af uenighed med eksmanden. Det betyder, at hun ikke kan blive sit barns værge, og hun ikke kan få SU som forsørger.

	»At det er kvinden, der føder barnet, der er mor, mener jeg er håbløst gammeldags. For alle er det så selvfølgeligt, at jeg er Maries mor, når jeg fortæller min historie. Men jeg kan bare ikke blive den juridiske mor,« siger hun.

	Ingen skældud

	I dag vil Mette Kofoed have surrogatmoderskab reguleret og tilladt, så ingen ender i samme usikkerhed som hende selv. For turen til Indien har haft en meget høj pris, erkender hun.

	»Jeg synes, det er frygteligt, at Marie på et eller andet tidspunkt finder ud af, at der ikke er nogen, der er hendes juridiske mor. Det er kun et papir, men jeg tror, det betyder noget.«

– Men det er konsekvensen af et valg, du traf for tre år siden. Er det ikke din egen skyld?

	»Jeg havde aldrig nogensinde kunnet gennemskue, at det her ville være konsekvensen af, at vi brød loven. Jeg synes ikke, at det er min skyld, Marie ikke bliver sidestillet med andre børn. Jeg har ikke gjort andet end at kæmpe i tre år for at få de rettigheder, som jeg synes, vi har krav på.«

	Hun fornægter ikke sin rolle som en, der udbytter i den globale ulighed. Men hun vægter den indiske kvindes ret til at bestemme over sin egen krop højest.

	»Det eneste, der kan bekymre mig er, at det er fattige, uudannede kvinder, der ikke kan tale engelsk, så man ikke kan tale direkte med dem. Det er vigtigt at få sikret, at tingene foregår på en ordentlig måde.«

	I dag har Mette Kofoed sendt billeder af Marie til surrogatmoderen. Hun vil gerne vise taknemmelighed og anerkendelse for et stykke arbejde, som var ’ud over det sædvanlige’.

	Hun fortæller også alle, der undrer sig over, at Mette er lys og Marie brun, historien om begyndelsen på Maries liv. Og hun har aldrig mødt nogen negative reaktioner, kun nysgerrighed.

	»Jeg har ventet på, at nogen vil ringe og skælde mig ud, men jeg ved ikke, hvor de bliver af. Det kan være, at det ændrer sig nu.«

	 

Af hensyn til treårige Marie bruger Information ikke hendes rigtige navn.

