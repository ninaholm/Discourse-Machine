Gamle socialdemokrater bakker op om Helle Thorning
Det er fornuftigt, at Helle Thorning-Schmidts mand nu vil betale skat i Danmark, selvom han ifølge parrets eget udsagn ikke behøver det - det mener gamle socialdemokratiske ministre. Ritt Bjerregård stod fast i lejlighedssagen, og det kostede hende dyrt
Efter en uges pres bøjede Socialdemokraternes formand HelleThorning-Schmidt sig i går: Hendes mand vil med tilbagevirkende kraft betaledansk skat.


 Det var klogt af Helle Thorning-Schmidt, at hun i går gik ud og sagde, at hendes mand, Stephen Kinnock, vil betale skat i Danmark for 2009 og 2010 - også selvom det ifølge parret selv slet ikke er nødvendigt. Det mener to af de gamle socialdemokratiske ministre. Man skal ikke udsætte sig for den kritik, en sådan skattesag kan medføre, mener blandt andre den tidligere justitsminister, Erling Olsen:
»Det er fornuftigt, at hun nu vælger at lade ham betale skat, også selvom det ikke var nødvendigt. Det er den eneste måde, hun kan slippe for den diskussion - og den er væsentligt dyrere end de 250.000 kroner, som skatten koster,« siger Erling Olsen.
Også tidligere indenrigsminister, Thorkild Simonsen, mener, at beslutningen er fornuftig:
»Hendes familie bliver tilsyneladende beskattet hårdere end, hvad der er rimeligt, og det virker som et personangreb frem for noget andet. Men når det er sagt, så er det er klogt, at hun gør det her,« siger Thorkild Simonsen og tilføjer:
»Hun vil ikke kunne anklages for noget. Men spørgsmålet er, om det er rimeligt. Skal man som politiker være bedre end gud tillader?«
Loven var på Ritts side
Begge ministre var aktive socialdemokrater, da deres ministerkollega Ritt Bjerre- gaard i 90'erne havde en lignende sag kørende om sin store lejlighed i København. Her var loven på Ritt Bjerregaards side og derfor valgte hun at stå fast på sin ret. Men den beslutning har formentlig kostet hende dyrt - for det handler ikke om jura, mener Thorkild Simonsen:
»Det er det moralske ansvar, der tæller, for Ritt lavede ikke nogen juridiske fejl, og alligevel blev hun kritiseret stærkt. I min ministertid havde jeg heldigvis ikke sådan en sag, men hvis jeg havde været Ritt Bjerregaard - og været udsat for det pres, som hun blev - så ville jeg have bøjet mig. Derfor har jeg også fuld forståelse for, at Helle gør det i denne sag,« siger Thorkild Simonsen.
Samme holdning har Erling Olsen:
»Ritt havde en anden måde at gribe det an på. Jeg havde nok ikke gjort som hun. Ikke fordi, jeg har en høj moral, men fordi jeg er et frygtsomt menneske,« siger den tidligere minister, som selv har arbejdet i udlandet for nylig og derfor kender alt til problematikken.
»Jeg var fra 2001 til 2003 ansat i International IDEA, som er en organisation, der hjælper med at udbrede demokrati i tidligere diktaturstater. Jeg arbejdede i Stock-holm, men var hjemme i weekenderne. Min løn var i princippet skattefri, men jeg valgte alligevel at betale skat i Danmark,« siger Erling Olsen.
Han understreger, at det ikke handler om, at politikere har en særlig forpligtelse til at være bedre mennesker end andre:
»Politikere er udsat for så meget kritik, at man ikke skal løbe nogen risiko. Når jeg betalte skat, så er det ikke fordi, jeg er et meget moralsk menneske. Det var simpelthen fordi, jeg var angst for at komme i fedtefadet i pressen,« siger Erling Olsen.
Helle Thorning er allerede kommet i fedtefadet i pressen, blandt andet fordi hun i første omgang afviste, at hendes mand skulle betale skat i Danmark, når han arbejder i Schweiz. I går ændrede hun så holdning, samtidig med at det kom frem, at Stephen Kinnock har afholdt flere møder i Danmark, og at Skat er ved at undersøge familiens skatteforhold. Derfor er Thorkild Simonsen heller ikke sikker på, at Helle Thorning-Schmidts ændrede holdning vil lukke sagen:
»Hun har valgt at hun hellere vil betale lidt mere, så hun ikke kan beskyldes for at nasse på samfundet. Men det valg bliver hun nok også kritiseret for,« siger Thorkild Simonsen.
Det var i går ikke muligt at få en kommentar fra Ritt Bjerregaard.


