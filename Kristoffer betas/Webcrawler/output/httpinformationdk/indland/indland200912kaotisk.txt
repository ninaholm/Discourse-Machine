Kaotisk klimatop-møde gør reform af FN nødvendig
Få lande tog topmødet som gidsel, siger Ed Miliband


 »Dette var en kaotisk proces, trukket ud af julelege om procedurer,« skriver den britiske klimaminister Ed Miliband i avisen The Guardian i en kommentar til det afsluttede klimatopmøde i København.
Og efter at være kommet hjem og have sovet ud har mange aktører lignende refleksioner over det traumatiske forløb ved COP15's afslutning. Nogle har travlt med at tage æren for det opnåede eller give andre skyld for det fejlslagne, andre rejser spørgsmålet, om det internationale samfund er nødt til at finde nye måder at håndtere den komplekse udfordring, som klimaforandringerne frembyder.
»De seneste to uger præsenterede ind imellem et farceagtigt billede for offentligheden. Vi kan ikke én gang til tillade forhandlinger om reelle substansspørgsmål at blive taget som gidsel på denne måde,« skriver Miliband.
Han havde selv forladt de svære forhandlinger ved tre-tiden lørdag morgen, da der var tegn på en løsning, men blev kaldt tilbage fra sit hotel af den britiske delegation, fordi det på ny var ved at gå galt i Bella Centrets plenarsal. Og han kom tidsnok til at afværge, at Lars Løkke Rasmussen drog konklusionen, at intet kunne vedtages og mødet derfor lige så godt afsluttes. Umiddelbart før Lars Løkke ville slå formandshammeren i bordet og lukke debatten, greb Miliband ind ved at forlange timeout. Det muliggjorde den efterfølgende proces, der godt syv timer senere afsluttedes med klimatopmødets tagen Københavns-erklæringen 'ad notam'.
Når det gælder substans-uenighederne om teksten, er det Ed Milibands udlægning, at Kina var den store skurk.
»Vi fik ikke nogen aftale om 50 pct. reduktion af de globale udledninger i 2050 eller en 80 pct. reduktion i i-landene. Begge dele nedlagde Kina veto imod, trods opbakningen fra en koalition af i-lande og det store flertal af u-lande,« noterer den britiske minister.
Det overraskede deltagere i de intense, lukkede statslederforhandlinger fredag, da Kinas premierminister Wen Jiabao angiveligt modsatte sig målet om 80 pct. CO2-reduktion i i-landene i 2050. Rationalet var formentlig, at Kina ser sig selv som i-land i 2050 og derfor i fare for til den tid at blive omfattet af det skrappe mål.
»Latterligt,« sagde en irriteret tysk kansler Angela Merkel ifølge The Guardian, da hun blev tvunget til at droppe det mål.
Det var ifølge flere kilder også Kina, der i alliance med Indien fik fjernet en formulering i København-erklæringen om, at topmødets ene arbejdsgruppe fik mandat til at fortsætte sit arbejde »med henblik på at præsentere resultatet af sit arbejde i form af et juridisk bindende instrument til vedtagelse på COP16« i Mexico om et år.
Formuleringen var med i den næstsidste tekstversion før det afsluttende plenum, men væk da Lars Løkke Rasmussen natten til lørdag åbnede mødet og lagde tekstforslaget frem.
En vestlig deltager i statslederforhandlingerne siger til The Independent, at »hvis ikke Kina havde været i lokalet, havde vi haft en aftale, som ville have fået alle til at lade champagnepropperne springe. Men dette var det første tegn på, at Kina er ved at træde frem som en supermagt, der ikke er interesseret i global regeringsførelse og ikke interesseret i multilateralt samarbejde som forstyrrer dets suverænitet eller vækst.«
Selv sagde den kinesiske delegationsleder Xie Zhenhua:
»For kineserne drejede dette sig om vor suverænitet og vore nationale interesser.«
Reform af FN
Efter udvandingen af København-erklæringen løb klimatopmødet ind i den anden store konflikt: En række  u-landes beskyldninger mod primært i-lande for at forbryde sig mod FN's principper om åbenhed ved at handle tekstforslag af i lukkede statsleder-samtaler.
Tilsammen afspejler begivenhederne store svagheder i FN-processen, når det gælder håndteringen af så komplekse emner som klima-udfordringen. Det erkender også Ed Miliband.
FN-reglen om åbenhed gør på den ene side lukkede statslederforhandlinger under et topmøde stærkt problematiske, samtidig med at FN-reglen om konsensus gør det muligt for bare ét land  - eller som i Bella Center fem-seks lande - at blokere for beslutninger og fremskridt. I den forstand giver Lars Løkke Rasmussens frustration over stilstanden i forhandlingerne god mening.
Premierminister Gordon Brown vil ifølge britiske medier i dag i et videobudskab lægge op til et opgør med denne praksis.
»Aldrig igen skal vi stå over for en lignende fastlåst situation, som truede med at forpurre disse forhandlinger. Aldrig igen vil vi lade en global aftale, der skal skabe en grønnere fremtid, blive holdt som gidsel af en lille håndfuld lande,« lyder den ventede udtalelse fra Brown, der sekunderes af Ed Miliband i The Guardian-kommentaren:
»Vi er nødt til at gennemføre en større reform af det FN-organ, der overvåger forhandlingerne, og af måden, der forhandles,« skriver ministeren.
Chefen for FN's klimasekretariat, Yvo de Boer, forsvarer dog gældende praksis.
»Man kan argumentere for, at det ville være langt mere effektivt, hvis man blot håndterede klimaændringerne i G20-kredsen. (Men) det er ikke korrekt fra et ligheds- eller miljømæssigt synspunkt,« fordi det vil udelukke mange lande, der »allerede er i forreste række, når det gælder konsevenser af klimaændringer,« siger de Boer til Reuters.
Han understreger, at det er FN's opgave at sikre, at klimaudfordringen håndteres på en måde, der er retfærdig og tager hensyn til alle parter.


