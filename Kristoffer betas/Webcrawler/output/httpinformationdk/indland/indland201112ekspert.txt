Ekspert frygter svag kommission
Den kommission, der skal afdække forløbet omkring Helle Thorning-Schmidts skattesag, har hverken samme erfaring eller de ressourcer, som politiet har. Alligevel skal kommissionen overtage dele af politiets arbejde, og det undrer professor i forvaltningsret Michael Gøtze
Det kan være svært for den undersøgelseskommission, der skal se nærmere på forløbet omkring Helle Thorning-Schmidts skattesag, at navigere i forhold til politiets sideløbende efterforskning.


 Folketinget har nedsat en undersøgelseskommission, der skal se nærmere på forløbet omkring Helle Thorning-Schmidt og hendes mand Stephen Kinnocks skattesag, men det er ikke klart, hvordan kommissionen skal navigere i forhold til politiets sideløbende undersøgelser. Det vurderer professor i forvaltningsret ved Københavns Universitet Michael Gøtze.
»Kommissionen skal danne sig det store overblik og afdække hændelsesforløbet i sagen, men de kan ikke afsige en dom, og de kan ikke tage endelig stilling til, om der eksempelvis er foregået noget strafbart,« siger han og tilføjer, at det er en meget bred opgave, som kommissionens medlemmer har fået.
»Kommissionens opgave bliver at skrive en juridisk redegørelse om begivenhedernes gang, og ikke at nå frem til en strafferetlig konklusion i forhold til de dele, som vedrører strafbare forhold. Det gælder umiddelbart især lækagesagen,« siger han.
Undersøgelseskommissionen har fået til opgave at redegøre for, om personer uden for Skat København har været involveret i Skats behandling af Helle Thorning-Schmidt og hendes mands skattesag, og den skal også undersøge, om der er blevet videregivet eller forsøgt videregivet fortrolige oplysninger fra skattesagen. Til det formål fremlagde justitsminister Morten Bødskov (S) tirsdag et udkast til et kommissorium, som skal danne grundlag for kommissionens arbejde, når det er blevet diskuteret i Folketinget. Direktør for Københavns Politi, Johan Reimann, har efterfølgende forklaret, at politiet vil overlade dele af arbejdet til kommissionen og følge med i dens arbejde. Denne arbejdsdeling undrer dog professor i forvaltningsret ved Københavns Universitet Michael Gøtze.
»Rent juridisk har kommissionen ikke de samme redskaber og ressourcer til rådighed, som politiet har, men alligevel synes det at være planen, at kommissionen skal overtage en del af politiets arbejde, og det kan virke mærkeligt,« siger han.
Overlevering fra politiet
Professor i retsvidenskab ved Københavns Universitet Eva Smith er til gengæld ikke nervøs for, om kommissionen har de rette redskaber til at kunne undersøge sagen.
»Den udspørger, der bliver valgt til at sidde i kommissionen, bliver formentlig en advokat med meget erfaring, som har lavet massevis af afhøringer, og som derfor vil være lige så god til at undersøge sagen, som en politimand ville være,« siger hun.
Eva Smith peger på, at kommissionen har den samme undersøgelsesfunktion, som politiet har, og at den kan afhøre de involverede i sagen på samme vilkår som politiet kan.
»Bagefter er det så op til politiet at overveje, om der er grund til at rejse tiltale,« siger hun.
Michael Gøtze vurderer, at det eksempelvis er uklart, om politiet sætter deres arbejde helt i bero, når kommissionen tager over og begynder at indkalde vidner og skrive sin redegørelse. Hvis det bliver tilfældet, kan der risikere at komme til at gå lang tid, før der er personer, der kan blive gjort ansvarlige for lovovertrædelser: »Politiet var allerede i gang med efterforske lækagesagen, og det er dem, der har ekspertisen til at efterforske straffesager. De har et indgående skab til den del af forløbet, som de altså nu skal overlevere til kommissionen,« siger han.
Michael Gøtze forklarer, at Københavns Politi og kommissionen kan have valgt at koordinere deres arbejde meget tæt, fordi det kan være vanskeligt for en kommission at udrede en sag, mens der samtidig er en politimæssig og strafferetlig efterforskning i gang: »Efter at Farum-kommissionen i 2003 begyndte at undersøge sagen om Peter Brixtofte og forholdene i den daværende Farum Kommune, blev han undervejs dømt i to straffesager ved domstolene. Det var kommissionen nødt til at tage højde for undervejs i sin udredning, hvad der gjorde det hele meget kompliceret,« siger han og tilføjer:
»Det kan bl.a. være som følge af de dårlige erfaringer i den langvarige og komplicerede Farum-sag, at man nu har valgt, at der skal være en tæt koordination på et meget tidligt stadie af undersøgelsen af skattesagen.«

