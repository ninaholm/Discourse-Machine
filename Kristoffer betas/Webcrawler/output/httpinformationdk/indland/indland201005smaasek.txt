Små sekter bekymrer forskere



 Der hersker en kultur i små sekter, der kan skade både dem selv og samfundet, mener Ib Sørensen fra Institut for Litteratur, Kultur og Medier på Syddansk Universitet. I tre år har han været tæt inde på livet af ledere og menige medlemmer i de religiøse sekter Faderhuset og Evangelist. Det har givet ham et billede af, at de langt hen ad vejen er almindelige mennesker. Men samtidigt har Sørensen fået et billede af en kultur, som kan være skadelig for samfundet og medlemmerne, skriver Ny Viden. »Når mennesker mener at have forstået, hvordan alting hænger sammen, begynder de at opfatte pluralismen som udtryk for uvidenhed, og der kan udvikle sig en frustration over, at andre ikke har set lyset. Det næste kan blive, at man mister tålmodigheden og får lyst til at benytte sig af mere hårdtslående argumenter,« siger han og sammenligner med små yderligtgående politiske grupperinger på begge fløje. 

