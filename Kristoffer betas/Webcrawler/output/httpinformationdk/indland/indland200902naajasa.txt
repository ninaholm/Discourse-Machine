Nå ja, og så var der jo lige børnefamilierne
Mere arbejde. Man skal lede længe efter en familievenlig profil i Skattekommissionens udspil. Mere arbejde gavner ikke børnefamilierne. Op til 900.000 af dem er i forvejen stressede over den manglende balance mellem arbejde og familieliv. Og mange af dem vil betakke sig for endnu mere tid på jobbet, forudser børneeksperter og tidligere medlem af regeringens Familie- og arbejdslivskommission, hvis to år gamle forslag til bedre balance er gået helt i glemmebogen
Det gode liv. For to år siden var det gode børnefamilieliv højt oppe på dagsordenen. Med skattekommissionens udspil er det atter rykket i baggrunden, siger kritikerne.


 Der var ellers optimisme at spore på børnefamiliernes vegne, da regeringens stort anlagte Familie- og arbejdslivskommission for knapt to år siden barslede med 31 forslag til, hvordan forældre kunne hjælpes til at balancere arbejdslivet med familien.
Mellem 700.000 og 900.000 danskere havde det ifølge kommissionens tal svært med balancen. Her lå en vælgermæssig gevinst for statsminister Anders Fogh Rasmussen (V), hvis der faldt konkrete forbedringer af til en presset gruppe, og Fogh kaldte da også betænkningen "udmærket". Helt andre toner, end da han skød Velfærdskommissionens anbefalinger ned efter kun fem timers test af flyvefærdigheden i den offentlige debat.
En gennemgang viser imidlertid, at stort set ingen af kommissionens 21 anbefalinger direkte henvendt til politikerne er ført ud i livet. 11 er slet ikke gennemført, resten på nær ét om forældrebetalt mad i daginstitutioner svæver i det tomme luftrum eller frister en uvis skæbne i de politiske forhandlinger. Imens mener kun 15 pct. af danskerne ifølge LO's Ugebrev A4, at regeringen håndterer udfordringen for en stor gruppe småbørnsfamilier på arbejdsmarkedet tilfredsstillende.
"Vores forslag kom aldrig op at flyve," konstaterer et medlem af kommissionen, professor Per Kongshøj Madsen, i dag.
I mandags kom så en anden kommission med sine forslag til omlægninger af danskernes skat. Fra flere sider har der lydt positive reaktioner på et afbalanceret udspil fra Skattekommissionen, der gør op med regeringens syv år gamle skattestop. Men børnenes ambassadører hiver sig i håret over den snævre ramme, der hedder mindre skat på arbejde og større arbejdsudbud, som kommissionen sætter for den offentlige debat. 
Mere stress
Økonomer har på linje med en række fagforbund advaret imod at tro, at mindre skat på arbejde vil føre til flere hænder på arbejdsmarkedet. Den samme vurdering lyder fra formanden for Børns Vilkår, Peter Albæk.
"Det er min klare forventning, at mange forældre i gruppen af småbørnsfamilier vælger at bruge en skattelettelse til at holde mere fri i stedet for at arbejde og dermed have den samme nettoindtægt. Dels arbejder de meget allerede, dels føler en stor del af dem sig stressede over at få arbejdsliv og familieliv til at hænge sammen," siger Peter Albæk, der forudser, at mere arbejde kan forøge stressfaktoren hos børnefamilierne, så skattelettelserne i stedet for at få flere ind på arbejdsmarkedet, kan ende med at sende folk ud igen med stress- og sygemeldinger. 
Omvendt vil en del af de børnefamilier, der i forvejen arbejder meget og satser på karrieren, kunne få noget ud af lettelser i topskatten, og for dem vil spørgsmålet om længere arbejdsdag ikke betyde så meget. De arbejder i forvejen meget, fordi de kan lide det, vurderer han.
Et spørgsmål om indstilling
Ifølge Familie- og arbejdslivskommissionens tal oplever næsten halvdelen af børnefamilierne - og især dem med små børn - konflikter mellem arbejde og familieliv. Et par med børn arbejder eksempelvis mere end par uden børn. Samtidig viser tal fra den økonomiske samarbejdsorganisation, OECD, at danskernes arbejdstid er steget med 6,7 pct. siden 1995, hvilket er en markant vækst, mens langt de fleste vesteuropæiske og amerikanske arbejdstagere holder mere og mere fri. Ganske vist lægger den enkelte danske lønmodtager stadig færre timer på jobbet end sine europæiske og amerikanske kolleger, men på grund af danske kvinders høje erhvervsfrekvens, er danske familie sammenlagt i top, hvad angår arbejdstid. 
Den politiske retorik omkring behovet for mere arbejdskraft i fremtiden - trods den nuværende finanskrise og nedgang i beskæftigelsen - gør dog indtryk, erkender Peter Albæk.
"Hvis man får italesat behovet for arbejdskraft tilstrækkeligt, så bliver det jo en offentligt defineret sandhed," konstaterer han
Også medlem af Familie- og arbejdslivskommissionen, professor Per Kongshøj Madsen, kritiserer debattens snævre fokus. Især fordi Familie- og arbejdslivskommissionen har leveret det nødvendige grundlag for en bredere debat. 
"Der er ikke tænkt meget familiepolitik ind i Skattekommissionens arbejde. Man har ikke overvejet, hvorvidt en forøgelse af arbejdsudbuddet kunne give nogle særlige problemer for folk, der befinder sig i pressede situationer. Et spørgsmål, man for bare to år siden mente var meget politisk interessant," siger han og påpeger, at der i Familie- og arbejdslivskommissionens arbejde lå en række skatterelaterede forslag, som var målrettet børnefamilierne. Dels et forslag om skattefradrag for køb af serviceydelser i hjemmet målrettet familier med børn under 14 år. Dels et forslag om en tidsbank, hvor man skattemæssigt støtter muligheden for at flytte indkomst fra højindkomstår til lavindkomstår. 
"Man fokuserer mekanisk på, at alle skal arbejde mere og mere ellers synker nationen i grus. Det kan meget vel være, at nogle skal arbejde noget mere, og masser synes også, det er sjovt at arbejde. Men der kan også være mange, der vil bruge skattelettelser i bunden til at arbejde mindre. Det kommer an på indstillingen til arbejdslivet," siger Per Kongshøj Madsen. 
Peter Albæk efterlyser ligeledes en bredere debat. 
"Arbejdsudbuddet kan øges på mange andre måder f.eks. ved at afskaffe efterlønnen. Det er en flad diskussion, at alle skal til at arbejde mere én bloc. Hvorfor skal vi alle sammen have mulighed for at trække os tilbage, når vi er 60, og vi ellers er raske og rørige," spørger han.
Mindre fleksibilitet
Per Kongshøj Madsen mener, at børnefamilier selv har et ansvar for at skabe en god balance, og at de derfor må afveje karrieremæssige ambitioner og materielle behov over for ønsket om mere tid. Samtidig fastholder han, at samfundet bør skabe rammer, så den enkelte får bedre mulighed for at få en fornuftig balance.
Men det bliver sværere fremover. For ikke nok med, at danskerne skal arbejde mere; børnefamilierne får også vanskeligere ved at få passet børnene, mens de arbejder, mener pædagogernes fagforening BUPL på baggrund af foreningens rundspørge blandt kommunerne om fremtiden på børnepasningsområdet. 
Tidsplanen bliver nemlig strammere i 2009, hvor 19 procent af landets kommuner planlægger at reducere åbningstiderne i daginstitutioner for børn mellem 0 og 6 år. Andre ni procent regner med at reducere åbningstiderne i SFO'erne. Det vil ifølge BUPL's formand, Henning Pedersen, betyde mindre fleksibilitet for forældrene. Samtidig presser andre forhold børnefamilierne, der også må skyde en hvid pind efter regeringens valgløfter om færre lukkedage, mens forældrebetalingen stiger efter indførelse af 'gratis' madordninger. Det "harmer" tidligere formand for Børnerådet og medlem af Den Alternative Velfærdskommission, Per Schultz Jørgensen.
"Familie- og arbejdslivskommissionens forslag er blevet placeret i en syltekrukke. Og det, der harmer mig allermest, er, at man samtidig skærer på det, der kunne afbøde det for børnene, nemlig daginstitutionerne. Nedskæringer betyder ikke færre lukkedage, men lavere normeringer - og oplevelsesture, der forsvinder. Og så beder man forældrene om at arbejde endnu mere. Det er det helt store tyveri af børns livskvalitet," siger Per Schultz Jørgensen. 
Han efterlyser, at en skatteomlægning kunne indeholde fradrag for forældrebetalingen til daginstitutioner: "Daginstitutionsbetalingen er jo en reel omkostning. Det vil være en stor udgift, men fradrag til kørselsudgifter er jo også en reel udgift, det anser man bare for en nødvendig afholdelse for at kunne få arbejdsindtægten. Og så må du trække det fra. Men det er samme er børns pasning," siger Per Schultz, der samtidig må konstatere, at ingen partier i det politiske spektrum tager familiepolitikken alvorligt på trods af, at de ellers besynger familieværdierne højt. Børnefamilierne skal heller ikke forvente, at politikerne vågner op i anledning af skattekommissionens mangel på familievenlig profil, mener arbejdsmarkedsforsker ved Aalborg Universitet, Thomas Bredsgaard.
"Nogle af løsningerne på familie- og arbejdslivsbalancen ville jo gå ud over effektiviteten på det danske arbejdsmarked," siger han til Ugebrevet. 
Også selvom arbejdsudbuddet forøges for tiden på grund af finanskrisen. Under alle omstændigheder viser beregninger, at der bliver mangel på arbejdskraft i fremtiden, konstaterer han. 
mlt@information. dk

