Deroute for Helsinge
Dansk skaks flagskib blev sænket i Brønshøj


 Skakligaen, den fornemste række i Dansk Skak Union, har i den grad fået nyt liv efter resultaterne i sjette runde. De syvdobbelte Danmarksmestre fra Helsinge tabte nemlig overraskende - i hvert fald overraskende stort: 2,5-5,5 - til Brønshøj, og da K 41 fra Valby samtidig vandt med knusende 7-1 over bundholdet fra Nordkalotten, og Ålborg slog Helsingør 4,5-3,5, er spørgsmålet om, hvor DM-guldet skal havne i år, pludselig helt åbent. Hvad stillingen efter seks af de ni runder med al tydelighed afslører: 1. Ålborg, 28 points 2. Helsinge, 28 p. 3. K 41, 28 p. 4. Skolerne, Århus, 27 p. 5. Jetsmark, 25 p. 6. Brønshøj, 25 p. 7. Helsingør, 24 p. 8. Sydøstfyn, 20 p. 9. Nordre, Århus, 18 p. 10. Nordkalotten, 17 p. Ålborg indtager førstepladsen på flere matchpoints end Helsinge og K 41 (de anførte tal er brætpoints).
Spændingen bliver ikke mindre af, at de tre førende holdskal mødes indbyrdes i de tre sidste runder. Så Skolerne fra Århus - eller for den sags skyld K 41 eller de formstærke nordjyder fra Jetsmark - kan sagtens komme bagfra og tage fusen på favoritterne. 
Da alt gik galt
Meget gik galt, og intet gik helt godt for Helsinge, da holdet tabte til Brønshøj. Fem partier endte remis, heriblandt opgøret på førstebræt mellem Tiger Hillarp-Persson og Peter Heine Nielsen, men de tre sidste gik tabt for Helsinge, blandt andet blev den svenske stormester Emanuel Berg besejret af Kim Pilgaard på andet bræt. Og for ellers så solide Simon Bekker-Jensen gik alt galt, da han med de sorte brikker løb ind i en veloplagt Jacob Carstensen: 1.d4 Sf6 2.c4 g6 3.Sc3 Lg7 4.e4 d6 5.Sf3 0-0 6.Le2 Sa6 7.0-0 e5 - kendte sager i kongeindisk - 8.Le3 Sg4 9.Lg5 De8 10.dxe5 h6 11.Lh4 Sxe5 12.Sd4 Le6 13.Sd5 g5 14.Lg3 Sc6 15.Sf5 Lxf5 16.exf5 Lxb2 - ud på de vilde vover - 17.Tb1 Ld4 18.Te1 f6 19.Txb7 Dd7 20.c5! Se diagrammet. 
Helt afgørende. Vi lægger mærke til, at Sa6 er truet, så skal bonden slås, skal det ske med 20. - Sxc5. Men så følger 21.Txc7, Dxf5 22.Lc4, Kh8 23.Dh5 - og sort er helt færdig. Simon forsøgte sig i stedet med:
20. - Dxf5 21.Db3 Kh8 22.Lxa6 - hapsengewesen - Sa5 23.Ld3 Tae8 24.Txe8 Txe8 25.Tb8 De6 26.Db5 ...
Ottende runde spilles søndag den 2. marts med følgende opgør på menuen: Nordre-Helsingør, Brønshøj-Sydøstfyn, Ålborg-Nordkalotten, Skolerne-Jetsmark samt Helsinge-K 41.


