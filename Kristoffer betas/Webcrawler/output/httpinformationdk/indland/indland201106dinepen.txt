Dine pensionskroner skal redde klodens klima
PensionDanmark og DONG's samarbejde om havvindmølleparker besynges i resten af verden  som en forretningsmodel, der kan sætte skub i både afkast og klimaforbedringer. Ifølge klima-kommisær Connie Hedegaard kan private pensionsmilliarder faktisk løse mere af klimaudfordringen, end staterne kan
Under overskriften 'Hvad betyder vejrudsigten for din alderdom?' var der i går debat som en del af Folkemødet på Bornholm, hvor Pension-Danmarks administrerende direktør, Torben Möger Pedersen (tv), klimakommissær Connie Hedegaard og DONG-direktør Anders Eldrup bl.a. diskuterede PensionDanmark og DONG Energys aftale om investeringer i to store havvindmølleanlæg.


 Politikere verden over fejler år efter år. De kan tilsyne- ladende ikke samles om en ambitiøs global klimaaftale med bindende mål for  omstillingen til vedvarende energi, og den økonomiske krise har kun gjort udfordringen større, eftersom om- stillingen kræver penge.  Men mens staterne har skændtes, er det lykkes milliardkassen PensionDanmark og DONG Energy at indgå en bindende aftale om investeringer i to store havvindmølleanlæg.
»Det er en verdensbegivenhed,« lød det fra EU's klimakommissær, Connie Hedegaard, der under Folkemødet på Bornholm i går debatterede perspektiverne i mølleprojektet med direktørerne fra PensionDanmark og DONG Energy.
Vindmølleprojekterne er nemlig ikke kun en god forretning for selskaberne, men også altafgørende for klimaudviklingen, påpegede klimakommissæren.
»Det er en model, som er super interessant. Hvis man ser på, hvor i verden der findes penge, som kan investeres, så ligger de blandt andet hos de institutionelle investorer,« siger hun og forklarer, at det efterhånden må stå klart, at »omstillingen ikke kun kan ske gennem offentlige kasser.«
Uden private milliarder ser det simpelthen skidt ud for klodens fremtid.
»Staterne kan sørge for, at nye teknologier understøttes, sætte mål og lave politiske rammevilkår. Men grundlæggende tror jeg, at investeringerne kommer til mere og mere at afhænge  af private investorer. Ellers er det umuligt at løse opgaven. Man behøver ikke tage  til Grækenland for at finde  et eksempel på, at stater ikke har penge at investere.  Selv lande uden store økonomiske problemer kan ikke,« siger Connie Hedegaard.
Smart fifty-fifty
Derfor er vindmølleparken uden for Anholt i Kattegat og den tilsvarende i Nysted på Lolland blevet lidt af et forbillede for både politikere, pensionskasser og energiselskaber i resten af verden.
DONG og PensionDanmark har selv styr på havvindmøllerne, som de ejer halvdelen af hver, og så kan det gå statens finanser nok så dårligt, uden at der kommer mindre vedvarende energi af den grund.
Nu skal PensionDanmarks knap 600.000 medlemmer blot håbe på stormvejr de kommende år. Jo mere det blæser, jo mere vokser opsparingen.
Men vejret er uforudsigeligt, og traditionelt har mange investorer også betragtet denne type investeringer som usikre sammenlignet med børsnoterede aktier, der heller ikke kræver nær så meget engagement fra pensionskassernes side.
Dog er de politiske vinde  begyndt at blæse i den rigtige retning, forklarer administrerende direktør i PensionDanmark Torben Möger Pedersen, der forsikrer, at pensionisterne nok skal få et fornuftigt afkast ud af vindmølleanlæggene. At der samtidig er tale om et projekt med et tilsvarende grønt afkast, gør aftalen endnu bedre, mener han.
»Vi har igennem lang tid været på jagt efter modeller, der gør det muligt for pensionskasser at investere  direkte i store samfundsøkonomisk vigtige anliggen- der, og som samtidig har de kvaliteter og kriterier,  som pensionskasser godt kan lide,« siger Torben Möger Pedersen og peger på, at det skal være projekter, hvor der kan investeres mange penge, sikres et løbende afkast, og hvor der er ro om udviklingen.
Ikke vente
Ifølge administrerende direktør i DONG Energy, Anders Eldrup har der dog været lige lovlig roligt på det internationale klimapolitiske område. Derfor er det tid til at tage skeen i egen hånd, når politikerne ikke i tilstrækkelig grad kan udstikke fremtidsgarantier på området.
»Når politikerne hverken kunne finde ud af det under COP15, COP16 og heller ikke lader til at kunne finde en løsning under COP17, så siger de fleste energivirksomheder og industrier, at de vil vente og se, indtil politikkerne kommer med en løsning. Men selv om jeg er ked af at sige det, så tror faktisk ikke, der kommer en global løsning, og derfor er det fristende at gøre ingenting. Det er bare ikke vejen frem, så derfor har vi valgt at lave en total omlægning af vores produktionsmaskine alligevel,« siger Anders Eldrup, men understreger, at DONG ikke alene kan omlægge hele energisektoren.
Det koster. Og når både banker og stater er i knibe, så er der kun pensionskasser og livsforsikringsselskaber tilbage.
»De har pengene, men har desværre ikke haft tradition for at investere i energisektoren. Slet ikke i den vedvarende energisektor,« siger Anders Eldrup.
Prisbelønnet
Med de nye danske tendenser vil resten af verden måske følge trop.
Satsningen på havvindmøller er PensionDanmark blevet prisbelønnet for. I foråret blev den danske pensionskasse kåret som årets bedste europæiske investor 2011 i ejendomme og infrastruktur. Pensionsselskabet vandt også kategorierne 'Bedste bæredygtige investering', 'Mest innovative investering', 'Bedste europæiske storinvestor' og 'Bedste nordiske investor'.
»I Europa har det skabt meget stor interesse. Vi har aldrig som pensionskasse heroppe i det nordlige Danmark oplevet at få så meget opmærksomhed som i forbindelse med vores vindmølleinvesteringer,« siger Torben Möger Pedersen.
Han håber, at Danmarks overtagelse af EU-formandskabet i 2012 også kan give lejlighed til at udbrede tankerne på europæisk niveau.
»Jeg er sikker på, at de kommende investeringer vil blive gennemført i konsortier, hvor flere ikke kun danske pensionskasser men også udenlandske pensionskasser indgår aftaler,« siger Torben Möger Pedersen.
»Det her er noget, som der er bred international interesse for,« oplever også Lars Eldrup.
I al fald har den nye danske model klimakommissærens velsignelse, fremgik det af debatten, hvor Connie Hedegaard virkede endog meget begejstret ligesom gæsterne, der for flertallets vedkommende så ud til at være nået pensionsalderen.
Nu kan de tage vejrudsigterne med sindsro, selv når der er kulingvarsel og tænke; det er ren vind-vind.


