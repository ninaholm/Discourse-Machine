Virksomheder vil ikke flytte for lavere selskabsskat
Ny international undersøgelse blandt 3.450 virksomheder afliver myten om, at lavere selskabsskat er afgørende for, hvor virksomheder slår sig ned. Radikale forsvarer nedsættelse af selskabsskatten


 Samtidig med at den danske regering sænker selskabsskatten fra 25 til 22 procent, viser en ny britisk undersøgelse, at langt hovedparten af virksomheder ikke vil flytte til et andet land alene for at slippe billigere i skat. Det britiske revisions- og konsulentfirma Grant Thornton har spurgt mere end 3.450 virksomhedsledere i 44 lande, og her svarer »67 procent, at de ikke ville flytte deres virksomhed til et andet land,uanset hvor meget selskabsskatten sænkes.« For Danmark er tallet endnu højere. Her er det 77 procent af de adspurgte virksomheder, der svarer, at de ikke ville flytte, ligegyldigt hvor lav selskabsskatten er.
»Nogle sektorer, såsom den finansielle, er lydhøre over for skatteincitamenter, men for andre sektorer er det helt klart ikke tilfældet. De tager beslutninger baseret på andre faktorer, såsom infrastruktur, arbejdsstyrke og markedsanalyse,« siger John Christensen, direktør i den britiske organisation Tax Justice Network. I den netop vedtagne Vækstplan DK vil den danske regering bruge op mod fire mia. kroner om året på at lempe selskabsskatten for virksomheder. En skattelettelse, som Radikale Venstres skatte- og arbejdsmarkedsordfører, Nadeem Farooq, trods de nye tal forsvarer: »Når vi nu vil lempe på selskabsskatten, så er det ikke ud fra en betragtning om, at alle virksomhedsledere i Danmark ønsker det. Det handler om, at skatter har nogle skadelige virkninger for dansk erhvervsliv,« siger Nadeem Farooq, der understreger, at det danske initiativ skal ses i lyset af, hvad der foregår i lande, som Danmark konkurrerer med.
Fordi de andre gør det
Ifølge Nadeem Farooq handler det mere om, at landene omkring Danmark sænker skatten for selskaber, og derfor må Danmark gøre det samme. Ellers koster det på den lange bane, mener han.»Selvfølgelig ved vi godt, at der er mange faktorer, der spiller ind i forhold til, hvor firmaer vælger at være. Derfor er selskabsskatten bare et enkelt element. Men der er en stigende tendens til udflytning af job og investeringer fra Danmark, og derfor har vi valgt at sænke selskabsskatten.«
Men det er ifølge Frank Aaen fra Enhedslisten detrene vrøvl: »En virksomhed er fokuseret på at placere sig et sted, hvor de kan skabe overskud. Og der kigger de meget mere på uddannelsesniveau, velfærdssystemer, sikkerhed etc. Og så er det af mindre betydning, om virksomheden skal betale en eller tre procent mere eller mindre i skat. Derfor er det spild af penge, det her,« siger Frank Aaen.

