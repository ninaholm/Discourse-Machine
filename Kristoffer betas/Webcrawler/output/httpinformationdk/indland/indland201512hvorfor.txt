Hvorfor stemte du, som du gjorde?
Nu er valgstederne lukket, og det store optællingsarbejde er i gang. Information har været rundt i landet for at høre vælgernes begrundelser for deres kryds


 Da valgstederne lukkede klokken 20 havde 74 procent af vælgerne, ifølge en prognose fra TV2, sat deres kryds for at være med til at afgøre EU-retsforbeholdets skæbne.
Det svarer til at cirka 3.074.573 stemmeberittgede har gjort brug af muligheden for at sætte et kryds. 
Vælgernes lyst til at afgive deres stemme har været højere, end valgforskere på forhånd havde regnet med.
Det er ottende gang, vælgerne stemmer om et spørgsmål om EU-samarbejdet, og valgdeltagelsen ved tidligere folkeafstemninger viser, at de har haft meget forskelligt tag i vælgerne. Afstemningen om patentdomstolen i 2014 endte med en valgdeltagelse på 55,9 procent, hvilket er temmelig lavt efter danske forhold.
Afstemningen om Amsterdamtraktaten, der forberedte EU's udvidelse og gjorde blandt andet Schengensamarbejdet og asyl- og indvandringspolitikken overstatsligt, fik 76,2 procent hen at stemme.
Folkeafstemningen i 2000 om ja eller nej til euroen fik hele 87,6 procent af vælgerne til stemmeurnerne.
Information har i dagens anledning været rundt i landet for at høre en række danskere om, hvorfor de har stemt, som de har gjort i dag.
 

Andreas Rasmussen 
33 år, pædagog, København
»Jeg har stemt ja. Jeg har været meget i tvivl, men jeg synes, det er vigtigt at sidde med ved forhandlingerne i EU. Men det er svært at gennemskue, om det er det rigtige at give EU mere magt.«
 
 
 
 
 
 

Rene Andersen 
53 år, sygeplejerske, København
»Jeg har stemt nej, fordi jeg ikke synes, vi skal afgive mere suverænitet. Vi skal helt ud af EU, hvis du spørger mig. Det er den rene børnehave, og jeg kan ikke se, hvorfor de skal bestemme over lokale forhold i Danmark.«
 
 
 
 
 
 

Birgit Burchardi
63 år, konsulent, København
»Jeg har stemt nej. Men jeg havde stemt ja, hvis det havde handlet om fordeling af flygtninge. Jeg ser mig selv som europæer, og jeg synes, det er fuldstændig vanvittigt, at vi ikke kan finde en fælles løsning på problemerne.«
 
 
 
 
 
 

Cathrine Oldenburg 
29 år, fuldmægtig, København
»Jeg har stemt ja. Jeg har fuld tillid til EU og til, at vi skal samarbejde på tværs. Jeg har slet ikke været i tvivl. Faktisk synes jeg, det er noget rod, at vi overhovedet skal stemme om det her.«
 
 
 
 
 
 

Emilie Christiansen
25 år, studerende, København
»Jeg har stemt nej. Vi skal ikke afgive så meget suverænitet, særligt fordi det er uigenkaldeligt. Jeg har hele tiden vidst, hvad jeg ville stemme, men jeg gør det også lidt i protest mod mediernes meget farvede dækning.«
 
 
 
 
 
 

Peter Ronge 
27 år, lagerekspedient, Ringsted
»Jeg stemte ja. Jeg har ikke fulgt specielt meget med, men argumenterne for et ja lød bare mest rationelle. Det er en god idé, at vi er med i Europol, synes jeg. Det var nok min primære motivation.«
 
 
 
 
 
 

Julius Andresen
76 år, pensionist, Sønderborg
»Jeg har stemt ja. Jeg er træt af al den negativitet, der følger med, hver gang nogen nævner EU. De, der stemmer nej, lever i fortiden. Det er typisk folk, der aldrig har været ude at rejse. Danmark er lille, og vi har brug for resten af Europa.«
 
 
 
 
 
 

Karen Christensen 
35 år, sosu, Sønderborg
»Jeg har stemt ja. Efter jeg har sat mig ind i det, er et ja det eneste rigtige i forhold til Europol. Jeg startede ud med at ville stemme nej, men da jeg fik sat mig ind i stoffet skiftede jeg mening. Jeg har bevidst ikke fulgt med i debatterne.«
 
 
 
 
 
 

Kristian Pedersen
26 år, studerende, Sønderborg
»Jeg stemte nej. Vi skal ikke have mere EU. Jeg kigger til Schweiz som demokratisk model. EU er for så vidt en god idé, men jeg synes, vi skal sørge for, at EU-projektet kun drejer sig om handel – ikke overstatslig styring.«
 
 
 
 
 
 

Niels Wamberg 
77 år, pensionist, København
»Jeg har stemt nej. Jeg synes, den her afstemning har været usædvanligt dårligt forberedt. Politikerne har sået tvivl hos os borgere om, hvad det hele går ud på. De taler om pædofili og indbrudstyve, men det er kun en lille del af det hele.«
 
 
 
 
 
 

Sandra Schmatz 
28 år, optiker, Sønderborg
»Jeg stemte nej. Jeg synes ikke, vi skal afgive suverænitet. Vi har halvandet år til at forhandle en Europol-aftale i hus. Det skal nok gå. Jeg tror, det bliver et valg med lav stemmedeltagelse og mange blanke stemmer.«
 
 
 
 
 
 

Svend Pedersen 
60 år, Ingeniør, Ringsted
»Jeg har stemt nej. Det har langt hen ad vejen med følelser at gøre. Jeg kan ikke lide, at vi afgiver magt. Det er nok sundt for os at være i EU. Jeg sympatiserer bl.a. med Morten Messerschmidt. Vi har ikke råd til at have Østeuropa med i EU.«
 
 
 
 
 
 

Arne Nielsen 
73 år, pensionist, Ringsted
»Jeg stemte nej. Vi har så meget bureaukrati i Danmark, og det bliver ikke mindre, når vi kommer ud i den store verden. Befolkningen bliver totalt uvidende om, hvad der foregår, hvis vi afgiver suverænitet på retsområdet.«
 
 
 
 
 
 

Betina Hansen
41 år, førtidspensionist, Ringsted
»Jeg stemte nej. Jeg mener ikke, vi skal afgive mere suverænitet til politikerne i EU. Jeg stoler ikke på dem. I min optik afgik vores demokrati ved døden i 1993, da vi stemte ja til Edinburgh-traktaten og fik vores forbehold.«
 
 
 
 
 
 

Ellen Andersen
83 år, pensionist, Sønderborg
»Jeg har stemt ja. Vi skal være en del af samarbejdet. Vi skal være en del af EU. Jeg har altid stemt ja.  Problemet er alle de unge, der render og lytter til Thulesen Dahl – det forstår jeg ikke noget af. Det skal de lade være med.«
 
 
 
 
 
 

Werner Schrum
72 år, pensionist, Sønderborg
»Jeg har stemt ja. Vi skal være med i politisamarbejdet. Det hjælper ikke noget at stå uden for. Så har banditterne da rigtig tid til at komme herop og rane. Min stemme er en stemme til politiet.«
 
 
 
 
 
 

Hans Frederik Jensen
70 år, Pensionist, Ringsted
»Jeg stemte nej. Jeg hader EU. Vi skal lave vores egne love i stedet for at give suverænitet til bureaukraterne i Bruxelles. EU smadrer velfærden. Vi kan ikke blive ved med at give penge til andre.«
 
 
 
 
 
 

Henrik Møllgaard,
47 år, konsulent Sønderborg
»Jeg har stemt ja. Det er vigtigt, at vi er med til at bestemme over den lovgivning, der indføres her i Danmark. Valgkampen har dog haft for meget fokus på ting, vi ikke stemmer om. Der har været for megen snak om indvandring og politik.«
 
 
 
 
 
 

Christian Gottlieb
30 år, mekaniker, Sønderborg
»Jeg stemte nej. Retssamarbejdet har taget overhånd, og det her er endnu et skridt i den forkerte retning. Det bliver for meget politistat. Vi skal nok få en Europol-aftale. Ingen er interesseret i ikke at bekæmpe kriminalitet.«
 
 
 
 
 
 

Sadik Topc
42 år, førtidspensionist, Ringsted
»Jeg stemte ja. Jeg synes ikke, at Danmark skal have sine egne love, når det kommer til politiet. Det skal være i fællesskab i EU, man bestemmer, hvordan politiets regler skal være. Det tror jeg, vi får det bedste politi af.«
 
 
 
 
 
 

Phillip Mosconi
22 år, kokkeelev, Ringsted
»Jeg stemte ja. Jeg tror, den eneste vej frem er, at vi glemmer vores nationalitet en lille smule. Vi har et kæmpe problem med flygtninge. Hvis vi skal udvikle os positivt, er vi nødt til at arbejde tættere sammen. Europa skal homogeniseres.«
 
 
 
 
 
 

Mikkel Bigum Kristiansen
19 år, slagter, Sønderborg
»Jeg har stemt nej. Jeg synes, Danmark skal blive ved med at være Danmark. Det frygter jeg, det vil ophøre med, i takt med at EU vokser. Næste gang håber jeg, at de bliver bedre til at levere information ud til de unge.«
 
 
 
 
 
 

Mona Nielsen
68 år, folkepensionist, Sønderborg
»Jeg har stemt nej. Jeg har altid været EU-modstander og har altid stemt nej til EU-valg. De tager mere og mere magt fra os. Vi skal passe på Danmark. Det gør politikerne i hvert fald ikke, sådan som de skændes hele tiden.«
 
 
 
 
 
 

Ragge Sørensen
72 år, pølsemand, Sønderborg
»Jeg stemte nej. Jeg vil ikke have mere EU. Jeg har altid stemt nej. Jeg føler mig fri efter et nej. Jeg stemmer for demokratiet. EU har gjort det elendigt. De lovede os lige lønninger over grænsen, og hvad er der sket: Dumping, dumping, dumping.«
 
 
 
 
 
 

Dorte Engelund
64 år, efterlønner, København
»Jeg har stemt ja. Det har været meget svært, for jeg er ellers en rigtig nej-siger. Men jeg har tillid til, at det er det mindst bøvlede og mest praktiske. På trods af alle de dumme ting ved EU, så synes jeg samarbejde er enormt vigtigt.«
 
 
 
 
 
 

Hakan Uzunel
40 år, manager, København
»Jeg har stemt nej. Jeg vil ikke sætte det hele over styr. Det hele skal ikke ’Europoliseres’ og styres fra et centralt sted. Jeg ved godt, det er nemmere for politiet i store sager, men jeg er bange for, det er et skred i den forkerte retning.«
 
 
 
 
 
 

Helle Sveegaard
65 år, kontorassistent, Ringsted
»Jeg stemte ja. Det var nok lidt af følelsesmæssige grunde. Jeg tror, at lige meget, hvad vi gør, så er EU der alligevel og kan bestemme. Så derfor kan vi ligeså godt sige ja, og være med til at bestemme lidt selv.«
 
 
 
 
 
 

Jens Otto Nielsen
59 år, fotograf, København
»Jeg har stemt nej. Jeg er republikaner og vil gerne af med kongehuset. Jeg gider ikke have, at der sidder nogen i Bruxelles og bestemmer over mig. Jeg stemte ja til EF i tidernes morgen, fordi det var en fordel at samarbejde om handel.«
 
 
 
 
 
 

Maria Flintrup
29 år, lærer, Ringsted 
»Jeg stemte ja. Politiet skal kunne samarbejde med andre lande om grænseoverskridende kriminalitet. Det er svært at forklare, hvorfor det er politisamarbejdet, jeg går mest op i. Jeg syntes nok bare, at det var det, der er lettest at forstå.«
 
 
 
 
 

