Dansk Eritrea-rapport bruges i angreb på landets kritikere
Regimevenlige medier sværter FN’s særlige udsending til Eritrea til på baggrund af den danske Udlændingestyrelses rapport om forholdene i den afrikanske etpartistat. Samtidig angriber Eritreas udenrigsminister EU-landenes asylpolitik for at være baseret på fejlagtig information
Eritreas udenrigsminister, Osman Saleh, benytter debatten om den danske rapport til at rette hård kritik mod EU-landenes asylpolitik over for eritreere. Arkiv


 Få dage efter udgivelsen af en omstridt rapport fra den danske Udlændingestyrelse går den nordøstafrikanske etpartistat Eritrea og dens sympatisører til angreb på udenlandske kritikere.
Ifølge en artikel på det regimevenlige website Tesfanews »til- intetgør Danmark alle beskyldninger om menneskerettighedskrænkelser fremsat mod Eritrea som intet andet end propaganda«.
Artiklen er illustreret med et billede af FN’s rapportør for Eritrea, Sheila Keetharuth, der ved flere lejligheder har kritiseret menneskerettighedssituationen i landet.
»Moralsk bankerot,« lyder dommen på Tesfanews med henvisning til, at FN’s rapportør har tegnet et mere dystert billede af forholdene i landet end den nye danske rapport fra Udlændingestyrelsen. En lignende udlægning finder man på andre regimevenlige websider. Under overskrifter som »Eritrea er offer for en kæmpemæssig propagandakrig«, og »Narrativet skifter … FN udfordret af EU-medlemsland«, fremføres den danske rapport som dokumentation for, at de internationale beskyldninger mod Eritrea er stærkt overdrevne.
Halmstrå
Samtidig retter Eritreas udenrigsminister, Osman Saleh, en hård kritik af EU-landenes asylpolitik over for eritreere.
»Vi opfordrer til en hastegennemgang af europæiske migrations- politikker over for eritreere, idet de, for at sige det mildt, er baseret på fejlagtig information, noget der i stigende grad bliver anerkendt,« udtalte ministeren.
Det skete ifølge det eritreiske informationsministerium i forbindelse med et europæisk-afrikansk ministermøde i Rom for få dage siden.
Ifølge professor Bjørn Møller, som er ekspert i afrikanske forhold ved Aalborg Universitet, er ministerens udtalelse med stor sandsynlighed en reference til den kontroversielle rapport, som den danske Udlændingestyrelse udgav i sidste uge.
»Ministeren siger formentlig sådan for at underminere alle de øvrige rapporter, der siger, at situationen er grotesk ringe i Eritrea. Her er den danske rapport et halmstrå, som han kan bruge. Der er så heller ikke rigtig andre halmstrå at gribe fat i,« siger Bjørn Møller.
Han vurderer, at regimet nu forsøger at bruge den danske rapport til at »miskreditere alle, der siger noget negativt om Eritrea«.
Den danske rapport har vakt opsigt både i ind- og udland, fordi dens konklusioner står i modsætning til vurderingerne fra FN, menneskeretsorganisationer og flere europæiske landes myndigheder.
På baggrund af rapporten konkluderede Udlændingestyrelsen, at eritreere, der illegalt er rejst ud af landet, godt kan vende tilbage, uden at det får så alvorlige konsekvenser, som det fremgår af de øvrige kilder på området. Det gælder også dem, der er deserteret fra den årelange værnepligt, som borgerne i landet bliver tvunget til. Således mener Udlændingestyrelsen, at forholdene omkring værnepligt og illegal udrejse ikke i sig selv medfører »forfølgelse eller giver de pågældende krav på beskyttelse«.
Rapporten kan få betydning for de mange asylansøgere fra Eritrea, der er kommet til Danmark, fordi den kan blive inddraget i afgørelsen af asylsagerne. Men rapporten bygger i høj grad på anonyme kilder, hvilket den er blevet kritiseret for.
Samtidig har én af kun to navngivne kilder i rapporten, professor Gaim Kibreab fra London, trukket sig fra rapporten. Han føler sig ifølge Berlingske »misbrugt« og »forrådt« af Udlændingestyrelsen.
Rapporten fra Udlændingestyrelsen blev til, efter at daværende justitsminister Karen Hækkerup (S) udsendte en pressemeddelelse i august, hvor hun undrede sig over, at der var sket en markant stigning i antallet af asylansøgere fra Eritrea.
Information har forsøgt at få en kommentar fra det eritreiske Informationsministerium. Det har ikke været muligt.
Medier i Eritrea: Dansk rapport renser os for anklager

