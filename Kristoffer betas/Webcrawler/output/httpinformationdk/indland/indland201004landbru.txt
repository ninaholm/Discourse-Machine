Landbruget tromler Karen Ellemann
Regeringens nye landbrugspakke udskyder endnu en gang planen for et bedre vandmiljø. Miljøministeren afviser, at der skulle være slækket på miljømålene, mens landbruget jubler
Regeringens nye landbrugspakke betyder, at landmændene kan blive ved med at lade 10.000 ton kvælstof fra gylle og kunst-gødning sive ud i vandet, mener Danmarks Naturfrednings-forening. Men landbrugsminister Karen Ellemann mener derimod ikke, der er noget nyt i, at reduktionen af kvælstof nu kan blive udskudt


 Grumset algevand og iltsvind i vandløb, søer og fjorde risikerer at blive konsekvensen af regeringen og Dansk Folkepartis nye landbrugspakke.
Aftalen, der hedder 'Grøn Vækst 2.0', undergraver miljøminister Karen Ellemanns (V) forsikringer om, at Danmark vil leve op til EU's vandrammedirektiv i 2015. Sådan lyder anklagen fra Danmarks Naturfredningsforening.
»Vi har kendt kravene fra EU de sidste 10 år, men vi bliver ved med at vente og vente på at gøre noget ved dem. Landbruget havde ikke råd, da de var rige, og de har ikke råd, da de blev fattige, så hvornår er det, vi skal gøre noget ved det,« spørger præsident i Danmarks Naturfredningsforening, Ella Maria Bisschop-Larsen.
I april sidste år lancerede regeringen den oprindelige miljøpakke 'Grøn Vækst', der fastslog, at landbruget skal reducere kvælstofudvaskningen i det danske vandmiljø med 19.000 ton i 2015.
Landbruget har kraftigt kritiseret beslutningen, da det ifølge tal fra Landbrug og Fødevarer (hovedorganisation for det samlede landbrugs- og fødevareerhverv) medfører, at nogle bønder må opgive at dyrke op mod 46 pct. af deres jord.
Den nye aftale fastholder stadig målet om 19.000 ton kvælstof mindre i 2015, men nu er der tilføjet et afsnit til reduktionen af de 10.000 ton om, at »den endelige implementering skal ske under hensyntagen til en fortsat mulighed for at drive landbrug i hele Danmark«.
Det betyder, at landmændene kan blive ved med at lade 10.000 ton kvælstof fra gylle og kunstgødning sive ud i vandet, hvis en ny arbejdsgruppe vurderer, det har for store økonomiske konsekvenser at lade være.
Landbruget jubler.
»Det glæder os, at aftalen hermed bekræfter, at vi skal passe på miljøet, men også skal kunne drive vores erhverv. Hvis vi vælger de rigtige løsninger, er der ikke tale om modsætninger,« siger formand for Landbrug og Fødevarer, Michael Brockenhuus-Schack, til landbrugsavisen.dk.
Miljøminister Karen Ellemann har hele tiden fastholdt, at regeringen står fast ved sin målsætning fra den første aftale i april. Men hun mener ikke, der er noget nyt i, at reduktionen af kvælstof nu kan blive udskudt.
»Vi kigger også på de samfundsøkonomiske og erhvervsøkonomiske konsekvenser af vandplanen, det har vi bare ikke sat ord på før,« siger Karen Ellemann.
»Nu bruger vi ordet undtagelsesbestemmelser, som er ét værktøj i EU-direktivets krav, så vi går ikke ud over kravene,« fortsætter Karen Ellemann.
EU's vandrammedirektiv nævner, at man kan udskyde 2015-kravene til 2021 eller 2027, hvis særlige lokale hensyn taler for det. Men det er slet ikke besluttet endnu, om Danmark vil gøre brug af de bestemmelser, understreger Karen Ellemann.
»Undtagelsesbestemmelserne er ikke en vare, man tager ned fra hylden. Det skal godtgøres, hvorfor man i så fald gør brug af dem. Så den økonomiske situation kan have en betydning, men vores mål står fast,« siger miljøministeren.
Danmarks Naturfredningsforening håber, at regeringen får svært ved at få godkendt en eventuel ansøgning om udsættelse.
Foreningen mener ikke, konkurrenceforhold kan begrunde en udskydelse, idet alle EU-lande er underlagt samme krav til vandmiljøet netop for at hindre, at EU-landene konkurrerer indbyrdes på dårlig vandkvalitet.
Flere nederlag
Landbrugspakken er bare det seneste eksempel på, at den nye miljøminister har stærk modvind internt i regeringen, vurderer politisk kommentator Hans Engell.
Først kaldte statsminister Lars Løkke Rasmussen hendes håndtering af vindmølletestcentret i Thy for »fuldstændig uacceptabelt«, og nu har hun måttet bøje sig for internt pres fra Venstres landbrugslobby.
»Karen Ellemann er sluppet umådeligt dårligt fra den første tid som miljøminister. Det er meget sjældent, at en fagminister bliver irettesat i sin folketingsgruppe af statsministeren,« siger Hans Engell.
Modviljen mod miljøministeren hænger også sammen med en overordnet dagsorden om, at Venstre ikke skal tabe mere af sit bagland, end man allerede har gjort.
»Aftalen med Dansk Folkeparti skal ses som et led i, at regeringen nu offensivt forsøger at erobre noget af det jyske kerneområde tilbage. I den proces vil miljøministeren blive kørt helt over,« vurderer Hans Engell.
Han forudser nye kampe om f.eks. udlægning af sommerhusområder og storcentre, der kan styrke den lokale erhvervsudvikling, men som karambolerer med miljøministeriet planlovgivning. Og resultatet er givet på forhånd for Karen Ellemann, vurderer han.
»Det her vil ikke være den eneste gang, hun bliver tromlet ned. Det vil hun blive konstant fra nu af og til et folketingsvalg,« siger Hans Engell.


