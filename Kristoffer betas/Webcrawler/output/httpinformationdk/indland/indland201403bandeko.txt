Bandekonflikt forringer forholdene i fængslerne
I takt med at flere bandemedlemmer kommer bag lås og slå, får de danske fængsler stadigt sværere ved at sikre et tåleligt afsoningsmiljø. Ekspert kalder udviklingen ’en falliterklæring’
Antallet af indsatte bandemedlemmer i danske fængsler er nu så stort, at det forringer forholdene for både indsatte og ansatte med risiko for øget vold som følge, mener de ansatte selv.


 
	Politiets forstærkede indsats mod organiseret kriminalitet sætter de danske fængsler på prøve. Antallet af rocker- og banderelaterede indsatte er næsten fordoblet sammenlignet med for tre år siden. Dengang sad der omkring 180 rocker- og banderelaterede indsatte i fængsel i Danmark. I dag svinger tallet mellem 310 og 350. Det vurderer sikkerhedschef i Kriminalforsorgen Michael Gjørup.

	De danske fængsler er imidlertid ikke indrettet til at håndtere så mange banderelaterede indsatte i en konflikt, som involverer flere end 100 grupperinger. Resultatet er et fængselsmiljø præget af frygt, vold og trusler for fængslernes ansatte såvel som andre indsatte. Indtil videre har fængselsledelsernes løsning på problemet været en stramning af sikkerheden, inddragelse af privilegier og øget sektionering af de indsatte.

	Men problemet er, at fængselssystemet i Danmark helt grundlæggende er ude af trit med virkeligheden, mener Kim Østerbye, der er formand for det uniformerede personales organisation Fængselsforbundet.

	»Kriminalforsorgens udfordring er, at vi får nogle fanger ind, som bare ikke passer ind i den danske model,« siger han.

	Antallet af overfald på personalet er steget markant de seneste to år, og trods øget fokus på sikkerheden ligger antallet af voldsepisoder mellem de indsatte på et relativt konstant niveau. Grænserne for brutalitet har også rykket sig, mener fængselsinspektør i Statsfængslet i Vridsløselille, Kim Tobberup Andersen.

	Tidligere har der mellem de indsatte været uskrevne regler for, hvor og hvornår man kunne tillade sig at overfalde eller true andre indsatte. Eksempelvis var man fredet i undervisningslokalerne eller under besøgstiden, hvor der kan være børn til stede.

	»Så hvis man var uenige om noget, var det ikke lige der, man skulle udvise foragt for hinanden. Men det har desværre ændret sig, og det er jeg rigtig ked af,« siger Kim Tobberup Andersen.

	Utryghed i fængslet

	Det er Direktoratet for Kriminalforsorgen, der fordeler de indsatte mellem fængslerne. Men derfra er det op til det enkelte fængsels ledelse at vurdere, hvilken strategi de vil anvende over for de mange grupperinger. Der findes ingen centralt definerede retningslinjer for, hvordan fængslerne skal imødegå det nye konfliktbillede.

	I Statsfængslet i Vridsløselille har ledelsen valgt at inddele fængslet i forskellige niveauer for at undgå sammenstød mellem rivaliserende bander.

	Flere af fællesafdelingerne er blevet halvt omdannet til bandeafdelinger, hvor ikkerivaliserende bandemedlemmer bliver samlet på samme afdeling sammen med indsatte, der ikke har noget tilhørsforhold til bander. Når de indsatte på én etage bliver lukket ud for at gå på arbejde eller i skole, bliver den anden etage lukket ned.

	»De kan jo ikke tåle at se hinanden,« siger tillidsrepræsentant i Vridsløselille, Jesper Dalbye, om de mange grupperinger.

	Men også inden for de enkelte bander kan der ske sammenstød, som fængselspersonalet ikke har forudset, forklarer han.

	»De kan være gode venner den ene dag, men så sker der måske noget udenfor, som smitter af inde i fængslet. Så de kan have den samme arbejdsplads i fængslet én dag, og næste dag er de ved at slå hinanden ihjel.«

	Forholdene har begrænset de indsattes mulighed for at gå i skole, på arbejde eller følge behandlingstilbud, ligesom muligheden for gårdture og besøgstid fra pårørende er blevet indskrænket. Dagligdagen er planlagt helt ned i 15-minuttersintervaller.

	I Statsfængslet i Nyborg har ledelsen valgt at ’fortynde’ banderne så meget som muligt. Det vil sige, at medlemmer af den samme bande bliver spredt ud på fængslets 22 forskellige afdelinger og afsoner i fællesskab med andre indsatte. Ifølge tillidsrepræsentant Mette Nielsen føler flere af de andre fanger sig underkuet og utrygge på fællesafdelingerne.

	»De skaber utryghed blandt deres medindsatte. De bestemmer, hvad for noget mad der må laves i køkkenet, hvornår man må gå i bad, og om man må bruge toiletterne. De har også madgrupper, som man skal betale til, også selv om man ikke er med,« siger hun.

	Mette Nielsen forklarer, at nogle af de svagere indsatte bliver presset til at smugle stoffer eller andre ting med tilbage i fængslet, når de har været på udgang. Derudover kan der foregå ting i cellerne, som betjentene aldrig opdager, siger hun.

	Sidste år lod 65 indsatte i Nyborg sig isolere frivilligt. I perioder har isolationscellerne været fyldt, så betjentene har måttet isolere nogle af de indsatte i deres egne celler, forklarer Mette Nielsen.

	»Vi gør faktisk ikke noget ved det. Det er en kedelig udvikling for de indsatte, som bare gerne vil have lov at sidde i fred,« siger hun.

	Sociale eksperimenter

	De forråede forhold forringer fængslernes mulighed for at resocialisere de indsatte, vurderer kriminolog og sociolog ved Syddansk Universitet Linda Kjær Minke. Og ifølge hende risikerer den øgede sektionering i fængslerne kun at gøre det værre.

	»Man går jo ind og piller ved nogle helt grundlæggende ting i fangebehandlingen, altså besøg fra familie og mulighed for at få en uddannelse, som man ved har en positiv indflydelse på risikoen for tilbagefald,« siger hun.

	Linda Kjær Minke mener ikke, at fængselsvæsenet er i stand til at håndtere den udfordring, som en konflikt mellem mange forskellige grupperinger udgør.

	»Det er jo tankevækkende, at man kan gennemføre alle de her små sociale eksperimenter uden egentlig at have viden om, hvilken effekt det har på længere sigt,« siger hun.

	Ifølge hende er det »en falliterklæring« for det danske fængselssystem, at det ikke er i stand til at beskytte de indsatte eller tilbyde andet end en isolationscelle til dem, som føler sig udsat.

	»Selvfølgelig skal det være sikkert for de indsatte at opholde sig bag lås og slå. Det burde ikke være sådan, at de bliver udsat for overgreb.«

	At blande bolsjerne

	I dag har kun rockerklubberne Hells Angels og Bandidos deres egne afdelinger, mens Statsfængslet i Østjylland for nylig har oprettet en specialafdeling med plads til 24 indsatte fra forskellige grupperinger.

	Kim Østerbye fra Fængselsforbundet argumenterer for, at fængslerne bør oprette så mange specialafdelinger som muligt. Det vil skabe et bedre miljø for både indsatte og ansatte, mener han.

	»Vi bruger måske vores penge forkert, når vi bliver ved med at bruge så fandens mange ressourcer på at holde de her grupper nede, hvis de i virkeligheden har taget stilling til, at de hellere vil blive i banden eller rockermiljøet,« siger Kim Østerbye.

	Men det er fængselsinspektøren i Vridsløselille uenig i. Han ser de indsattes samvær med andre indsatte som et vigtigt led i bevægelsen fra kriminel til lovlydig borger.

	»Det kan godt være, at jeg er gammeldags, men jeg tror på, at hvis man blander bolsjerne, så er der en større sandsynlighed for, at de indsatte kan erkende, at man skal ud af kriminalitet, hvad enten man er med i en bande eller ej,« siger Kim Tobberup Andersen.

	Alligevel har han set sig nødsaget til at adskille de rivaliserende grupperinger i fængslet og placere indsatte med det samme tilhørsforhold på bestemte afdelinger sammen med almindelige langtidsafsonere. På grund af fængslets opbygning er det ikke muligt at opdele de indsatte yderligere, selv om det ifølge Kim Tobberup Andersen til tider ville være en fordel.

	»I de gode gamle dage kunne vi blande alle fangerne på kryds og tværs uden at skele til det der. Det var noget lettere at håndtere, men det kan vi ikke i dag,« siger han.

	Resocialisering går fløjten

	Linda Kjær Minke appellerer til, at Justitsministeriet nedsætter en arbejdsgruppe, som skal udarbejde nogle fagligt funderede retningslinjer for, hvordan fængslerne håndterer banderelaterede indsatte.

	»Lige nu er det meget eksperimenterende, og det, synes jeg, er betænkeligt,« siger hun.

	Ifølge loven om fuldbyrdelse af straf skal fængslerne ikke alene sørge for, at de indsatte gennemfører deres straf, men også hjælpe dem til at leve »en kriminalitetsfri tilværelse«.

	»Lige nu lyder det mest som om, at de sørger for at fastholde straffens fuldbyrdelse og er mere optaget af det ordens- og sikkerhedsmæssige aspekt og ikke så meget resocialisering. Det er gået lidt fløjten,« mener Linda Kjær Minke.

