Venstre-ministre på retræte i sag om madordning
Kampen om madpakken fortsætter. Statsministeren vil lytte til forældre, som selv vil smøre madpakken, og social- og indenrigsminister Karen Ellemann er nu klar til at lempe ordning


 Partierne bag den tvungne frokost i daginstitutionerne vil løsne grebet om den udskældte ordning, som tvinger kommunerne til at servere mad for børn i vuggestuer og børnehave og forhindrer forældre i selv at smøre madpakkerne.
Ordningen trådte i kraft i flere kommuner efter nytår, og siden har mange forældre protesteret over, at de ikke længere må smøre madpakken, men må overlade børnenes frokost til kommunen. Og den slags skal man lytte til, mener statsminister Lars Løkke Rasmussen (V).
»Vi har ikke noget ønske om at tvangsfodre børn eller for den sags skyld tvangsfodre deres forældre med løsninger, de ikke selv kan lide,« siger statsministeren, som dog fastholder, at ordningen gælder og er fornuftig.
De politiske forligspartier har også mistet appetitten på ordningen, som forældrene selv betaler for.
Fleksibel ordning
Social- og indenrigsminister Karen Ellemann (V) vil nu sætte sig sammen med De Konservative, Dansk Folkeparti og Liberal Alliance for at gøre ordningen mere fleksibel.
»Ønsket om fleksibilitet er jeg lydhør over for,« siger Karen Ellemann.
Hun forsvarer dog ordningen med, at ikke mindst de svageste børn skal have sunde madvaner, så fedme forebygges.
»Det er vigtigt, at børnene får et sundt frokostmåltid. Det er en god idé, hvis man som forældre kan slippe for at stå og smøre madpakken om morgenen,« siger Ellemann.
Hendes egen partifælle, Folketingets formand Thor Pedersen, mener, at ordningen er direkte i strid med Venstres liberale ideologi. Han kalder ordningen for 'rendyrket socialisme', men det er  falsk varebetegnelse, mener formanden for Socialistisk Folkeparti, Villy Søvndal. Tværtimod er der tale om den virkeliggjorte minimalstat med høj pris for dårlig kvalitet, skyder han tilbage.
»Vi stemte imod på grund af den manglende valgfrihed, manglende kvalitet og finansiering,« siger Søvndal.
Socialdemokraterne og De Radikale er på samme linje og kræver frit valg, som ellers er Venstres slogan.
I Århus har to institutioner fået kommunens tilladelse til at lade forældrene smøre madpakkerne selv og få betaling for det.
Det er i strid med loven, mener socialministeren, men statsministeren lytter til århusianerne.
»Hvis der så er nogle steder rundt omkring i landet, hvor man ligesom i Århus siger, at her vil vi hellere lave en anden løsning, så skal man da lytte til det,« siger Lars Løkke Rasmussen.
Dansk Folkeparti er klar til at ændre madordningen i daginstitutionerne, hvis regeringen ønsker det, mens De Konservative glæder sig over, at forældre selv vil smøre madpakker og er parat til at skrotte regeringens udskældte frokostordning i børneinstitutioner.

