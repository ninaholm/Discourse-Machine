Menneskerettighedsdomstol stopper udsendelser til Grækenland
Danmark kan ikke mere sende asylansøgere, der risikerer forfølgelse i hjemlandet, retur til Grækenland. Det fastslår Den Europæiske Menneskerettigheds-domstol


 Danmark kan ikke sende en asylansøger retur til Grækenland i de tilfælde, hvor asylansøgeren risikerer at blive forfulgt i sit oprindelige hjemland. Det understreger Den Europæiske Menneskerettighedsdomstol, der har sat Rule 39 i kraft. Den regel forhindrer, at Danmark tvangshjemsender en asylansøger, inden sagen er behandlet ved en dansk domstol.
Andreas Kamm, der er generalsekretær i Dansk Flygtningehjælp, er glad for at asylansøgerne nu har krav på at få deres sag behandlet i Danmark.
»Det svarer til at spille russisk roulette med disse asylansøgeres liv at sende dem tilbage til Grækenland. Men det er utroligt, at der skal en afgørelse fra Menneskerettighedsdomstolen til for at forhindre, at det sker,« siger Andreas Kamm, der understreger, at Flygtningekonventionens principper betyder, at ingen flygtning må sendes tilbage til et sted, hvor der er risiko for forfølgelse.
Danmark genoptog ellers for få uger siden praksis med at tilbagesende asylansøgere til Grækenland. Det skete i henhold til EU's Dublin-ordning, der tillader et EU land at sende en asylansøger tilbage til det første EU-land, vedkommende er registreret i.
»Danmark bør øjeblikkeligt stoppe alle tilbagesendelser til Grækenland, hvor de fleste af de 20.000 asylansøgere, der ankommer årligt, ender på gaden uden adgang til nogen form for hjælp eller asylbehandling,« siger Andreas Kamm.
Danmark ikke er det eneste land, hvor menneskerettighedsdomstolen har måtte påpege reglerne for at sikre, at asylansøgerne ikke blev sendt hjem, inden deres sag er behandlet. Alene i 2009 og 1. kvartal 2010 er over 500 tilbagesendelser fra forskellige europæiske lande til Grækenland blevet stoppet af domstolen.

