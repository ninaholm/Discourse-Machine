Politisk støtte til hjemsendelsescheck



 Dansk Folkeparti og de radikale ser positivt på Socialdemokraternes forslag om, at staten hjælper ældre 1. generationsindvandrere, som ønsker at rejse hjem for at tilbringe alderdommen i deres hjemlande. Dansk Folkepartis integrationsordfører, Peter Skaarup, henviser til, at der allerede i dag findes en lignende repatrieringsordning for flygtninge og deres familier. "Jeg vil meget gerne se på, om man ikke kan udvide den ordning yderligere. Det er et godt princip, hvis folk ønsker at tilbringe deres alderdom i deres egne hjemlande," siger Peter Skaarup. Han vil nu bede integrationsminister Birthe Rønn Hornbech (V) redegøre for, hvordan den nuværende ordning virker - og om der er behov for at udvide den til også at omfatte 1. generationsindvandrere. 

