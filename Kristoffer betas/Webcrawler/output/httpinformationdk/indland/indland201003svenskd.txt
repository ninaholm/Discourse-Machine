Svensk dagblad genoptrykker karikatur i ytringsfrihedens navn
Den svenske avis Expressen genoptrykte i går Lars Vilks' tegning af profeten Muhammed med hundekrop. Det gjorde de ikke kun af journalistiske hensyn, men også for at slå et slag for ytringsfriheden
Den svenske muhammedtegner Lars Vilks fik i går støtte fra flere svenske medier samt Det Svenske Akademi.


 De tre svenske aviser Expressen, Dagens Nyheter og Sydsvenskan genoptrykte i går den svenske tegner Lars Vilks' karikatur af profeten Muhammed. Expressen genoptrykte både tegningen i forbindelse med en artikel om afsløringen af mordtrusler mod Lars Vilks, men også som en del af gårsdagens leder i avisen.
Expressens genoptryk udmærkede sig ved ikke kun at begrunde sig med publicistiske og journalistiske formål, men ved igennem genoptrykket at påberåbe sig et forsvar for ytringsfriheden:
»Udover at tegningen uomtvisteligt har en nyhedsværdi, så genoptrykker vi den også som et forsvar for ytringsfriheden. Vores avis er en modstandsavis, og vi har altid kæmpet for ytringsfriheden, om det handlede om Salman Rushdies fatwa eller om Lars Vilks' ret til at tegne,« siger Thomas Mattson, chefredaktør på den svenske avis Expressen og fortsætter:
»Vi udtrykker derudover ingen holdning til, om det her er god eller dårlig kunst, og vi er også godt klar over, at det vil resultere i en masse forargede læsere. Men ytringsfriheden er en ret for alle, også dem der eventuelt ytrer sig fornærmende,« siger han.
Expressen handler flot
Sven Ove Gade der er forfatter, debattør og tidligere chefredaktør på Ekstra Bladet, er begejstret over de svenske avisers genoptryk. Han mener, at Sverige nu endelig kan undsige sig det gamle udtryk, at Asien begynder på den anden side af Øresund.
»Der har førhen hersket småtotalitære tilstande i den svenske presse, så jeg synes, det er flot, at Expressen går ud og påberåber sig ytringsfriheden,« siger Sven Ove Gade og fortsætter: »I første omgang er det vigtigt at trykke tegningen af hensyn til læsernes interesser og ytringsfriheden. Men også hvis genoptrykket på et senere tidspunkt afstedkommer nogle voldsomme reaktioner fra den muslimske verden, så mener jeg, man skal trykke dem igen. Hver gang der kommer trusler, bør man genoptrykke tegningerne,« siger han.
Thomas Mattsson fra Expressen er ikke så konsekvent som Sven Ove Gade på spørgsmålet, om man altid bør trykke tegningerne ved trusler:
»Expressen trykte tegningen i denne specifikke situation på grund af nyhedsværdien og for at værne om ytringsfriheden. Men genoptrykket handler ikke om muslimer, det handler om som medie at forholde sig til loven, til smag og til presseetik,« siger Thomas Mattson.
Principiel sag
Det er ikke kun Expressen, der mener, at man skal forholde sig principielt til sagen om Lars Vilks' tegning. Også formand for Svenska Akademien, Peter Englund bakker op om tegnerens ret til at ytre sig.
»Uden reservationer, uden betænkelighed, uden forbehold må vi tage afstand fra den her form for fanatisme og stå på den truedes side« skriver Peter Englund på sin blog og fortsætter: »At forsøge at gøre Lars Vilks tavs er det samme som at forsøge at gøre os alle tavse. Man kan diskutere Lars Vilks' kunst. Men at diskutere hans ret til at udøve den - aldrig,« skriver Peter Englund på sin blog.
De svenske avisers reaktion bør give den danske presse noget at tænke over, mener Sven Ove Gade, der benytter den aktuelle situation i den svenske presse til at give Politikens forlig og undskyldning over for profeten Muhammeds efterkommere en kommentar med på vejen:
»Det er modige tiltag som Expressens, der nødvendigvis må give Politiken stof til eftertanke. Svenske aviser, som rent ideologisk er på linje med Politiken, har sat en klar grænse i forhold til begrænsninger af ytringsfriheden, og det mener jeg burde give Politiken noget at tænke over. Også den danske presse som helhed, der lader til at have en stiltiende aftale om ikke at træde nogen over tæerne,« siger Sven Ove Gade.


