Svensk regering afviser kritik i historiesag
Sverige har valget mellem at legitimere politisk styret historieundervisning eller negligere kommunismens forbrydelser, lyder det fra svensk historiker


Den svenske regering har bedt den statslige myndighed Forum för levande historia (FFLH) om at oplyse gymnasieelever om forbrydelser mod menneskeheden under kommunistiske regimer. Siden præsentationen af undervisningsmaterialet i forrige uge, har godt 400 akademikere skrevet under på en protest mod 'statslig kampagnehistorie', og debatten koger i medierne.Den svenske historiker Henrik Berggren holder forhenværende statsminister, socialdemokraten Göran Persson - der oprettede FFLH - og nuværende statsminister, Moderaternas Fredrik Reinfeldt - der igangsatte kampagnen om kommunismens forbrydelser - ansvarlige for et uløseligt dilemma:"Nu sidder vi i saksen: hvis Forum för levande historia forbliver i sin nuværende form, er politisk styring af historieundervisningen definitivt legitimeret. Og trækker staten opgaven tilbage, bliver det en slags bizar indrømmelse af, at ofre for kommunistisk terror ikke fortjener samme opmærksomhed som nazismens," skriver Henrik Berggren i Dagens Nyheter.Kulturminister, Lena Adelsohn Liljeroth (Moderaterna), står fast på, at det ikke er problematisk, at en myndighed udarbejder undervisningskampagner under pålæg fra regeringen:"Naturligvis ikke. Hvis jeg mente det, have vi jo ikke givet dem opgaven," siger Lena Adelsohn Liljeroth, der kalder FFLH's kampagne "absolut nødvendig":"Ellers kan man jo tro, at kommunismens smukke ord afspejler virkeligheden."Truet frihedÅsa Linderborg, en af underskriverne på akademikerprotesten mod 'statslig kampagnehistorie' præciserede sin kritik af FFLH's kampagne i Aftonbladet onsdag:"At løsrive enkelte lande, ideologier eller personer, uden hensyn til alle de processer og magtkampe - økonomiske, sociale, geopolitiske osv. - som ligger til grund for den historiske udvikling, er både uvidenskabeligt og upædagogisk," skriver hun i artiklen 'Truet frihed' og forsøgte at gendrive kritikken af, at de 400 akademikere først protesterer mod FFLH, når 'deres egen' politiske fløj kommer under lup: "Hvad der end påstås, har vores (underskrivernes, red.) synspunkter længe været kendt. At vi samler os netop nu skyldes, at den frie meningsdannelse, forskning og undervisning aldrig har været så truet som netop nu."Men det giver kulturminister Lena Adelsohn Liljeroth ikke meget for: "Protesten siger mere om kritikerne end om kampagnen. Som jeg læser teksten har den en klar venstredrejning, og Åsa Linderborg kalder sig jo selv kommunist."Kulturministerens afvisning af diskussionen fik professor i økonomisk historie, Mats Deland, der ikke har underskrevet protesten, til at genoverveje sin opbakning til projektet Forum för levande historia: "Jeg kommer i tvivl, når jeg hører kulturministeren affærdige underskriverne og blandt dem Estlandsflygtningen og forskningsleder for videnskabsrådets kommunismeprojekt, professor Anu-Mai Köll med henvisning til, at 'mange af dem er villige til at undskylde kommunisternes forbrydelser.'"
