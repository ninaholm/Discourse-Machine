DONG-salg udstiller SF’s krise
Kritiske medlemmer af SF’s landsledelse indkalder til møde om salget af DONG. SF’s formand slår fast, at regeringsdeltagelse ikke er til diskussion
 
	Landsledelsesmødet – hvortil folketingsgruppens medlemmer også er inviteret – kommer, samtidig med, at SF’s folketingsmedlem Karsten Høng konkluderer, at partiet vil være bedst tjent med at trække sig ud af regeringen.  Annette Vilhelmsen afviser


 
	SF’s landsledelse truer nu SRSF-regeringens salg af DONG og dermed partiets regeringsdeltagelse.

	Inden Folketingets Finansudvalg i morgen skal stemme om det delvise salg af energiselskabet til Goldman Sachs har flere medlemmer af SF’s landsledelse nemlig indkaldt til et ekstraordinært møde i dag. Det sker for at få stoppet salget til den amerikanske investeringsbank.

	Selv om SF’s ledelse med parti- formand Annette Vilhelmsen i spidsen, fastholder støtten til salget, mener landsledelsesmedlem Ida Damborg, at »it ain’t over till the fat lady sings«.

	»Det er drønærgerligt, at det altid er SF, der skal føre Socialdemokraternes og de radikales politik. Det ville være lettere, hvis de selv gjorde det, så vi kunne føre SF’s politik,« siger Ida Damborg.

	Landsledelsesmødet – hvortil folketingsgruppens medlemmer også er inviteret – kommer, samtidig med, at SF’s folketingsmedlem Karsten Høng konkluderer, at partiet vil være bedst tjent med at trække sig ud af regeringen.

	»Som situationen har udviklet sig – ikke kun med DONG, men rækken af tidligere sager – der hælder jeg til, at vi får mest ud af det som parti ved at træde ud af regeringen. Det handler om, hvorvidt vi kan lægge en linje for SF, hvor vælgerne ikke er i tvivl om, hvor de har partiet, samtidig med at vi får maksimal indflydelse,« siger Karsten Hønge.

	Annette Vilhelmsen, som i går deltog i den tidligere formand og udenrigsminister Villy Søvndals afskedsreception på Christiansborg, afviser, at regeringsdeltagelsen er til diskussion.

	»Nu synes jeg, at alle mulige spekulationer skal holde op. I SF fører vi SF-politik, og vi drøfter tingene, som vi gør. Og det er ikke et spørgsmål om regeringsdeltagelse, hver gang vi samles,« lyder det fra SF’s formand.

	Bør lytte til folkeopinionen

	Ifølge Informations oplysninger frygter SF’s ledelse dog ikke blot, at landsledelsen pålægger partiet at stemme imod salget af DONG – hvilket vil få uoverskuelige følger for regeringssamarbejdet. Landsledelsen kan også vedtage en udtalelse om salget, som er så kritisk, at såvel SF som de to andre regeringspartier får svært ved at leve med den.

	Landsledelsen har tidligere vedtaget en udtalelse, hvoraf det blandt andet fremgår, at »landsledelsen er bekymret for konsekvenserne ved aftalen«.

	Flere af landsledelsens i alt 19 medlemmer har ikke ønsket at kommentere salget af DONG inden mødet i 11. time. Et hastemøde, som dog i al hemmelighed blev indkaldt for flere dage siden.

	Landsledelsesmedlem Poul Overlund-Sørensen understreger, at nok er han også modstander af salget, men at SF dog ikke bør løbe fra hverken den allerede indgåede aftale eller regeringssamarbejdet:

	»Jeg finder det dybt problematisk, at staten – ligesom med salget af aktier i Københavns Lufthavn – tjener på skattespekulation, som vi i øvrigt er imod. Men vi er som parti med i en regeringen – og stemmer indiskutabelt med de øvrige regeringspartier – uanset om man kører den ene eller den anden vej. Men jeg vil sætte pris på, at Bjarne Corydon lytter til folkeopinionen,« siger Poul Overlund-Sørensen.

	Samme opfordring kommer nu fra SF’s nestor og tidligere mangeårige gruppeformand Aage Frandsen.

	»Jeg håber, at man undersøger, hvorvidt pensionsselskabernes tilbud er det bedste for Danmark – og ikke kun for DONG,« siger Aage Frandsen, der for første gang blander sig i debatten.

	Finansministeren forklarede efter et samråd i finansudvalget, at han ikke har grund til at tro andet, end at SF går ind for regeringens politik.

