Avis: S-profil vil revolutionere dagpengesystemet
Pernille Rosenkrantz-Theil har i hemmelighed indsendt egne forslag til dagpengekommissionen
 I Rosenkrantz-Theils forslag, som ifølge Ekstra Bladet er blevet sendt til dagpengekommisionen, skal arbejdsgivere og lønmodtagere inden for de forskellige brancher selv aftale dagpengeperiodens længde, satsernes størrelse og genoptjenings-reglerne


 Igen og igen har regeringstoppen afvist at komme med konkrete forslag til dagpengesystemet med henvisning til den såkaldte dagpengekommissions arbejde.
Men sideløbende med det har Pernille Rosenkrantz-Theil, Socialdemokraternes formand for Folketingets beskæftigelsesudvalg, i dybeste stilhed i februar afleveret et reformforslag til dagpengekommissionen.
Det skriver Ekstra Bladet.
Forslaget vil revolutionere hele a-kasse-systemet til en rendyrket forsikringsordning, hvis det bliver til virkelighed. Det er beskrevet i et 14 sider langt notat, som Ekstra Bladet har fået aktindsigt i.
Her foreslår Pernille Rosenkrantz-Theil, der er kendt som nær allieret med justitsminister Mette Frederiksen, en privatisering af hele dagpengesystemet.
»Staten skal ikke længere medfinansiere systemet. Det er ikke længere lovgiver, der fastsætter reglerne,« lyder det ifølge Ekstra Bladet i notatet.
Desuden mener Rosenkrantz-Theil, at alle lønmodtagere automatisk skal ind i en a-kasse:
»Det skal være obligatorisk at være medlem af en a-kasse. Arbejdsløshed er så stor en økonomisk livsbegivenhed, at alle bør være forsikret mod den,« står der i notatet.
Ifølge Arbejdsløshedskassernes Samvirke var 69 procent af arbejdsstyrken i december 2014 dagpengeforsikrede medlemmer af en a-kasse.
Dagpenge-kontingentet skal arbejdsgiverne trække som en procentdel af folks løn. Samme model kendes fra arbejdsmarkedspensioner. Til gengæld skal alle lønmodtagere betale mindre i skat, hedder det i notatet.
I Rosenkrantz-Theil-modellen skal arbejdsgivere og lønmodtagere inden for de forskellige brancher selv aftale dagpengeperiodens længde, satsernes størrelse og genoptjenings-reglerne.
Ekstra Bladet har forsøgt at få Pernille Rosenkrantz-Theils kommentar til dagpenge-notatet, men hun ønsker ikke at kommentere de enkelte elementer i forslaget.

