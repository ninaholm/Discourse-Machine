S og R: Vi er ikke uenige på asylområdet
Selv om både Socialdemokraterne og Radikale Venstre står bag regeringens udspil til stramninger på asylområdet, er partierne i medierne tilsyneladende uenige om udlægning og effekt af lovforslaget


 Følger man den aktuelle debat om regeringens nye asyludspil, er det nemt at få tanken: Er Socialdemokraterne og Radikale Venstre enige om regeringens nye initiativer, der blandt andet skal gøre det sværere at få familiesammenføring? Den ene dag nedtoner økonomi- og indenrigsminister og radikal partileder Morten Østergaard effekten af regeringens nye asylforslag, mens statsminister Helle Thorning-Schmidt straks pointerer, hvor stor en stramning af reglerne, lovforslaget reelt er i hendes optik.
Men det er ikke kun partilederne, der udlægger regeringens forslag forskelligt. Også regeringspartiernes ordførere virker uenige om, hvordan konsekvenserne af lovforslaget skal tolkes i offentligheden.
Således sagde Socialdemokraternes integrationsordfører Mette Reissmann eksempelvis tirsdag til Ritzau: »Så vi er meget opmærksomme på, at træerne ikke vokser ind i himlen« på baggrund af nye tal, der viser, at der i oktober kommer færre syriske asylansøgere til Danmark.
Ifølge Marlene Borst Hansen (R) er der dog ingen uoverensstemmelser mellem de to partiers udlægning af effekterne af regeringens lovforslag:
»Jeg mener ikke, at Mette Reissmanns argumentation bliver tolket lige ordentligt. Ud fra de samtaler, vi har regeringspartierne imellem, vurderer jeg, at vi er meget på linje. At Socialdemokraterne så udtrykker deres holdning på en anden måde, end jeg gør, bekymrer mig ikke. Vi synes selvfølgelig ikke, at det er himlen, hvis der ikke kommer flygtninge til Danmark. Vi ved, det er en præmis, at der kommer flygtninge til Danmark, fordi vi er en del af det internationale samfund. I udgangspunktet vælger vi at anskue det positivt, at nye mennesker kommer til Danmark, og vi tror på, at de har noget at bidrage med, men vi anerkender naturligvis også, at der er integrationsudfordringer forbundet med det. Ikke mindst når der kommer mange indenfor relativ kort tid,« siger Marlene Borst Hansen.
To forskellige partier
Socialdemokraternes Mette Reissmann har ikke ønsket at udtale sig, men i stedet henvist til partiets politiske ordfører, Ole Hækkerup:
»Der er intet problematisk i, at man kan se, hvor partierne kommer fra. Vi bliver stærkere af at sige, at vi er to forskellige partier. Vi skal ikke være identiske og lyde identiske. Jeg tror, at vælgerne fokuserer på, hvad konsekvenserne bliver af den lovgivning, vi vedtager i stedet for ordvalg,« siger Ole Hækkerup.
Den overbevisning deler Marlene Borst Hansen:
»Der bør ikke være uklarhed hos vælgerne i forhold til, hvad regeringen mener, fordi vi udtrykker os forskelligt. Selv blandt os radikale – Camilla Hersom, Morten Østergaard og jeg selv – som primært udtaler os om asylområdet, er der forskellige måder at gøre det på, men vi mener det samme. Og det vigtigste er, at jeg ikke i mit samarbejde med Socialdemokraterne oplever, at vores forskellige måder at udtrykke os på er et problem,« siger Marlene Borst Hansen.
Mens det socialdemokratiske bagland har forholdt sig roligt, efter regeringens lovforslag blev fremlagt, har det radikale bagland været meget kritiske over for regeringens udlændingestramninger.
Det får dog ikke Marlene Borst Hansen til at ændre holdning eller retorik.
»Vi er to forskellige partier, som er enige i forslaget. Vi er også enige om, at det er en stramning. Jeg har ikke hørt andre sige andet. Fra radikal side siger vi, at det er en stramning. Det er en stramning, som ikke er verdens letteste beslutning at træffe. Men vi gør det, fordi vi hører, hvad kommunerne siger, og de har brug for at få lidt luft, fordi det går rigtig stærkt. Der kommer mange asylansøgere i øjeblikket,« siger Marlene Borst Hansen.
Justitsminister Mette Frederiksen (S) sendt i slutningen af sidste uge lovforslaget i høring, og hun har bedt Folketinget om at hastebehandle forslagene, samtidig med at høringsfristen for forslagene er kortere.
Det er justitsministerens håb, at lovgivningen kan træde i kraft inden årsskiftet.

