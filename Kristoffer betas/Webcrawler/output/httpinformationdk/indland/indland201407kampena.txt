Kampen om arbejderne
Peter Hummelgaards familie var lufthavnsarbejdere, og han repræsenterer en ny generation af socialdemokrater, der mener, de kan genskabe kontakten til arbejderen. Paw Karslund har den allerede. Han ER lufthavnsarbejder, 3F’er og står til at komme i Folketinget for DF. Information har besøgt dem og deres vælgere på Amager
 3F’er og flyoperatør Paw Karslund står til at komme i Folketinget, hvis Dansk Folkepartis fremgang i målingerne holder til næste valg. Blandt hans kolleger i bagagehåndteringen i Københavns Lufthavn er DF blevet et parti for arbejdervælgerne.


 Bagagefolkene i SAS er kendt for at være nogle hårde hunde. De kan lægge en hel lufthavn ned, hvis de nægter at flytte kufferter.
Men de stolte arbejdere, der har fået fagbevægelsens paroler ind med modermælken som få andre steder i Danmark, har fået nye legekammerater. På deres blå metalskabe i omklædningsrummet sidder der flere klistermærker med Dansk Folkepartis kontrafej. Hvis bagagefolkene er heldige, og det er der meget, der tyder på de er, så får de deres egen mand i Folketinget ved næste valg. Ifølge Altinget.dk står deres kollega Paw Karslund, byrådsmedlem i Tårnby Byråd, tillidsmand og medlem af 3F, til at komme i Folketinget for Dansk Folkeparti, hvis partiet opnår den fremgang, som meningsmålingerne i lang tid har givet Kristian Thulesen Dahls tropper.
At en 3F’er stiller op for Dansk Folkeparti undrer ikke Paw Karslunds kollega, Leif Kjelms. Og når politiske modstandere i den røde blok og fagbosser som f.eks. 3F’s formand Per Christensen tvivler på ægtheden i DF’s interesse for lønmodtagernes forhold, preller det helt af på den gråhårede lufthavnsarbejder.
»Det kan godt være, at Dansk Folkeparti stillede sig lidt modsat i striden om 3F’s ret til den lange blokade af Vejlegården, men alle partier har noget, man kan bruge, og så er der noget andet, der ikke tæller så meget. Vi er jo også nødt til at sørge for, at arbejdsgiverne tjener nogle penge, ellers har vi ingen job,« siger Leif Kjelms, der dog ikke tror, at Dansk Folkeparti kan gøre det store i forhold til SAS, der i længere tid har forsøgt at frasælge SAS Ground Service, som bagagehåndteringen hedder.
»Vi ved jo ikke, om vi er købt eller solgt, men det er der jo ingen partier, der kan stille noget op imod. Dansk Folkeparti har en god ældrepolitik, det betyder noget for mig,« siger Leif Kjelms.
Information spørger lidt mere tilfældigt rundt i garagen, hvor Paw Karslund og hans kolleger gør klar til at tømme SK 1280 fra Aalborg for bagage.
Flere stemmer på Dansk Folkeparti, kun én gør ikke, for han bor i en opgang på Nørrebro, hvor de fleste er indvandrere, forklarer han. Hvad han så stemmer, vil han dog ikke ud med. Det har hans kolleger til gengæld ingen problemer med.
»I gamle dage talte man ikke højt om, at man stemte på Dansk Folkeparti, men det gør man i dag,« siger Leif Kjelms.
 3F’er og flyoperatør Paw Karslund står til at komme i Folketinget, hvis Dansk Folkepartis fremgang i målingerne holder til næste valg. Blandt hans kolleger i bagagehåndteringen i Københavns Lufthavn er DF blevet et parti for arbejdervælgerne.
Thomas Nielsen
MF’er og arbejder?
Det var lige præcis den rynken på næsen af Dansk Folkeparti, der fik Paw Karslund til at melde sig ind i partiet.
»Jeg er vokset op med politik og pædagogik. Hele min familie er stort set pædagoger. Min far var pædagogisk leder af en stor fritidsinstitution, Nøragersminde på Vestamager, socialdemokrat i 42 år og medlem af kommunalbestyrelsen i Tårnby i 16 år. Vi har siddet der på samme tid for hvert sit parti, men har været enige om det meste. Da jeg var dreng, kunne jeg ikke sidde for mig selv, uden at min far smækkede en avis på bordet eller skruede op for radioen eller tv-avisen. Så skulle man have en holdning. Og jeg fulgte med i 1990’erne, hvor folk, der havde en anden holdning til, hvor mange udlændinge Danmark kunne rumme, blev stemplet af dem, der kalder sig tolerante og mangfoldige. Det kunne man ikke diskutere i Socialdemokratiet dengang. Det var en af de største grunde til, at jeg ikke fortsatte min fars linje og gik ind i Socialdemokratiet,« fortæller Paw Karslund, da han og kollegerne efter godt en halv time har tømt passagerflyet med plads til 65 rejsende. Dansk Folkepartis holdning til EU og deres evne til at skære igennem al politisk korrekthed var andre årsager til Paw Karslunds partivalg.
Paw Karslund er uddannet skibsbygger og arbejdede på B& W, indtil virksomheden lukkede. Derefter blev han svejser på Øresundstunnelen. Han mener, at hans arbejderbaggrund vil være en styrke, hvis han kommer i Folketinget.
»Dansk Folkeparti er tættere på folket. Det er nemmere for folk at identificere sig med os, fordi man ikke skal igennem et langt jurastudium eller en akademisk uddannelse for at føle, at man er tættere på de mennesker, der træffer beslutningerne. Jeg glæder mig til, hvis jeg får muligheden for at udfordre med min arbejdererfaring. F.eks. økonomerne, de tog fejl med hensyn til, hvor mange der ville ryge ud pga. dagpengereformen, og de tog fejl af, hvor mange der ville komme herop pga. østudvidelsen,« siger han.
Genskabt kontakt
Mens Paw Karslunds politiske ståsted formes af udlændingedebatten i 1990’erne på Vestamager, vokser Peter Hummelgaard op ikke langt derfra, i Flyverbo et kvarter i Kastrup bygget til lufthavnsarbejdere i 1950’erne. Det meste af Peter Hummelgaards familie arbejdede i lufthavnen, og han boede 500 meter fra terminal 3. Faren var bagageoperatør ligesom Paw Karslund.
Men i løbet af 1990’erne oplever også Peter Hummelgaard, at arbejderne i Flyverbos boligblokke forlader Socialdemokratiet, som ellers har fungeret som en stærk kulturbærende og tryghedsskabende institution, til fordel for Dansk Folkeparti.
Men til forskel fra så mange andre jævnaldrende hjemme i kvarteret kommer Peter Hummelgaard i gymnasiet. Han slås med at finde sig til rette blandt de andre elever, der kan gymnasiets koder, men har tidligt mange holdninger og fanges af en de dominerende ungdomsorganisationer på stedet, DSU.
I dag mener Hummelgaard, at et af de store problemer i dansk politik er, at eliten ikke begriber, hvordan en lønmodtager tænker.
»Jeg blev inspireret til at tage en lang uddannelse i DSU. Men jeg har ikke nogen problemer med at holde kontakten til det miljø, jeg kommer fra, selv om jeg er uddannet jurist. De mennesker, jeg er vokset op med, bekymrer sig om, hvorvidt de kan arbejde og leve på et på et ordentligt niveau. De reagerer på, at krisen og politikernes svar på den, har været hamrende uretfærdig. Det har øget utrygheden blandt de mennesker, der i forvejen er lavest lønnede og har kortest uddannelse. Så kan man godt forsøge at bilde folk ind, at velfærdsturisme og social dumping ikke er noget problem, men den køber folk bare ikke. De købte den op gennem 00’erne, hvor økonomien var god. Så kom krisen, og de endte med at tabe,« siger Peter Hummelgaard.
Der tales meget om, at der er for få arbejdere repræsenteret i Folketinget, men Peter Hummelgaard ser ikke sit jurastudium som en forhindring for at genskabe den kontakt til arbejdervælgerne, som Socialdemokraterne har mistet.
»Kristian Thulesen Dahl har studeret og været det meste af sit liv i politik. Han har for tiden godt fat i arbejdervælgerne. Det handler om at ville repræsentere en bestemt gruppe mennesker og deres bekymringer. Vores svar er vidt forskellige, men ønsket om at være stemme for de lavest lønnede er måske ikke,« siger han.
S begår samme fejl
Peter Hummelgaard er helt enig med sin politiske modstander Paw Karslund i, at Socialdemokraterne har svigtet. Det gjorde de i 1990’ernes udlændingedebat, og det er de ved at gøre igen, mener han.
»Jeg oplever, at der stadigvæk er folk i mit parti og på centrum-venstrefløjen generelt, der ikke har forstået Dansk Folkeparti,« siger Peter Hummelgaard.
Sammen med en anden folketingskandidat for Socialdemokraterne, Mattias Tesfaye, opfordrede Peter Hummelgaard i en kronik sidste år partiet til at samarbejde med DF. Reaktionerne på kronikken i partiet var ikke overstrømmende.
»Kronikken ramte skævt, fordi debatten kom til at handle for meget om frikadeller i daginstitutioner. Men det interessante er jo, om man kan lave aftaler med Dansk Folkeparti på områder som f.eks. fordelingspolitikken, social dumping og arbejdsmarkedspolitikken. Men reaktionen var stadigvæk fra mange i mit parti, at DF ikke er stuerent. Jeg er ikke enig i Dansk Folkepartis politik eller værdigrundlag, og jeg synes, de slipper for let afsted med at overbyde venstre om. Forskellen er bare, at jeg ved, at det ikke er racister og dårlige mennesker, der stemmer på DF. Deres vælgere føler bare ikke, at andre partier repræsenterer dem. Det skal Socialdemokraterne reflektere over.«
Op ad bakke
Paw Karslund og Peter Hummelgaard stiller op i samme valgkreds ved det kommende folketingsvalg. Men mens man kan sige, at det kører for Paw Karslund, så er det op ad bakke for Peter Hummelgaard. Ved det netop overståede Europa-Parlamentsvalg fik DF 39,6 pct. af stemmerne i Kastrup. Ved nogle valgsteder i Tårnby Kommune havde DF tilslutning fra over 40 pct. af vælgerne.
Og Peter Hummelgaard frygter, at Socialdemokraterne er ved at lave samme fejl som i 1990’ernes udlændingepolitik.
»Selv om Dansk Folkeparti sammen med VK-regeringen var med til at placere regningen for krisen hos de forkerte, har de jo skiftet position. I en situation, hvor Socialdemokratiet har forsømt at udråbe syndebukke og stille nogen til ansvar for det økonomiske morads, vi er havnet i, har Dansk Folkeparti forsøgt at gøre netop det. Det burde ligge til højrebenet for mit parti og venstrefløjen. Og selvom det var DF, der foreslog dagpengeforringelserne, synes jeg ikke, det er populisme at ændre holdning til en dagpengereform, når det viser sig, at der var 36.000, der røg ud af systemet i stedet for 4.000. Det tror jeg også er logisk for menigmand.«
Mange af de mennesker, Peter Hummelgaard kender fra sin opvækst i Kastrup, stemmer på Dansk Folkeparti. En af dem, Christian Larsen, har han gået i tiende klasse og på gymnasiet med, indtil Christian Larsen droppede ud.
I dag arbejder Christian Larsen også i lufthavnen hos CPH Marktjenesten. Men han startede som lastbilchauffør, en drengedrøm der trak, da han fandt ud af, at gymnasiet ikke var noget for ham.
»Lige før krisen kom, var jeg blevet ansat som chauffør. Men en dag kom vognmanden og sagde, at turen var blevet underbudt med over en halv million på årsbasis af en anden vognmand, der var kendt for at ansætte polske, lettiske og litauiske chauffører. Så mit job blev taget som så mange andres af østarbejdere. Jeg har mærket på min egen krop, at konkurrencen om jobbene er blevet større, og jeg oplever, at Dansk Folkeparti tager udfordringen fra øst alvorligt,« siger Christian Larsen.
Efter krisen satte ind, var det lige pludselig ikke så sjovt at arbejde som chauffør. Kunderne ville have tingene billigere, og mange vognmænd fik ifølge Christian Larsen øjnene op for social dumping og billig arbejdskraft. Desuden havde vognmændene heller ikke længere råd til at købe de store flotte lastbiler. Drengedrømmen og den livsstil, der var forbundet med branchen, fortonede sig.
Det betød også, at Christian Larsen lige som så mange andre i hans situation begyndte at blive opmærksom på social dumping. Derfor forventer han også, at hans parti leverer på den dagsorden.
»De har jo fået et supergodt valg til Europa-Parlamentet, hvor social dumping var et stort tema. Alle de stemmer forpligter,« siger Christian Larsen.
Det er Paw Karslund godt klar over. Selvfølgelig kan Dansk Folkeparti ikke genskabe Danmark, som »et samfund i 1950’erne, hvor ingen trusler kom udefra«, konstaterer han.
»Det var en dejlig tid, men det kommer vi jo ikke tilbage til. Men man skal begrænse udviklingen. Jeg vil gerne tilbage til et samfund, hvor man skal have en arbejdstilladelse. Vi skal ikke udelukke udenlandsk arbejdskraft, men det skal være vores konjunkturer og ledighedstal, der afgør, hvor mange vi skal tage ind,« siger han – et forslag som DF på Christiansborg også har været fremme med for at begrænse østeuropæisk indvandring, men som blev afvist af eksperter, fagbevægelsen og andre partier, fordi det strider imod EU’s regler om arbejdskraftens frie bevægelighed.
Men uanset regler så skal der ikke være tvivl om, hvor Paw Karslunds fokus er. På danske arbejdspladser:
»Jeg kunne jeg godt tænke mig nogle nationale handlingsplaner for investeringer i danske arbejdspladser, uden at det altid skal være EU, der dikterer os,« siger Paw Karslund.

