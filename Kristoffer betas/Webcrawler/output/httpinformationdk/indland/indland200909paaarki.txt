Én på arkivskabet til Forsvarsministeriet
Ombudsmanden har nu pålagt Forsvarsministeriet at udlevere papirer, som ministeriet i mere end to år har nægtet. Derved får sagen principiel betydning


 I mere end to år har Forsvarsministeriet kategorisk afvist at give Information fuld aktindsigt i de aktlister, dvs. fortegnelser over dokumenter vedrørende en eller flere sager, som drejer sig om anskaffelsen af nye jagerfly til forsvaret.
Men ifølge Ombudsmanden kan Forsvarsministeriet ikke »med rette« afslå Informations aktindsigt, selv om avisen derved kan få kendskab til sager, som ikke er offentligt kendte i forvejen. Med denne aktuelle afgørelse fra Ombudsmanden får sagen principiel betydning for alle andre offentlige myndigheder, hvis de - >på linje med Forsvarsministeriet - >har haft flere sager journaliseret på samme journalnummer og dermed på samme aktliste. Det er i øvrigt anden gang, at Ombudsmanden bakker op bag Informations aktindsigt i de komplette aktlister.
Forhistorien går mere end to år tilbage, hvor Information fik aktindsigt i en række dokumenter vedrørende anskaffelse af nye jagerfly til forsvaret. I den forbindelse udleverede ministeriet ganske vist de tilknyttede aktlister, men vel at mærke kun dele af listerne. Ministeriets forklaring på ikke at udlevere de komplette lister var, at de øvrige dokumenter på listerne vedrørte helt andre sager. Og hvis ikke Information på forhånd kunne identificere disse andre sager, ville ministeriet ikke udlevere listerne i deres helhed.
Med andre ord mente ministeriet, at kravet om forhåndsidentifikation af sagerne på listerne skulle veje tungere end andre mulige hensyn, bl.a. muligheden for en effektiv kontrol med myndigheden. For det siger sig selv, at når ministeriet suverænt bestemmer hvilke dele af aktlisten, offentligheden må se, så svækkes muligheden for at kontrollere, om et eller flere dokumenter ved en 'beklagelig fejl' ikke er udleveret.
Ministerium underkendt
Med en afgørelse fra november sidste år og nu igen fra den 1. september har Ombudsmanden underkendt ministeriets argumentation og i stedet bakket op bag hensynet til en effektiv kontrol af en myndighed. Det sker bl.a. med ordene: »En generel henvisning til et ønske om at holde sager eller emner skjult for journalister og offentligheden i det hele taget, er derfor efter min opfattelse ikke et sagligt hensyn, og det vil derfor ikke kunne indgå i begrundelsen for et afslag på aktindsigt.«
I en mail til Information oplyser Forsvarsministeriet: »Ministeriet har endnu ikke haft lejlighed til at forholde sig nærmere til Ombudsmandens afgørelse og har derfor pt. ingen kommentarer til sagen.«


