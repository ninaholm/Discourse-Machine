Der skulle lig på bordet, før tolkene fik asyl
Forsvaret og regeringen fortiede den overhængende fare, som de dansk-ansatte tolke i Irak ifølge lækkede krigslogs befandt sig i. Først da nyheden om endnu et drab på en dansk tolk ramte forsiderne, lod regeringen under hårdt pres tolkene komme til Danmark, og det er først nu, offentligheden får indblik i omfanget af det reelle trusselsbillede
I juni 2007 afviser Anders Fogh Rasmussen at sige, hvad der skal gøres for at hjælpe de irakiske tolke, og han erklærer, at beslutningen må vente, indtil de danske soldater begynder tilbagetrækningen i august.   10 dage senere kommer det frem, at en irakisk tolk, der har arbejdet for den danske bataljon er blevet dræbt et halvt år forinden.


 Som Information i dag dokumenterer, var mindst 60 af koalitionens tolke blevet likvideret, før den danske regeringen hårdt presset valgte at handle.
I årevis havde hverken forsvaret eller regeringen gjort noget for at forbedre sikkerheden for de irakiske tolke i dansk tjeneste, og i årevis havde offentligheden ikke fået indblik i den katastrofale sikkerhedssituation for tolkene, selvom koalitionen ifølge de lækkede krigsrapporter fra krigen havde indgående kendskab til det dramatiske trusselsbillede.
Heller ikke da en dansk tilbagetrækning fra Irak kom på dagsordenen i 2007, forholdt regeringen sig af egen drift til, hvad der skulle ske med de irakiske tolke, selvom risikoen for tolkene kun var blevet større inden for det seneste år. Det var danske soldater, som på egen hånd måtte tage hul på diskussionen - og heller ikke det ændrede på regeringens indstilling.
Et betændt emne
I begyndelsen af 2007 vender tre officerer tilbage til Danmark fra en udsendelse i Irak. De har været vidne til, hvordan tolke er blevet truet, når de var med på dansk patrulje, og de tre officerer sender nu et brev til Forsvarsministeriet og samtlige folketingsmedlemmer, hvor de opfordrer til, at Danmark skal tage ansvar for at beskytte tolkene, om nødvendigt ved at give dem asyl.
De danske officerer har held med at få medierne til at tage sagen op. En sag, som ikke kunne opstå på et mere uheldigt tidspunkt for regeringen.
Officerernes udsagn om situationen i Basra-området kan give vælgerne indtryk af, at danskernes tilstedeværelse ikke har forbedret sikkerhedssituationen, men måske snarere forværret den, og at en tilbagetrækning er for tidlig. Og samtidig er irakiske asylansøgere blevet et betændt emne i Danmark, hvor regeringens støtteparti, Dansk Folkeparti, har gjort det til en mærkesag at få hjemsendt afviste irakiske asylansøgere, der for størstedelens vedkommende stammer fra endnu mere voldsramte områder end Basra.
Forsvarsminister Søren Gade kalder over for Ritzau de danske officerers forslag »meget sympatisk«, men afviser, at Danmark kan give tolkene asyl.
»Der er folk i Irak, der ønsker, at demokratiprocessen skal stoppe. Det bringer både tolke, politifolk og militærfolk i fare, men vi er der for at forhindre, at det sker. Når vi tager hjem, skal Irak være et bedre sted at være,« forklarer ministeren.
Intet i de lækkede rapporter tyder imidlertid på, at Irak i begyndelsen af 2007 er ved at blive et bedre sted at være for tolkene. Tværtimod. I løbet af 2005 er fire af koalitionens tolke ifølge rapporterne blevet likvideret i den sydøstlige region af Irak, hvor de danske soldater er indsat, og i 2006 er antallet af likvideringer af tolke steget til syv.
Dødsrapporter
Kun tre af de 13 likvideringer af tolke, der beskrives i de lækkede rapporter fra det sydøstlige Irak, når nogensinde frem til den danske offentlighed og indgår i den diskussion, der begynder med de tre danske officerers brev til regeringen og Folketingets medlemmer. Det drejer sig om mordet på den dansk ansatte tolk Basim i december 2005, der er blevet formidlet af Hærens Operative Kommando, samt det dramatiske mord på to tolke og 15 politimænd, der arbejdede som instruktører ved det lokale politiakademi uden for Basra og var på vej i bus ind til byen, da ukendte gerningsmænd standsede bussen, bandt chaufføren til rattet og skød passagererne - en historie som hurtigt nåede fra internationale nyhedsbureauer til danske medier.
Tre af de øvrige 10 tolke-likvideringer i det sydøstlige Irak sker i første halvår af 2007, altså samtidig med den danske debat om tolkene, men heller ikke disse drab vælger hverken forsvaret eller regeringen altså at oplyse Folketinget og offentligheden om.
En af de tre tolke, der i denne periode blev likvideret er ifølge en af de lækkede logs blevet fundet med skudsår i hovedet og en seddel sat fast på kroppen med en besked om, at han har kollaboreret med besættelsesmagten.
Oppositionen kræver asyl til tolkene, og meningsmålinger viser, at danskerne er enige. Efterhånden som debatten om tolkene spidser til i løbet af 2007, begynder statsminister Anders Fogh Rasmussen, udenrigsminister Per Stig Møller og forsvarsminister Søren Gade med præcis samme ordvalg at erklære, at tolkene »vil ikke blive ladt i stikken«.
Hvad den danske regering har tænkt sig at gøre for tolkene kommer der imidlertid ingen konkrete bud på. Og Dansk Folkeparti, der sidder på de afgørende mandater, holder fortsat fast i, at tolkene ikke kan få asyl i Danmark.
Ingen forklaring
I et interview med DR den 8. juni 2007 afviser Anders Fogh igen at sige, hvad der skal gøres for tolkene, og erklærer, at beslutningen må vente, indtil de danske soldater begynder tilbagetrækningen i august. Men 10 dage senere sker noget afgørende i sagen. DR erfarer den 18. juni, at den irakiske tolk Mohammed Ismael, der er ansat af Danida i Irak og tidligere har arbejdet for den danske bataljon, er blevet dræbt allerede den 13. december 2006. En hændelse, som ikke indgår i de lækkede rapporter.
En senere redegørelse fra Udenrigsministeriet viser, at ministeriet har kendt til sagen og har udbetalt en kompensation svarende til 12 måneders løn til Mohamed Ismaels bror. Men ministeriet har ifølge egen forklaring hverken orienteret udenrigsministeren, forsvarsministeren eller udviklingsministeren, fordi »drabet ifølge Udenrigsministeriets oplysninger ikke sås at være relateret til hans ansættelse for Styringsenheden i Basra«, som ministeriet skriver i redegørelsen.
Hvorfor Udenrigsministeriet ikke vurderer, at drabet på Mohammed Ismael er relateret til hans danske ansættelse, er ministeriet aldrig kommet med en forklaring på, og i lyset af det billede, der bliver tegnet af truslen mod koalitionens tolke i de lækkede logs, kan formodningen forekomme tvivlsom. Sikkert er det imidlertid, at ministeriet ikke har orienteret offentligheden om sagen, da drabet altså ikke er blevet anset for at have noget med Mohammed Ismaels danske ansættelse at gøre og derfor ikke er blevet anset for relevant i en danske kontekst.
Hyppige trusler
Presset på regeringen er nu så massivt, at en hurtig reaktion er en politisk nødvendighed, og ni dage efter nyheden om likvideringen af Mohammed Ismael indgår forsvarsminister Søren Gade en aftale med Dansk Folkeparti, der giver tolkene og deres familier visum til Danmark, hvor de alle sammen får asyl. Samme dag offentliggør Udenrigsministeriet en redegørelse for sagen om Mohammed Ismael. En redegørelse, der ligner en frikendelse af den danske regering for ikke at have handlet tidligere.
»Der er generelt et meget højt trusselsniveau i Irak, hvilket bl.a. kommer til udtryk i form af hyppige trusler mod udsendt og lokalt personale, der arbejder for vestlige lande, herunder Danmark,« skriver ministeriet i afsnittet om »Det generelle trusselsbillede for lokalt ansatte i Irak«.
Kun de tre tolke-likvideringer, som er kendt i den danske offentlighed, bliver nævnt i trusselsvurderingen. De 57 resterende forbliver en hemmelighed.


