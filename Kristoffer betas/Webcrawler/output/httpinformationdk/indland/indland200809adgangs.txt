Adgangskrav til universiteterne ændres fra næste år
De nye adgangskrav til universiteterne, der var skyld i dette års rekordlave optag, skal allerede ændres fra næste år, siger videnskabsministeren. Men der bliver kun tale om småjusteringer - ikke en tilbagerulning af de skærpede krav


 Allerede fra næste år vil der formentlig komme ændringer i adgangskravene til landets universiteter. Det fortalte videnskabsminister Helge Sander (V) på et pressemøde torsdag:
"Vi skal inden jul have fundet ud af, hvad problemerne er - og have kigget på de ting, der skal justeres, så ændringerne kan træde i kraft allerede fra næste sommer af." 
Udmeldingen kommer efter de seneste måneders voldsomme kritik af de nye skærpede adgangskrav til universiteterne, som har fået en stor del af skylden for et fald i optaget på de videregående udannelser på 12 procent i forhold til 2007.
Serviceeftersyn
Ministeren kalder justeringerne for et 'serviceeftersyn' og understreger, at der ikke skal ske grundlæggende ændringer:
"Hovedprincippet i de nye skærpede adgangskrav bliver der ikke ændret på. Vi vil bevare princippet om, at der skal være ens adgangskrav, uanset om man skal læse på Aalborg eller Københavns Universitet," siger Helge Sander og tilføjer:
"Der vil fortsat være større krav til de studerende end tidligere - det hører jeg heller ikke hverken politikere eller rektorer sige, at der ikke skal."
Men han vil gerne sammen med universiteterne kigge på rimeligheden af nogle af de adgangskrav, som mange studerende ikke har kunnet opfylde i år:
"Der har været nogle eksempler fremme i medierne, som så meget mærkelige ud. Og der skal vi selvfølgelige kigge på, om alle kravene er rimelige," siger Helge Sander. Blandt andet blev en ung århusianer i sommer landskendt i medierne, da han ikke kunne blive optaget på musikvidenskab, fordi han ikke havde sit andet fremmedsprog (japansk) på det krævede niveau. Og der vil blive tale om lempelser i adgangskravene, fortæller ministeren: 
"Når vi kan gennemføre det så hurtigt, så er det fordi, der er tale om begunstigende justeringer i forhold til de bekendtgørelser, der gælder i dag. Ellers ville det være et problem i forhold til de studerendes retssikkerhed." 
Godt nyt
Formanden for Rektorkollegiet, Jens Oddershede, er glad for ministerens udmelding:
"Det er godt nyt, at ministeren er indstillet på at ændre i adgangskravene allerede til næste år. Vi er i gang med at samle de ting sammen, som vi gerne vil drøfte med ham - de steder, hvor vi har set de største problemer," siger Jens Oddershede. 
Han peger blandt andet på folkesundhedsvidenskab som et af de områder, hvor adgangskravene skal kigges igennem. Med de nye adgangskrav skal man have matematik på A-niveau og fysik og kemi på B-niveau for at komme ind:
"Men det var der kun meget få af dem, der i forvejen læste på uddannelsen, der havde. Så vi er på Syddansk Universitet gået fra at have 30 optagne sidste år til at have ni i år. Og på Københavns Universitet er uddannelsen gået fra at være en af de mest populære til at have ledige pladser," siger Jens Oddershede. 
Også adgangskravene til forskellige fag inden for biologi forventes at være blandt dem, der skal kigges nærmere på i løbet af efteråret. 
Både Helge Sander og Jens Oddershede understreger, at justeringerne af adgangskravene ikke vil løse hele problemet med det lave optag:
"Det her er kun en del af det. Det ville virkelig hjælpe meget, hvis man tilpassede studieretningerne på gymnasierne, så de i højere grad blev rettet mod optagelse på universitetet," siger Jens Oddershede.


