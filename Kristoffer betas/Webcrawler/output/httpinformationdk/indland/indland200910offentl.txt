Den offentlige service må genopfindes
Stadigt stigende krav fra borgerne til de offentlige ydelser, færre hænder til at løse opgaverne samt et stigende underskud på de offentlige finanser gør det nødvendigt at tænke nyt, hvis vi vil bevare velfærdssamfundet, mener forfatterne til en ny bog om social innovation
Plejehjemmet Lotte på Frederiksberg er et eksempel på social innovation, mener forfatterne til en ny bog om emnet. Her får beboerne en anden service end på et traditionelt plejehjem, med mere deltagelse og valgfrihed. Resultatet er bedre livskvalitet, og det er netop tanken bag social innovation.


 Innovation plejer at have noget med ny teknik eller medicin at gøre. Men der er også stribevis af lyse ideer til at gøre tingene anderledes på det sociale område. Et designfirma, der ansætter psykisk sårbare, et it-firma, hvor de ansatte er autister, og et værested for psykisk syge indvandrere er eksempler på social innovation.
Men hvordan fremmer vi social innovation i et velfærdssamfund, der er udsat for et stadigt stigende pres fra krævende borgere, færre hænder og et stigende underskud på de offentlige finanser? Det har Dorthe Junge og Peter Lustrup skrevet en masterafhandling om, som for nylig er blevet udgivet som bog.
»Det offentlige er præget af en form for silotænkning, som handler om, at tingene plejer at blive gjort på en bestemt måde, fordi det nu engang er det tryggeste. Du bliver ikke præmieret for at gøre tingene anderledes eller for at inddrage nye samarbejdspartnere. Det gør det svært at tænke nyt, men vi kan ikke blive ved med at presse og forfine systemet. Vi bliver nødt at gentænke det offentlige og finde på nogle nye løsninger,« siger Dorthe Junge, der er tidligere skoleleder og administrativ leder i Gentofte Kommune.
Som ansat i det private erhvervsliv er Peter Lustrup stødt ind i lignende barrierer for nytænkning. Men aktuelle budgetunderskud på 85 milliarder kroner på de offentlige finanser gør, at behovet for at tænke anderledes er blevet mere påtrængende i det offentlige, mener Lustrup:
»Hverken de klassiske politiske værktøjer eller traditionelle markedsøkonomiske løsninger kan tilbyde holdbare løsninger på de velfærdsudfordringer, vi har i Danmark - og i hele Vest- europa. Vi kan ikke længere bevilge os ud af problemerne.«
Ældrebyrden
Det stigende antal ældre er et af de områder, hvor det offentlige i stigende grad er presset på finanserne, mener Peter Lustrup:
»I kommunerne er der eksempler på, at der bruges to millioner kroner om året på at passe én ældre i hjemmet. Det er der ingen kommuner, der har råd til i længden. Udfordringen er, at den stadigt større gruppe af ældre kommer til at stille helt andre og mere individuelle krav, end vi er vant til, men det offentlige er slet ikke gearet til at imødekomme de krav.«
Borgernes mere individuelle behov betyder, at vi må gøre op med ideen om, at alle bliver behandlet ens i velfærdssamfundet, mener Dorthe Junge.
»Hvis det er en frivillig, der drikker kaffe med fru Jensen i stedet for en hjemmehjælper, så vil spørgsmålet om, hvorvidt det er godt nok altid opstå, fordi vi er vant til, at hjemmehjælp er en myndighedsopgave, og alle i princippet skal have den samme behandling. Og det må vi have en diskussion af,« siger Dorthe Junge.
Drivkraften i social innovation er at inddrage en lang række frivillige, private og offentlige interessenter i at løse en problemstilling.
»Alle kan tage initiativ til social innovation, men de, der virkelig har brug for det, er kommunerne, men ofte smuldrer det, når ideerne skal føres ud i livet,« forklarer Peter Lustrup, der mener, at kommunerne har gode intentioner, men mangler redskaberne til at føre ideerne ud i livet.
Ifølge Junge og Lustrups undersøgelser bruger kun to af landets 98 kommuner social innovation som begreb i deres eksterne kommunikation.
»De få danske eksempler, der er på social innovation i dag, er vokset op ved siden af det offentlige system, men vi har arbejdet med, hvordan man kunne overføre nogle af de værktøjer til det offentlige,« forklarer Dorthe Junge.
Også staten kunne godt bruge lidt kreativ inspiration. Det netop nedsatte Vækstforum, som skal guide Danmark ud af krisen og ruste velfærdsstaten til frem- tiden, er et godt eksempel på regeringens 'silotænkning', mener Peter Lustrup:
»Det er de samme gamle heste, der er på galopbanen igen, og med den sammensætning af Vækstforum risikerer vi, at der reelt ikke kommer så meget nytænkning omkring, hvordan velfærdsstaten kunne se ud i fremtiden.«
Tjen på de svage
Social innovation handler ifølge Lustrup og Junge om at få en ide, så der opstår en ny værdi i form af større livskvalitet. Det behøver ikke kun at handle om ren idealisme, men kan også rumme en mulighed for at tjene penge.
»Normen er, at ingen må tjene penge på de svage eller velfærden, men hvis dette område skal tiltrække private virksomheder, skal det være muligt på sigt at få det til at løbe rundt eller i hvert fald få adgang til et nyt marked,« mener Peter Lustrup.
Udlicitering eller privatisering af offentlige ydelser er for ham at se ikke det samme som social innovation.
»Der får du bare den samme vare, og hvis du er heldig, får du den samme kvalitet, men det offentlige har ikke ressourcer nok til, at vi fortsætter ud ad den vej, fordi det ikke fører til reel nytænkning,« siger Peter Lustrup.
Første skridt er ifølge Junge og Lustrup at få de offentlige ledere med til at tænke i utraditionelt samarbejde på tværs af de klassiske skel mellem offentlig, privat og frivillig. Processen kan samtidig åbne for at ændre på det offentliges image, så flere unge vil opleve det offentlige som en arbejdsplads, der også er kreativ og innovativ. Medinddragelse af langt flere interesser er et andet værktøj til social innovation.
»Det handler om at skabe mere kvalitet i livet, for vi bruger alle det offentlige, om vi er medarbejdere eller borgere, og rigtig mange mennesker vil faktisk gerne inddrages i beslutningerne om, hvordan vores velfærdssamfund skal se ud i fremtiden,« siger Dorthe Junge.

Dorthe Junge og Peter Lustrup: 'Social Innovation - en guide til rejse i ukendt land'. 172 sider. 390 kr. ISBN 978-87-7691-429-5. Forlaget Books On Demand

