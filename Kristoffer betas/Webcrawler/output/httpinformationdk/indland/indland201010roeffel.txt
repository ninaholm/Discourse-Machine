Røffel til regeringen og dens topchefer
Sundhedsministeriet får kritik af seks enige statsrevisorer, som sender en skarp røffel til regeringen, men stadig er rygende uenige om en uvildig undersøgelse


 Seks statsrevisorer kritiserer nu enstemmigt, at Sundhedsministeriet sidste år ikke straks sendte sin 95 sider lange rapport om betaling til privathospitaler til rigsrevisor Henrik Otbo, selv om han gentagne gange efterspurgte rapporten.
Han fik den først efter, at han havde afleveret en kritisk beretning om privathospitalerne.
Forløbet er ifølge rigsrevisor »særdeles utilfredsstillende«. Hans kritik støttes af statsrevisorerne. Og i aftes tilsluttede Folketingets præsidium og formand, Thor Pedersen, (V) sig kritikken.
På opfordring fra statsrevisorerne videreekspederer han kritikken til statsminister Lars Løkke Rasmussen (V), som allerede i aftes var klar med en beklagelse.
»Jeg har noteret mig, at rigsrevisor siger, at det har været et 'særdeles utilfredsstillende' forløb. Det har indenrigs- og sundhedsministeren jo også beklaget, og det vil jeg også gerne beklage her,« siger statsministeren.
Lars Løkke Rasmussen finder kritikken rimelig.
»Det svier, når man får kritik, og her er det en berettiget kritik. Rigsrevisor har fået det materiale, han gerne vil have, men han har ikke fået det tidligt nok og uden ophold. Det er kritisabelt,« lyder det fra statsministeren.
Løkke Rasmussen afviser dog en undersøgelse af sagen, ligesom han ikke lægger op til, at sagen skal have konsekvenser ud over beklagelsen fra ham selv og fra indenrigs- og sundhedsminister Bertel Haarder (V).
Statsrevisorernes formand, SF'eren Peder Larsen, støtter yderligere Henrik Otbo i ordkrigen mod såvel sundhedsministeren som centraladministrationens topchefer.
Statsministeriets departementschef Christian Kettel Thomsen - med en fortid i Finansministeriet - og Sundhedsministeriets Kristian Wendelboe har blankt afvist, at Otbo er blevet nægtet noget materiale.
»Jeg er ikke blevet bedt om at udlevere noget materiale, og af samme grund kan jeg klart afvise, at jeg skulle have afvist at udlevere noget materiale,« har Christian Kettel Thomsen tidligere sagt.
Samme budskab har Bertel Haarder også stået fadder til.
»Han har ikke bedt om den (rapporten, red.). Diskussionen er om, hvorvidt ministeriet af egen drift skulle have fortalt ham, at man var i gang med at lave nogle beregninger,« sagde Haarder den 6. oktober med henvisning til rapporten.
Men her skærer Peder Larsen altså igennem og siger, at rigsrevisor bad om rapporten flere gange, før han fik den.
» Ja. Det har han gjort. Det mener jeg afgjort, man må sige,« sagde Peder Larsen i går.
Under statsrevisorernes tilsyneladende enighed raser en storpolitisk strid. Socialdemokraternes statsrevisorer, Mogens Lykketoft og Carsten Hansen, kræver en kommissionsundersøgelse, som også var oppositionens krav i åbningsdebatten med statsministeren.
Statsrevisorernes formand Peder Larsen (SF) er enig med Lykketoft i, at de borgerlige partier prøver at tørre ansvaret af på embedsmændene.
De tre statsrevisorer fra SF og S ser ud til at have en politisk interesse i at presse mest mulig saft ud af sagen om privathospitaler, og præcis den samme interesse har de tre borgerlige statsrevisorer, Venstres Peter Christensen, de Konservatives Helge Adam Møller og Dansk Folkepartis Henrik Thorup, i at neddysse sagen.
På den baggrund fortryder Peter Christensen ikke, at han sidste år karakteriserede rigsrevisors rapport som et »makværk«. Han skelner mellem processen - at Sundhedsministeriet ikke straks udleverede rapporten - og politikken - at privathospitalerne ikke blev overbetalt. Man kunne ifølge ham ikke spare penge på en anden metode til at fjerne ventelisterne end ved at flytte patienterne til privathospitaler ved et frit valg.

