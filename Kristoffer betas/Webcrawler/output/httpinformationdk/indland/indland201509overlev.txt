Overleveren
’Det siger måske også noget om, at man skal være lidt varsom med at erklære folk for døde,’ lyder det fra Peter Christensen som overraskende afløser Carl Holst som forsvarsminister
Den nyudnævnte forsvarsminister Peter Christensen (th.) havde egentlig indstillet sin politiske karriere helt, efter at det 18. juni ved folketingsvalget ikke lykkedes ham at blive genvalgt. Men tirsdag aften ringede statsminister Lars Løkke Rasmussen til den 40-årige sønderjyde og tilbød ham posten som forsvarsminister efter Carl Holst, der tidligere på dagen var trådt tilbage efter en række møgsager.


 »PC min ven. Den bedste nyhed jeg har fået længe, det var, da jeg hørte, det var dig, som skulle være ny forsvarsminister. Velkommen til«.
Med de ord overdrog Carl Holst (V) i går ved en reception Forsvarsministeriet til Peter Christensen (V), som han ikke alene har kendt siden deres barn- og ungdom i Rødding, i Sønderjylland. Det siges, at det var den fem år ældre Carl Holst, der opfandt Peter Christensen. I hvert fald var det Carl Holst, der fandt på dennes tilnavn: PC.
Dermed bliver det et overraskende comeback til den engang så magtfulde Peter Christensen, der ikke alene ikke blev genvalgt ved folketingsvalget i juni. Peter Christensen stoppede ved samme lejlighed i politik og forsvor aldrig at vende tilbage.
»Jeg forlader ikke politik med en drøm om at vende tilbage. Det kan jeg slet ikke se for mig,« lød det.
Peter Christensen har dog gjort det før; vendt tilbage efter at være blevet afskrevet og have afskrevet sig selv.
Peter Christensen, der som 16-årig blev ramt af en kræftsygdom, som fik ham til at melde sig ind i Venstre, for så »havde han da gjort et eller andet«, var persona non grata under Anders Fogh Rasmussen (V).
Det på trods af at den tidligere elektriker og formand for Venstres Ungdoms (VU) læremester ud i afbrydere og kabler, elektriker Ole Christensen, ellers har sagt om sin tidligere lærling, at »ham var der ingen bøvl med, han kunne sine ting, og så havde han en kundevenlig optræden«.
Anders Fogh Rasmussen mente dog, at han netop kun havde bøvl med Peter Christensen og dennes kammerat og politiske kampfælle, Søren Pind, på grund af deres evindelige krav om skattelettelser og en skarpere liberal profil.
Det var i den periode Peter Christensen havde så god tid, at han byggede et sommerhus på Bornholm som fik navnet »Foghs minde«.
Stod ved Løkkes side
Selv om Peter Christensen og Søren Pind snakkede om at danne et nyt parti, havde de dog altid én ven i Venstres top: Partiets næstformand Lars Løkke Rasmussen. Sammen med den senere landsformand og folketingsmedlem for Liberal Alliance, Leif Mikkelsen, havde de i en årrække en badeklub, der mødtes i DGI-byens sauna. Peter Christensen beviste sin loyalitet over for Lars Løkke Rasmussen, da han i 2008 forsvarede den daværende finansminister som Venstres »bilagsordfører«. Mens fortidens udgiftsbilag, taxaboner og hotelophold pludselig væltede ud af skabet hos Lars Løkke Rasmussen, sad Peter Christensen hver dag ved telefonen, i radioen eller på tv-skærmen og forsvarede denne.
Desuden har det aldrig virket som om, at Peter Christensen – modsat Kristian Jensen, Søren Pind eller for den sags skyld Carl Holst – har set sig selv som en kommende partiformand. Forbilledet har i stedet været Claus Hjort Frederiksen: En, der en dag kunne blive finansminister og være politikudvikler og indpiskser i kulissen. Politikere holder også længere som kongemagere end som formænd. Det giver udsigt til at sidde ved magten i 20 år i stedet for fire eller otte.
Politisk kom Peter Christensen ind i varmen, da Lars Løkke Rasmussen tog over efter Anders Fogh Rasmussen som formand og statsminister i 2009.
Venstres finansordfører havde derfor sat næsen op efter at blive skatteminister allerede samme år, hvor han måtte tage til takke med posten som politisk ordfører. Men ved regeringsrokaden i 2011 blev Peter Christensen skatteminister i stedet for Troels Lund Poulsen.
Røvfuld af DF
Valgnederlaget samme år betød nok et farvel til Skatteministeriet, men ikke magtens centrum i Venstre. Peter Christensen blev finansordfører og såkaldt gennemgående forhandler – eller chefforhandler – i alle Venstres politiske forhandlinger med regeringen.
I den periode lå magten i Venstre i trekløveret mellem Peter Christensen, Lars Løkke Rasmussen og Claus Hjort Frederiksen.
Under Lars Løkke Rasmussens seneste bilagskrise, i 2014, var Peter Christensen ubrydelig i sin loyalitet over for partiformanden, og inden det seneste folketingsvalg blev han anset som et godt bud på en kommende finansminister.
Så meget desto større var overraskelsen på valgaftenen, hvor Peter Christensen gik fra at være den kandidat, som fik tredjeflest af Venstres stemmer i Sydjyllands Storkreds i 2011, til at ryge helt ned som nummer otte. Langt fra en af de fem pladser i Folketinget, som Venstre fik i Sydjylland denne gang.
Peter Christensen forklarede valgnederlaget med, at »Venstre har fået en røvfuld af Dansk Folkeparti – og det har jeg også«.
Men det var selvfølgelig ikke hele forklaringen. Peter Christensen mistede 60 procent af sine personlige stemmer fra valget i 2011, mens Venstres seks øvrige folketingsmedlemmer fra Sydjyllands Storkreds højst mistede en tredjedel af deres stemmer. Lars Løkke Rasmussens bilagssager kostede.
»Der er folk, der mener, at han har været for tæt på Løkke,« som Venstres lokale kasserer i Aabenraa forklarede.
Vær varsom med dødsdom
Peter Christensens udnævnelse er derfor mindre overraskende, end at den sker nu. Men efter Carl Holsts afgang har Lars Løkke Rasmussen behov for at erstatte ham med en lige så stærk, eller endda stærkere, støtte. Ifølge Lars Løkke havde han brug for »en person, som kan træde direkte ind i jobbet og skabe den tillid bredt på Christiansborg, som der er brug for«.
Selv mener Peter Christensen ikke, at det giver mening at tale om, at han har fortjent sin nye post. Forsvarsministeren har endnu ikke haft tid til at overveje, om han igen vil stille op til Folketinget.
»Jeg ved ikke, om begreber som fortjeneste er særligt egnet til politik. Jeg forventer da, at jeg er blevet spurgt om at varetage det her ansvar, fordi at statsministeren mener, at det vil jeg kunne gøre på en god måde. Og jeg er nu så enkelt opdraget, at hvis landets statsminister ringer, så siger man ja.«
– Men vi kan vel godt konkludere, at du er genfødt fra de politisk døde?
»Ja, det er jo sandt. Det siger måske også noget om, at man skal være lidt varsom med at erklære folk for døde.«

