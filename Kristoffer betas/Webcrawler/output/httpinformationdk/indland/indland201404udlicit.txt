Udlicitering i den offentlige sektor skal granskes
Ingen kender effekterne ved udlicitering og konkurrenceudsættelse i den offentlige sektor. Det får nu Roskilde Universitet i samarbejde med en række faglige organisationer til at begynde et storstilet forskningsprojekt, som skal afdække fordele og ulemper
Der mangler dokumentation for fordele og ulemper, når man udliciterer f.eks. ældrepleje og børnepasning. Alligevel lyder opfordringen fra bl.a. Produktivitetskommissionen, at der skal skabes konkurrence om langt flere offentlige opgaver.


 
	Selv om Produktivitetskommissionen foreslår, at der skal skabes »konkurrence om alle offentlige opgaver, der egner sig til det«, og at politikerne »gør det attraktivt at byde på offentlige opgaver«, findes der intet forskningsmæssigt belæg for, at det gavner. Men det vil et nyt, omfattende forskningsprojekt mellem flere af landets universiteter og en lang række faglige organisationer ændre på.

	»Vi stiler efter at lave danmarkshistoriens største udredning om effekten af konkurrenceudsættelse og udlicitering i den offentlige sektor i Danmark. Vi vil lave en uvildig og uafhængig evaluering af, hvad der sker, når vi udliciterer og bruger fritvalgsordninger i den offentlige sektor. Vi er både interesseret i, hvad der sker med prisen og kvaliteten, når man konkurrenceudsætter, og vi vil se på effekterne inden for forskellige serviceområder,« siger Jacob Torfing, professor ved Roskilde Universitet.

	Øget brug af udlicitering og konkurrenceudsættelse kan ifølge Produktivitetskommissionen øge produktiviteten i den offentlige sektor. Men ønsket har ifølge Jacob Torfing intet forskningsmæssigt belæg.

	»Når Produktivitetskommissionen anbefaler, at man øger graden af konkurrenceudsættelse – og endda inden for de tunge serviceområder – så mener vi, at der er brug for et større og bedre vidensgrundlag, før man gør et eller andet overilet. Som det er i øjeblikket, er det en trossag, om man får positive eller negative effekter ud af at konkurrenceudsætte mere på velfærdsområdet. Vi ved det ganske enkelt ikke,« siger Jacob Torfing. Tidligere på året kom det frem, at Finansministeriet med finansminister Bjarne Corydon (S) i spidsen havde bedt konsulentfirmaet McKinsey om at levere en analyse af erfaringerne med konkurrenceudsættelse og udlicitering i den offentlige sektor. Analysen skulle i første omgang været leveret før sommer, men det er nu udsat til efter sommerferien. Men ifølge Jacob Torfing tager den type analyser meget længere tid.

	»Der er brug for grundige effektanalyser, og de tager i bedste fald 2-2,5 år at lave. Vi har samlet de bedste forskere på området for at lave solide og forskningsbaserede analyser, der kan tilvejebringe et ordentligt beslutningsgrundlag for den fremtidige indretning af velfærdsstaten,« siger Jacob Torfing.

	Ingen ideologisk slagplads

	Foreløbig har en lang række faglige organisationer valgt at støtte forskningsprojektet økonomisk. Fællesorganisationen FTF har valgt at bidrage med 500.000 kroner. Ifølge formand for FTF Bente Sorgenfrey er der alt for lidt materiale, som »dokumenterer effekten eller manglen på effekt af udlicitering«.

	»Vi diskuterer det jo voldsomt hele tiden, og det er en dagsorden, som ikke forsvinder. Derfor er det afgørende for os, at vi har så meget viden som overhovedet muligt på dette område, før vi begynder at udlicitere alle mulige opgaver,« siger hun.

	Udover de faglige organisationer, som repræsenterer medarbejdersiden, støtter arbejdsgiverne også forskningsprojektet gennem Kommunaldirektørforeningen i Danmark. Ifølge formand Niels Højbjerg, stadsdirektør i Aarhus Kommune, er der lavet »mange eksperimenter på velfærdsområderne de senere år«, men de er ringe belyst.

	»Så skal vi videre ad den vej – og det er der meget, der tyder på, at vi skal – så skal vi vide, hvad der giver mening. I stedet for at gøre det til en ideologisk skueplads skal vi gøre det til konkrete situationer, hvor vi ved, hvordan tingene fungerer. Vi har et meget blandet billede af, hvad der er sket i den offentlige sektor i de senere år, og derfor er det vigtigt, at vi finder ud af, hvad der virker,« siger Niels Højbjerg.

	Det bliver Ole Helby Petersen, lektor ved Roskilde Universitet, som bliver forskningsleder på det toårige projekt: »Vi vil se på både pris og kvalitet, men også have fokus på medarbejderressourcen. En utilfreds pædagog eller social- og sundhedsassistent er ikke et godt udgangspunkt for god service,« siger Ole Helby Petersen.

