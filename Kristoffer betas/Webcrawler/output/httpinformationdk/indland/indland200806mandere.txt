'Der er en manderevolution på vej'
Mænd skal reflektere over deres køn og skal til at sige fra over for kvinderne, mener Søren Pind. Han har brug for ro til sig selv og magter ikke at passe børn ret længe ad gangen
-Jeg skal kunne være mig selv, trække mig ind i mig selv og have ro. Og være ude i verden-, siger Søren Pind (V), der mener, tiden er moden til en manderevolution.


 Den danske mand er i skudlinjen, fordi han nægter at anerkende, at der er forskel på kønnene. Sådan lyder analysen fra Venstres Søren Pind, som opfordrer danske mænd til at reflektere over deres køn - og til at kræve deres plads. 
"Mange mænd ligger under for de præmisser, der er skabt igennem de sidste 30 år uden at reflektere over, hvad det betyder for kønnet som sådan. Som mand kan man ikke acceptere at se sig selv som køn. Vi er - punktum."
Den selvopfattelse er ifølge Pind skyld i, at manden bliver trådt under fode:
"Ydmyget om du vil. Kastreret er nok det bedste ord," siger Søren Pind.
Han peger på 'samfundets' fordømmelse af mænd, der stikker næsen for langt frem: Jørgen Leth, Morten Messerschmidt, Lars Løkke Rasmussen og Jeppe Kofod. 
"Og det er umuligt at forsvare sig imod de angreb, for 'ja, det er ganske vist lovligt, det I har gjort, men...', og så kommer der en hel masse moraliseren - kællingesnak."
- Men handlede en del af kritikken mod dem ikke om, at de var mænd på kvinders bekostning?
"Jeg vil bare sige, at de var mænd. Og det er for folk som Vibeke Manniche (læge og debattør, red.) stigmatiserende og komplet socialt uacceptabelt. Men når man undersøger holdninger hos både mænd og kvinder i øvrigt, så bliver den der fordømmelse opfattet som latterlig, bornert og bedrevidende."
I stykker indeni
Søren Pind byder velkommen i hjemmet med sin yngste søn på armen. Johan-Emil på halvandet er småsyg, og de to er hjemme sammen i et par timer, før Pind skal videre til et erhvervsarrangement. Sønnen bliver puttet, og faren tager fat på sin vurdering af den danske mands situation:
"Jeg tror, vi står over for en manderevolution, og den er lige så vigtig som kvindeoprøret i 1960'erne. Og det er vigtigt, at manden anerkender, at det behov er der, og begynder at opbygge en social kapital baseret på maskuline værdier. Det svære for manden bliver ærligt at sige, at der er nogle ting, I er bedre til."
Pind betegner sig selv som en 'lidt gammeldags mand', men mest fordi han er kommet til en forståelse af sine egne mangler. Han både skifter ble og synger godnatsang, men:
"Jeg egner mig ikke til i længere tid at holde øje med børnene. Det kan jeg ikke. De bliver overøst med kærlighed, men der vil være en række konkrete ting, som jeg vil sørge for, at andre gør," siger han og peger på årsagen til at familien har au pair-pige:
"Jeg skal kunne være mig selv, trække mig ind i mig selv og have ro. Og være ude i verden."
Ingen barsel
To sønner har han sat i verden uden - med undtagelse af måske en uge, fordi det faldt sammen med ferie - at tage barselsorlov. 
"Jeg har indtryk af, at de mænd, der siger, at de nyder det og får overskud af det, de krøller sammen og bliver mindre mennesker. Omvendt har jeg indtryk af, at mange kvinder rent faktisk nyder det. Og det er jo et paradoks. Men det må man heller ikke sige uden at blive beskyldt for alt muligt."
Dog er man nået dertil, hvor familier indretter sig som de vil, påpeger Pind.
- Er der ikke nogle, der har set skævt til dig, fordi du ikke har taget den barsel?
"Nej, tværtimod har enormt mange mænd rost mig for at sige det. Og de bedst begavede kvinder har reflekteret, at det er bedre, at man siger det, end at man går og ligner en karklud i den periode, man er der."
- Er manden trynet af kvinder?
"Kvinden er betydelig mere social intelligent end manden, og alt den stund, at volden gud ske tak og lov er på tilbagetog, bliver den sociale intelligens den stærkeste kraft. Men det betyder, at magtfordelingen er blevet vendt om, og det har manden ikke forstået endnu."
Stenaldersamfundets arbejdsfordeling hives frem som eksempel på, at kvinder igennem tusindvis af år har lært at socialisere, mens mænd måtte tie på jagten:
"Gud nåde og trøste den, der snakkede. Og det usynlige fællesskab, der handlede om at få nedlagt byttedyret. Det tror jeg virkelig går igen i dag, det er jo helt forskellige præmisser at operere på."
- Kan manden lære at operere på disse nye præmisser?
"Ja, men det skal være på hans egne præmisser."
Stammefællesskab
Søren Pind henter Biblen i den gamle oversættelse og citerer: Til kvinden sagde han: Jeg vil meget mangfoldiggøre dit svangerskabs møje. Med smerte skal du føde børn, men til din mand skal din attrå være, og han skal herske over dig.
"Den præmis tror jeg stadig eksisterer, hvis bare manden turde være mand."
Sociologiske spådomme om, at manden bliver overflødiggjort, og at kvinder tyer til insemination og til rene kvindefællesskaber, tror Søren Pind ikke på. 
"Tværtimod. Hvis den her udvikling fortsætter, vil mænd i højere grad slutte sig sammen i kollektiver og gå ud og jage kvinder som det passer dem og så trække sig tilbage igen."
"I hvert fald i en overgangsperiode, til vi finder den rigtige balance. Manden har brug for fortsat at være lidt mystisk, at være sig selv og at have det der stammefællesskab. Og indtil han tør erkende det, bliver han tromlet i det sociale intelligenssamfund. Og kvinden vil i højere grad foragte manden, for ingen kvinder ønsker sig en mand, der bare lægger sig fladt ned."
- Hvad vil det så sige at være mand?
"Helt banalt at forsvare sit og sørge for, at det kan hænge sammen. Ikke med vasketøj og pasning og alt det der, men sørge for, at der er et eksistensgrundlag. Det er groft skåret til, men sådan tror jeg, det må være."
- Men handler det så ikke bare om at pleje ego, for mange kvinder, din egen kone inklusive, tjener jo mange penge?
"Ja, men det er også den nye udfordring. Samtidig med, at det er en velsignelse, er det utrolig svært at finde sig tilrette med som mand. Men det er et spørgsmål om eksistens - ikke om ego."
Søren Pind henviser til det stigende antal hjemløse, hvoraf 90 procent er mænd. 
"Der har altid været fattige, men den der sociale isolation og ødelæggelse inde fra og ud er relativ ny. Mænd krøller sammen, når der ikke er brug for dem."
Kvinder og magt
Når talen falder på magt, medgiver Søren Pind, at han stræber efter den. For selv at kunne bestemme og for selv at tage konsekvenserne:
"Jeg kan huske de gange, hvor jeg har fulgt menneskers råd, selv om jeg egentlig var uenig. Og bagefter blev jeg enormt vred på dem. Det er dumt. Man skal lære at tage ansvaret selv."
- Hænger magt sammen med maskulinitet?
"Kvinder har i hvert fald en enorm blufærdighed i relation til magt. De har altid brugt social oppression som magtmiddel, men det har de bare løjet om. Jeg synes også at kvinder forsøger at lyve om magt."
Pind henviser til de adskillige undersøgelser, der har vist, at mænd er resultatorienterede, mens kvinder fokuserer på processen. 
"Og i det der procesorienterede helvede, som mange mænd kan opfatte det, lader man som om, der ikke er magt tilstede, men at det er en åben diskussion. Enhver, der har fulgt debatten om RUC eller Maos Kina, ved, at der finder meningsdannede oppression sted."
Og der er også forskel på den måde, kvinder og mænd opfatter magt, mener Søren Pind. Mænd skammer sig ikke over at gå efter magten. 
"Ren magt er nok mere en maskulin dyd, end en kvindelig synd."
- Agerer kvinder i politik anderledes?
"Ja. Kvinderne læser alle papirer og skal have det hele på fingrene. De er mere grundige og sætter ikke noget på spil."
Og så er der selvfølgelig undtagelserne, 'som i virkeligheden bliver mere mænd, end mændene selv'. Det har man ofte sagt om eksempelvis Ritt Bjerregaard, påpeger Pind: "Men for ni ud af 10 kvinder i politik er det anderledes. Mænd er langt mere villige til at løbe en risiko."


