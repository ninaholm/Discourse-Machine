Ungdomsoprør kan forvandle SF til et pensionistparti
Generationsforskelle kan splitte SF. De unge søger mod højre, mens vælgere i 50'erne vandrer mod venstre
SF's formand Anette Vilhelmsen og skatteminister, og tidligere partiformand, Holger K. Nielsen. Foto: Scanpix


 SF risikerer at blive et gammelmandsparti. Generationsforskellene truer med at sprænge partiet til atomer, fordi de unge medlemmer dropper medlemskabet og i stedet søger magten og indflydelsen hos Socialdemokraterne og De Radikale.
Det viser en ny kortlægning ifølge Ugebrevet A4.
Eksperter siger til ugebrevet, at SF risikerer at blive et lille parti med de rigtige meninger, men uden unge.
Kun hver tredje unge tilhænger fra valget i 2011 vil igen sætte kryds ved SF ved et kommende valg.
»Næsten hver femte vælger, der er under 30 år, og som ved valget i 2011 stemte SF, vil ved næste valg stemme på Socialdemokraterne eller De Radikale,« skriver ugebrevet på baggrund af en kortlægning af vælgervandringer baseret på tal fra YouGov.
Sammen med personer under 30 år forlader SF-vælgere i alderen 50-59 år også partiet i stor stil. I modsætning til de unge bevæger de ældre vælgere sig hovedsageligt over mod Enhedslisten.
Politisk kommentator Hans Engell forstår godt, hvorfor de unge forlader SF.
»De vælgere, der nu forsvinder fra SF, er dem, som blev tiltrukket af "Projekt Søvndal" og er dermed på linje med de profiler, som også har forladt partiet - Jesper Petersen, Thor Möger Pedersen, Mattias Tesfaye og Emilie Turunen,« siger han til ugebrevet.
Valgforsker Christian Elmelund-Præstekær fra Syddansk Universitet mener også, at tendensen giver god mening i lyset af de signaler, som den nye formand, Annette Vilhelmsen, har sendt om at vende tilbage til en mere traditionel SF-linje.
»Da det gik bedst for SF, fik partiet mange nye stemmer, som var tiltrukket af Søvndals moderne linje, og som nødvendigvis kom fra midten. Derfor er det kun naturligt, at de nu defilerer tilbage igen,« siger han ifølge Ugebrevet A4.

