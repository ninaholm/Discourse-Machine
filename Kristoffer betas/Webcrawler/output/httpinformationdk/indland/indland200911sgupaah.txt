'Vi er sgu med på det hele'
Frederiksbergs konservative borgmester, Jørgen Glenthøj, går fortrøstningsfuldt til valg. Hans kommune leverer både høj service og lav skat, fremhæver han 


 I Frederiksbergcenterets spraglede hovedstrøg lægger man dårligt mærke til standerne med politisk farvede balloner. Her i den kommunale valgkamps slutspurt holder Frederiksbergs partier politisk torvedag i centeret.
Under ballonerne med den trygt-grønne konservative farve står kommunens borgmester, Jørgen Glenthøj, og ser fornøjet ud.
– Du er ikke bekymret ved udsigten til, at landspolitisk modløshed hos de konservative kommer til at koste dig borgmesterstolen?
»Nej, her på Frederiksberg tænker folk mere langsigtet. Landstendensen plejer ikke at afspejle sig på Frederiksberg. Og når den gør, kan det lige så godt være med omvendt fortegn. Folk bruger sjældent landspolitikken til noget, når de stemmer kommunalt her.«
– Landspolitikerne har da ellers gjort deres bedste for at sætte sig på det her kommunalvalg?
»Jae altså ... De blander sig jo mere og mere. Men det har ikke den store indflydelse på valgdagen. Frederiksberg er den kommune i landet, hvor borgerne er mest tilfredse med den service, de får, i forhold til den skat, de betaler.«
– Er der en særlig Frederiksberg-konservatisme, der lægger vægt på det sociale ansvar?
»Jeg vil sige: Det, vi gør, er konservatisme i praksis. Omsorg for de ældre og for de udsatte betyder utroligt meget. Vi sikrer en ordentlig økonomi, som er en forudsætning for, at vi kan føre en socialt ansvarlig politik – og holde en lav skat.«
Cirklens kvadratur
– Høj service og lav skat. Det lyder, som om I har løst cirklens kvadratur?
»Vi har evnet det. Brugerundersøgelser fra kommunenens forskellige institutioner og servicetilbud viser, at tilfredsheden er 90 procent eller derover.«
– Er folk blevet mindre interesseret i løfter om lav skat end om ordentlig service?
»Folk vil på den ene side gerne have høj service og på den anden side gerne have lav skat. Det synes vi, at vi leverer med landets tredjelaveste kommunale skatteprocent, som vi endda satte ned sidste år. – For at hjælpe de socialdemokratiske kommuner, der havde behov for at hæve skatten,« tilføjer borgmester Glenthøj med en hjertelig latter.
I det lattermilde lune tilføjer Jørgen Glenthøj:
»Vi er sgu med på det hele. Vi har lige købt tre el-lastbiler. Paris har 100, Madrid har 50, og vi har tre. På den første af dem står: ’Danmarks første el-lastbil.’ Så kan du selv gætte, hvad der står på den anden og den tredje.«
Når borgmester Glenthøj er så fortrøstningsfuld, skyldes det også den måde, partierne har indgået valgforbund på op til det frederiksbergske kommunalvalg. De konservative har dannet valgforbund med Venstre, de radikale, Liberal Alliance og nogle opstillinger. Heroverfor står et valgforbund mellem Socialdemokratiet og Enhedslisten, som SF ikke er med i. Dansk Folkeparti står for sig selv. Som det formodentlig største parti i det formodentlig største valgforbund har Frederiksbergs konservative en vældig gunstig situation rent valgmatematisk.
Generøs borgmester
Når Frederiksbergs konservative har grund til optimisme, mener borgmester Glenthøj, at det også skyldes den åbne og imødekommende linje, partiet historisk har ført i kommunalbestyrelsen – også i de perioder, hvor det selv har kunnet præstere et flertal:
»Vi samarbejder med alle partier. Det er op til dem at vælge samarbejdet fra. Jeg er borgmester for hele kommunen,« erklærer Glenthøj generøst.
– Men kan du alligevel ikke forstå, at nogle kan synes, at det efter 100 års konservativt styre kunne være tiltrængt med et systemskifte på Frederiksberg?
»Neh. Det er jo ikke et familieforetagende. Det er borgmestre, der er på en resultatbaseret åremålkontrakt og bliver genvalgt på det, de har opnået. Det håber jeg også, jeg bliver.«
– Et ægte vælgerspørgsmål: Hvad med at overdække cykelparkeringen ved Svømmehallen? Cyklerne bliver våde, når det regner.
Borgmester Glenthøj funderer et øjeblik. Så vover han et valgløfte:
»Hvorfor ikke? Jeg vil kigge på det.«
dare@information.dk

