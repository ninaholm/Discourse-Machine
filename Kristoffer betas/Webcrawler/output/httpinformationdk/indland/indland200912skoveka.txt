Skove kan redde klimatopmødet
Aftalen, der skal redde verdens skove, ser ud til at være inden for rækkevidde. Det kan blive en af de få succeser, der kommer ud af klimatopmødet i København. Miljøgrupper fejrer det nuværende udkast, men siger samtidig, at de vigtigste elementer endnu ikke er afgjort
Afbrændte træer i regnskoven i Central Kalimantan på Borneo, Indonesien. En opbremsning af afbrænding og rydning af skov et vigtigt element i en ny global klimaaftale. Tømmerhugst og afbrænding af skov er en af de helt store kilder til udslip af drivhusgasser. Det anslås, at skovrydning alene tegner sig for en femtedel af det menneskeskabte CO2-udslip - eller mere end den samlede udledning fra transport.


 Forhandlingerne om skov er et af de områder, der går absolut bedst under klimatopmødet i København. Flere grønne organisationer fejrer, at vigtige sikkerhedsklausuler er kommet tilbage i den juridisk bindende del af aftalen, der går under navnet REDD (Reducing Emissions from Deforestation and Forest Degradation). Målet er, at reducere udledningen af CO2  ved at bremse rydningen af verdens skove. Men der er stadig meget vigtige elementer, der er uafklarede, og der er en risiko for, at aftalen i sidste ende bliver en fiasko for skovene og de oprindelige folk.
Samtidig går andre dele  af klimaforhandlingerne så dårligt, at skovaftalen kan blive en af de eneste succeser. Problemet er bare, at aftalen om skov kun er noget værd, hvis der også kommer en aftale om generel nedskæring af CO2-udledningerne, advarer Nils Hermann, der følger forhandlingerne tæt for Regnskovsfonden Norge.
»Hvis udledningerne ikke beskæres, så vil temperaturen stige, og så dør regnskoven alligevel som følge af højere temperaturer,« siger han.
Den konkrete skovaftales succes afhænger blandt andet af, hvor mange penge, der kommer på bordet.
Norge er gået foran og har lovet mere end to milliarder dollar over fem år, mens både Australien, USA og Japan har lovet mindre beløb.
Det skønnes, at der er brug for mellem 15-25 milliarder dollar i perioden frem til 2015, hvis det skal lykkes at halvere CO2-udledningerne fra skovrydning frem mod 2020. Og det har hidtil været EU's mål.
Ægte garantier?
Det nuværende udkast er bedre end tidligere, mener mange NGO'er, blandt andet fordi aftalen nu indeholder sikkerhedsgarantier for oprindelige folk, der er afhængige af skoven, samt forbud mod økonomisk støtte til omdannelse af naturlig skov til plantage.
»Den har potentialet til at blive en meget vigtig aftale,« siger kampagnemedarbejder Virginia Young fra The Wilderness Society.
Men selvom garantierne ikke længere står i parentes, hvilket betyder, at der er enighed om dem, så er det stadig usikkert, hvorvidt garantierne bliver overholdt.
»Hvis ikke vi får en instans til at sikre, at sikkerhedsklausulerne overholdes, så er de ikke noget værd,« siger Donald Lehr fra The Ecosystems Climate Alliance.
Desuden siger aftalen ikke længere noget om det samlede mål for reduktionen af drivhusgasser. Skovrydning skønnes at stå for 20 procent af de samlede menneskeskabte udledninger af CO2, og oprindeligt stod det i aftalen, at man ville halvere disse udledninger inden 2020. Nu står der intet om det konkrete mål.
Endelig er det vigtigt, at REDD-aftalen gør det helt klart, at landenes udledninger skal måles på et nationalt plan. For hvis man tillader, at udledninger kan måles for enkeltstående områder, så åbner man op for, at der bliver givet støtte til lande, selvom den samlede udledning ikke bringes ned.
Skov på CO2-markedet
Men det er ikke alle de grønne organisationer, der er begejstrede for udkastet til skovaftalen. Flere protesterer over, at det her kan være første skridt på vejen til salg af skovkvoter på CO2-markedet i de rige lande.
EU har vurderet, at salg af skovkvoter ikke er muligt før 2020, mens en amerikansk lov, der er vedtaget i Repræsentanternes Hus, arbejder med et kvotemarked, hvor skov til at starte med må udgøre 15 procent. Det vil betyde, at de rige lande i stedet for at reducere mængden af CO2 derhjemme, betaler nogle andre for at lade være med at fælde deres skov. Og selvom der ikke står noget direkte i forslaget til REDD, så ligger det i kortene, at skov på længere sigt skal indgå på kvotemarkederne i de rige lande. Og det er de fleste grønne organisationer stærke modstandere af.
»Skovene skal ikke ind på markedet, fordi det giver de rige lande mulighed for at fortsætte med at forurene planeten, ved at betale lidt til os. Det er bare et billigt smuthul for at undgå selv at gøre noget,« siger Teguh Surya fra Friends of the Earth Indonesia.
Et vigtigt spørgsmål er også, om den sikkerhedsklausul, der i teksten siger, at »oprindelige folks viden og rettigheder skal respekteres,« er så svagt formuleret, at markedskræfterne alligevel vil tvinge dem fra jorden. For en af de kendte og nemme måder at lave skovbevarelse på handler om at lave en nationalpark, hvor man forbyder folk at bo.
»Når markedet sætter pris på kulstof, men ikke på andre hensyn såsom biodiversitet og oprindelige folks rettigheder, så risikerer man, at de lokale bliver smidt ud af deres områder,« mener Rebecca Bolt Ettlinger fra Nepenthes.
Endnu er det ikke sikkert, at skov bliver inkluderet på et fremtidigt CO2-marked, men idéen ser ud til at få støtte fra alle de rige lande.



