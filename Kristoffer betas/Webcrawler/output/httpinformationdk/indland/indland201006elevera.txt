Elever skal arbejde for 21 kroner i timen
I går demonstrerede elever fra Københavns tekniske skoler uden for Københavns Hovedbanegård. De er utilfredse med regerings genopretningspakke, der betyder, at flere af dem skal arbejde for en væsentligt mindre løn
Elever fra demonstrationen havde tidligere i går samlet flasker. 'Der kan man hurtigere tjene 20 kroner', sagde de.
 I dag deltager eleverne
 i demonstrationen
 'Nej til pakken' på Christiansborg Slotsplads.


 Lea Neumann arbejder ved siden af sin 37-timers skolepraktik i Irma for have penge til slutningen af måneden. Men skal hun skære mere end 700 kroner om ugen fra budgettet, frygter hun, at hendes sidste år på murer- uddannelsen bliver et langt og hårdt år.
»Størstedelen af mine penge går alene til transport og mad. Budgettet er allerede stramt, men hvis nedskæringen bliver en realitet, så må det blive til huller i strømperne. Jeg elsker at se fodbold på stadion, men det bliver der i hvert fald ikke længere råd til,« fortæller den 19-årige elev fra Københavns Tekniske Skole i Glostrup.
Derfor var hun en af de 15 elever, der i går demonstrerede foran Københavns Hovedbanegård. Eleverne ville gøre befolkningen opmærksom på de nedskæringer, som rammer nogle unge i gang med en erhvervsuddannelse.
»Skolepraktikken er allerede lavere lønnet end praktikken ude i erhvervslivet. Nu skal min skolepraktikløn så næsten halveres. Jeg forstår ikke, at den danske regering siger, de vil have flere gennem uddannelsessystemet, men så skærer man så kraftigt i vores løn. Det er, som om regeringen vil straffe os,« siger Lea Neumann til Information.
Det er i regeringens og Dansk Folkepartis 'genopretningsplan' for den danske økonomi, at man vil skære 46 procent i skolepraktikydelsen til hjemmeboende elever over 18 år. Det vil betyde en månedsløn på 3.453 kroner. Den nuværende månedsløn for eleverne er på 6.386,75 kroner og med en arbejdsuge på 37 timer. Skolepraktikken er et tilbud til de elever, for hvem det ikke er lykkes at skaffe en praktikplads hos de erhvervsdrivende.
Sikkerhedsnet forsvinder
Sune Baldus er formand for Erhvervsskolernes Elev- Organisation. Han understreger, at eleverne er meget bekymrede over regeringsforslaget om genopretningspakken.
»Skolepraktikordningen er et sikkerhedsnet for de elever, der ikke får en af de få tilbageværende praktikpladser ude hos arbejdsfirmaerne. Også elever fra praktik kommer her, hvis deres firma som følge af krisen må nedlægge praktikstillingen. Men til 21 kroner i timen vil folk hoppe fra, og så afskaffer man de facto skolepraktikken,« fortæller formanden Sune Baldus.
Han underbygger sin påstand med en stikprøve foretaget af fagforeningen Træ-Industri-Byg, der har spurgt 300 københavnske elever fra tekniske skoler, hvad de ville gøre, hvis de modtog 21 kroner i timen i løbet af skolepraktikken.
Hele 64 procent af de 300 elever sagde, at de ville droppe ud af uddannelsen, hvis det var vilkårene. Ifølge Sune Baldus er tallene repræsentative for hele landet.
Uheldigt
Jørgen Stamhus er lektor ved Aalborg Universitets Institut for Økonomi, Politik og Forvaltning. Han deler Sune Baldus' bekymringer:
»Vi har jo et problem med at få nok uddannede igennem skolesystemet, så det virker noget uheldigt, hvis man skærer så meget, at eleverne fra erhvervsuddannelserne reelt set ikke har råd til at gennemføre. Med en halvering af deres løn giver man dem nærmest en tilskyndelse til at droppe uddannelsen.«
Jørgen Stamhus frygter især, at elever fra erhvervsuddannelserne ikke finder et andet studie i stedet for, »og hvad skal man så gøre af dem; vil man sende så stor en gruppe på dagpenge«, spørger han. Lektoren mener, man bør finde de besparelser andre steder.
Jørgen Stamhus mener, det stadig er svært at gennemskue alle effekterne af genopretningsplanen, men generelt »kan besparelser på uddannelsesområder hurtigt give bagslag i form af, at vi får et lavere uddannelsesniveau og dermed en lavere vækst i fremtiden - eller flere arbejdsløse for den sags skyld. Så man skal tænke sig rigtig godt om, før man begrænser incitamenterne til at tage en uddannelse.«


