R har mange ideer, som S ikke kan lide
Selv om de har siddet i regering sammen i fire år, er der mange uenigheder mellem Socialdemokraterne og Radikale Venstre i valgkampen. På flere vigtige politikområder afviser Socialdemokraterne konsekvent de radikales ideer
 Helle Thorning og Morten Østergaard præsenterede deres velfærdsudspil den 21. maj.


 Hvordan bliver din boligskat efter valget, hvis Helle Thorning-Schmidt (S) og Morten Østergaard (R) sikrer genvalg til SR-regeringen? Hvilke klimaambitioner får en ny SR-regering? Og hvornår kan du blive pensioneret, hvis regeringen fortsætter?
Det svæver i det uvisse, for Socialdemokraterne og Radikale Venstre er ikke enige på disse væsentlige politikområder. I løbet af valgkampens første dage har Radikale Venstre eksempelvis ønsket af regulere ejendomsværdibeskatningen og grundskylden i forhold til lønudviklingen. Partiet har også foreslået at indføre nye klimamålsætninger frem til 2030. Pensionsalderen skal ifølge Radikale Venstre også hæves, mens partiet også ønsker lempelser i sager om statsborgerskab. Samtlige forslag er blevet afvist af Socialdemokraterne.
»Vi er to forskellige partier, og derfor oplever vi nu, at der er områder, hvor vi ikke er enige. Det ændrer ikke ved, at når vi samarbejder, rykker vi Danmark fremad,« siger Maja Panduro, politisk ordfører for Socialdemokraterne.
Morten Østergaard, partileder for Radikale Venstre og økonomi- og indenrigsminister ser intet problem i, at hans eget partis forslag gang på gang afvises af regeringspartneren.
»Vi går til valg på at fortsætte regeringssamarbejdet, men det betyder ikke, at vi går til valg som et parti. Der er forskelle, og det vil man kunne se i valgkampen. Vi prioriterer anderledes. På den grønne omstilling er vi mere ambitiøse,« siger Morten Østergaard.
»Alt for meget tid i valgkampen går med, at man afstemmer holdninger, og ingen tør rigtigt sige noget af frygt for at skræmme vælgerne væk. Partierne skal sige det, de mener, når de eksempelvis som med boligskatten mener noget, der ikke stryger vælgerne med hårene. Det bliver en trist og ligegyldig valgkamp, hvis vi stikker hovedet i busken,« siger Morten Østergaard.
Ifølge professor i statskundskab ved Aarhus Universitet, Rune Stubager, er konklusionen på uenighederne mellem Socialdemokraterne og Radikale Venstre klar:
»Det slører billedet noget, fordi det er jo ikke sådan, at det er to forenede regeringspartier, der går til valg,« siger han.
»De radikale har brug for at få markeret nogle standpunkter. Det er ikke gået så godt, siden Morten Østergaard kom til som partileder, og for at bremse den tilbagegang, der ser ud til at fortsætte ind i valgkampen, vil de forsøge sig med nogle markeringer. På det indholdsmæssige plan er det markeringer, som har potentiale til at hente vælgere fra blå blok. Og det er værd at bemærke, at det ikke er de samme vælgere, som Socialdemokraterne forsøger at trække over til rød blok. Socialdemokraterne er ude efter de vælgere, som sidder løst hos Dansk Folkeparti, og de er ikke interesserede i de ting, som de radikale foreslår,« siger Rune Stubager.
Skylder svar
Ifølge Morten Østergaard er det nødvendigt på forskellige politikområder at se længere frem end blot næste valgperiode eller 2020, som i mange år har været politikernes foretrukne pejlemærke.
»Vi kan ikke føre politik fra uge til uge eller de første 100 dage efter valget. Vi skylder vælgerne svar på, hvilken retning vi vil trække samfundet i. Jeg synes, man skylder et svar på, hvad man vil, når skattestoppet udløber på boligområdet i 2020. Hvis man blot vil præge samfundet fra valg til valg, så synes jeg, det bliver for fattigt,« siger Morten Østergaard.
– Skylder Socialdemokraterne svar på de udfordringer, du har leveret Radikale Venstres svar på?
»Alle partier skylder svar på, hvordan de vil håndtere de udfordringer, vi står overfor. Men jeg vil ikke bruge min valgkamp på at uddele stilkarakterer til andre. Jeg vil bruge min valgkamp på at levere uforfalskede radikale synspunkter om de ting, vi synes, er vigtige,« siger Morten Østergaard.
Socialdemokraternes Maja Panduro mener, at Socialdemokraterne har leveret svar til Morten Østergaard.
»Vores svar er meget klare. Det er jo ikke de samme svar, som Morten Østergaard har. Det er der intet mærkeligt i,« siger Maja Panduro.
Ændret dynamik
Ifølge Rune Stubager giver uenighederne mellem de to regeringspartier muligheder for de borgerlige partier.
»Hidtil har diskussionen ofte været, hvordan man skulle blive enige i blå blok, når man skal spænde fra Dansk Folkepartis ønske om en vækst på 0,8 procent i den offentlige sektor til Liberal Alliances ønske om at skære ned i den offentlige sektor. Det har især Socialdemokraterne slået på overfor Dansk Folkeparti-vælgerne, som kunne overtales til at komme tilbage. Men disse eksempler illustrerer, hvordan rød blok har den type af problematikker i egne rækker. Det svækker argumentet. Når Radikale Venstre begynder at tale om noget så ubehageligt som boligskatter og er kendt for at have en noget mere liberal flygtningepolitik end den, Socialdemokraterne står for, så har oppositionen mulighed for at skabe splid i rød blok,« siger Rune Stubager.
Mens Radikale Venstre efter sidste valg stod som de store sejrsherrer med fremgang og stor indflydelse på regeringsgrundlaget, tyder alt ifølge meningsmålingerne på, at situationen vil være anderledes, hvis det lykkes for SR at genvinde magten.
»Dynamikken er anderledes ved dette valg, fordi der ikke er S-SF-alliance, og de radikale ikke har haft travlt med at lave aftaler med de borgerlige partier. Genvinder SR regeringsmagten i det nuværende styrkeforhold fra målingerne, så forrykker det den interne magt mellem partierne i socialdemokratisk favør. Derfor kan det være, at de radikale vurderer, at de er nødt til at melde ting ud, så de har noget at forhandle om, når der skal skrives et nyt regeringsgrundlag,« siger Rune Stubager.
Den analyse deler Morten Østergaard ikke.
»Det er stensikkert, at vi får vores mærkesager igennem. Vi sidder ikke i en regering, medmindre den trækker i en politisk retning, vi kan stå inde for,« siger han.

