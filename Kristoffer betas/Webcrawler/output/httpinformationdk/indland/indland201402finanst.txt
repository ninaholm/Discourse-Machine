Finanstilsynet forventer ingen danske overraskelser
Danske banker skal gennemgås af Finans-tilsynet inden bankunionen træder i kraft. Hverken tilsyn eller sektoren forventer negative overraskelser. Undersøgelsen skal styrke troværdigheden, uanset om Danmark går med i bankunionen eller ej


 
	Op mod 10.000 lån skal Finanstilsynet gennemgå i løbet af de næste seks måneder i Danmarks fem største banker. Det sker som et led i forberedelsen af den europæiske bankunion, hvor Finanstilsynet – ligesom Den Europæiske Centralbank gør det i eurozonen – med en lup skal gennemgå de største banker.

	»Vi forventer ikke store overraskelser i gennemgangen af de systemiske institutter,« siger Ulrik Nødgaard, direktør i Finanstilsynet. Hans medarbejdere skal undersøge de fem danske kreditinstitutter, der traditionelt har været med i de europæiske stresstest – Danske Bank, Nykredit, Jyske Bank, Sydbank og Nordea – forklarer han. Men da Finanstilsynet allerede har været rundt i en række af de store banker for nylig, så forventer han ikke, at gennemgangen byder på nye overraskelser.

	»Det betyder ikke, at der ikke kan dukke noget op. Men danske banker er ret velkapitaliserede, og den metodik, der ligger i den her øvelse med gennemgang af mange enkeltlån er noget, vi har praktiseret i en årrække herhjemme,« forklarer Ulrik Nødgaard.

	’En vigtig øvelse’

	Finanstilsynets nye gennemgang er en dansk version af det såkaldte ’asset quality review’, som Den Europæiske Centralbank gennemfører i eurozonens største banker, inden centralbanken overtager tilsynet med bankerne i november.

– Hvor vigtig en øvelse betragter I det her som?

	»Vi betragter det som en vigtig øvelse. Det her er jo det, vi gør. Det er jo kernen af vores tilsynsvirksomhed. Særligt i disse tider som nu, hvor der har været en finansiel krise, og der stadig er mange svage lån derude, så er kernen i vores tilsynsvirksomhed at komme ud og kigge på boniteten (kvaliteten, red.) af bankernes udlån.«

LÆS: De danske banker vil ikke betale for krisen igen

	Ulrik Nødgaard forklarer, at Finanstilsynet har valgt at tilrettelægge undersøgelsen sådan, at det »metodisk bliver grebet an på samme måde, som man gør i ECB«:

	»Vi mener, at det tjener bankernes interesse, at de er målt på samme måde, som deres kolleger inden for eurozonen. Det skulle gerne bidrage med noget troværdighed,« siger han. »Hertil kommer, at når vi lægger os så tæt op ad ECB, vil det i det omfang, der eventuelt måtte blive truffet en beslutning om, at Danmark skal med, være hjælpsomt, at vi har været noget igennem, der minder om det.«

	Ulrik Nødgaard understreger dog samtidig, at det klare signal fra ECB hidtil har været, at hvis Danmark går med i bankunionen, så skal der laves en ny undersøgelse, hvor »ECB meget klart sidder i førersædet«.

	Nationalbanken

	I Nationalbanken mener man også, at det, at Finanstilsynet spejler den europæiske gennemgang, er med til at sikre tilliden til de danske banker, også hvis Danmark skulle vælge at stå uden for bankunionen, forklarer nationalbankdirektør Lars Rohde.

LÆS: Nationalbanken vil have Danmark med i bankunion

	Og da Finanstilsynet igennem de seneste 5 år allerede har gennemført en omfattende oprydning blandt de danske pengeinstitutter, og selv om der fortsat findes ekstra nedskrivninger, når tilsynet er på inspektion, vurderer Nationalbanken, at der ikke er grund til at forvente overraskelser fra Finanstilsynets nye gennemgang.

	»Det er på den baggrund Nationalbankens forventning, at en spejling af den europæiske gennemgang ikke vil afdække nye, uventede forhold i de store danske pengeinstitutter,« siger Lars Rohde.

	Heller ikke i bankernes brancheorganisation, Finansrådet, forventer man, at Finanstilsynet gennemgang fører til overraskelser: »Det er klart vores forventning, at der ikke bliver noget problem for de danske banker,« siger Birgitte Bundgaard Madsen, der er kontorchef i Finansrådet: »Vi kan ikke vide det, men vi har en klar fornemmelse af, at de danske banker har været underlagt skarpere regler og lidt tættere tilsyn end nogle andre banker i Europa måske har.«

