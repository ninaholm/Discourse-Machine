‘Vi har fulgt alle retningslinjer’
Udviklingsminister Christian Friis Bach måtte i går svare på en byge af kritiske spørgsmål, da der var samråd om den danske støtte til klimaorganisationen GGGI
’Der var bestemt problemer, da vi gik ind, men det var alligevel det rigtige at gøre,’ sagde Christian Friis Bach i går.


 
	Der var spørgsmål nok at tage fat på, da udviklingsminister Christian Friis Bach (R) i går på et samråd i Udenrigsudvalget skulle redegøre for det omfattende rod i den danskstøttede klimaorganisation GGGI.

	Hvorfor var Folketinget ikke blevet informeret om en sydkoreansk rigsrevisionsrapport, der påpeger lemfældig omgang med bistandsmidler i GGGI, når nu ministeren havde kendt til den i et år?

	Hvorfor manglede en central fodnote, der påpeger, at danske midler har været indblandet i uregelmæssighederne, i den oversættelse af revisionsrapporten, Udenrigsministeriet i sidste uge publicerede på sin hjemmeside?

	Og hvorfor skal 90 millioner danske bistandskroner overhovedet gå til en organisation, der har ladet formanden flyve på 1. klasse for hundredtusindvis af kroner, har tårnhøje administrationsomkostninger og uigennemsigtige forretningsgange?

	De mange fremmødte tv-journalister afkrævede udviklingsministeren svar. Og de var ikke sådan lige at stille tilfredse. »Du svarer jo ikke på spørgsmålet,« konstaterede TV 2’s udsendte adskillige gange, da pressen konfronterede Christian Friis Bach foran mødelokalet.

	»Vi har overholdt alle retningslinjer,« forklarede ministeren.

	»Ligesom Lars Løkke Rasmussen?«, replicerede en journalist.

	Måske var de ubehagelige spørgsmål grunden til, at Venstres udenrigsordfører Søren Pind grinede højlydt, da udviklingsministeren indledte mødet med at takke for indkaldelsen, som han erklærede sig glad for.

	Udviklingsministeren lod sig dog ikke mærke af situationen.

	Den sydkoreanske rigsrevisionsrapport handler ikke om korruption, men blot om uregelmæssigheder og manglende gennemsigtighed, forklarede han. Derfor var det ikke påkrævet at orientere hverken Folketinget eller den danske rigsrevision om problemerne.

	Og Informations afsløring af, at en fodnote, der påpegede, at problemerne også gjaldt danske bistandsmidler og ikke blot sydkoreanske, var forsvundet i GGGI’s engelske oversættelse, ændrer ikke en tøddel på det, understregede Friis Bach.

	»Lige så snart, vi i GGGI blev bekendt med rigsrevisionens kritik, gik vi i gang med at rette op. Man skal huske, at den slags tager tid, men ledelsen er i fuld gang,« sagde han.

	Fortsat opbakning

	Venstres Søren Pind, der selv beskyldes for at have tiet om sine embedsmænds bekymring omkring GGGI i sin tid som udviklingsminister, erklærede sig tilfreds med ministerens »åbenhjertige« redegørelse. »Ministeren har åbenlyst en god sag,« sagde han. Den opfattelse deler man dog hverken i Dansk Folkeparti, Enhedslisten eller Liberal Alliance.

	»Det kan jo være meget behageligt at dække sig ind under formalia. Men det meget ubehagelige perspektiv er, hvis det er den generelle linje, at vi aldrig hører om forhold vedrørende andre projekter, som måske ikke falder ind under den formelle definition af korruption, men som er dybt kritisable,« sagde Mette Bock (LA).

	GGGI har da også fortsat regeringens opbakning, sagde ministeren.

	»Vi forventer og ønsker at fortsætte samarbejdet, men forud for en ny bevilling gennemfører vi selvfølgelig en analyse af, om GGGI lever op til internationale standarder,« sagde Friis Bach, der fremhævede, at organisationen efter hans vurdering har gjort store fremskridt det seneste år.

	»Der var bestemt problemer, da vi gik ind, men det var alligevel det rigtige at gøre. GGGI er en vigtig og innovativ organisation. Regeringen i Etiopien, hvor GGGI har et projekt, er f.eks. begyndt at tale varmt om grøn vækst. Det var helt uhørt for bare et par år siden, at et udviklingsland kunne have grønne ambitioner.«

