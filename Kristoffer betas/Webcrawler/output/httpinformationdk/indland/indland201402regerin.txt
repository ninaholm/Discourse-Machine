Regeringen anklages for udliciteringshykleri
Så sent som i 2011 tordnede Radikale Venstre og Socialdemokraterne mod, at private aktører fik bedre mulighed for at drive daginstitutioner. Men nu vil partierne undersøge, hvordan private kan løse velfærdsopgaver i blandt andet daginstitutioner. Hykleri, mener Enhedslisten


Da VK-regeringen i 2011 fremsatte et lovforslag, der giver private leverandører bedre mulighed for at byde på driften af offentlige dagtilbud, tordnede de daværende oppositionspartier, Socialdemokraterne og Radikale Venstre, imod forslaget.I betænkningen til lovforslaget skrev partierne, at de mener, folketingsflertallet bag lovforslaget »virker mere optaget af at sikre nogle private aktørers mulige økonomiske interesser end at sikre kvalitet for børnene«, ligesom de kaldte forslaget et »ideologisk opgør med den danske tradition på daginstitutionsområdet«.Mindre end tre år senere har selv samme partier bedt konsulentbureauet McKinsey om at undersøge muligheden for at fremme udlicitering i blandt andet daginstitutioner.»Det er en voldsom ideologisk kovending, Socialdemokraterne og Radikale Venstre er ude i. Ganske få måneder før valget var de fuldstændigt enige med Enhedslisten i, at der er dele af vores samfund, der er for vigtige til, at vi kan overlade dem til private markedskræfter,« siger Enhedslistens politiske ordfører, Johanne Schmidt-Nielsen.Hun anklager regeringen for at sætte en undersøgelse i gang, der skal afdække, hvordan man kan »fremme den udvikling, som VKO satte i gang, og som både Radikale Venstre og Socialdemokraterne ikke bare stemte imod, men kaldte en helt fordrejet tankegang«.Hun henviser til, at da VK-regeringens lovforslag blev tredjebehandlet den 31. maj 2011, sagde den daværende socialordfører og nuværende politiske ordfører for Socialdemokraterne, Maja Panduro:»Formålet med det her er udelukkede at forbedre vilkårene for nogle private virksomheder som f.eks. ISS, som gerne vil tjene penge på at tage sig af vores børn, og som har vanskeligt ved det, som reglerne er nu,« sagde Maja Panduro.»I bedste fald er det her forslag malplaceret, i værste fald er det dybt ideologisk.«’Vi mener præcis det samme’Men der er slet ikke tale om et kursskift, siger Maja Panduro nu.»Vi mener præcis det samme, som vi mente dengang. Nemlig at vi er dybt imod, at man med ideologi som begrundelse går ind og bestemmer, at en vis del skal udliciteres,« siger hun.Maja Panduro forklarer, at undersøgelsen alene har til formål at afdække erfaringerne med blandt andet kommunernes brug af private aktører. Og at Socialdemokraterne og Radikale Venstre sammen med Enhedslisten tidligere har stillet forslag om at gennemføre netop sådan en undersøgelse.»Det, vi er interesseret i, er at se på, om der kunne være nogle steder, hvor man har gode erfaringer med at samarbejde med private, hvor det giver bedre service for borgerne, og hvor man måske også kan få mere for skattekronerne. Det synes jeg er helt grundlæggende fornuftigt. Det er i øvrigt det samme, vi mente dengang,« siger hun.»Det vigtigste er at være optaget af, hvordan man sikrer den bedste velfærd for borgerne. Nogle steder er de glade for at gøre det i et samarbejde med de private. Det vil jeg ikke forhindre dem i. Men jeg har heller ikke nogen som helst lyst til at prøve at tvinge dem til at gøre det mere,« siger Maja Panduro.Samtidig slår hun fast, at det på ingen måde er regeringens holdning, at flere daginstitutioner skal drives af private aktører.»Vores udgangspunkt er ikke, at private skal spille en større rolle, for eksempel i vores børnehaver. Men der kan være nogle kommuner, hvor man har et godt samarbejde med nogle private, og skal vi så forbyde det?« siger hun.»Helt grundlæggende synes jeg, at opdragelsen af vores børn er noget, der ligger godt hos fællesskabet, men jeg synes, at det giver god mening, at vi kigger på de erfaringer, som man har allerede. Det er det, der bliver sat i gang.«
