Magtmisbrug skader forskningen
Det er ikke noget man taler om, men fastansatte forskere misbruger af og til deres magt over for yngre forskere og studerende. Det går ikke bare ud over den enkelte, men forskningens kvalitet, påpeger ekspert. Derfor er der brug for åbenhed om problemet


 
	At vejlederen nægter den studerende at publicere trods et stykke godt forskningsarbejde, eller at ældre forskere kræver deres navn sat på forskningsartikler med besked om, at de har bidraget til forskningen, uden de har haft noget med den at gøre, hører bare til nogle af eksemplerne.

	»Intellektuel udstødelse« kalder den norske professor Nils Christian Stenseth problemet. Efter et par aktuelle sager med ph.d.-studerende i sin egen forskningsgruppe stod Stenseth for tre år siden frem i de norske medier og kritiserede akademikerne for den manglende åbenhed omkring magtmisbrug.

	Vældig lidt åbenhed

	Når der sjældent bliver talt om problemet, så skyldes det ifølge Nils Chr. Stenseth, at hverken den ph.d.-studerende eller vejlederen har nogen interesse i det:

	»De unge, der udsættes for det her, tør ikke tage det op af frygt for at blive tilsidesat i forhold til faste stillinger og forskningsbevillinger. Vejlederen sidder jo i en magtposition, derfor vil de fleste være forsigtige med at sige noget negativt – også selvom de er blevet uretfærdigt behandlet.«

	Stenseth mener, det er fælles ansvar i forskningsverdenen at tage langt bedre hånd om de konflikter, der kan være mellem studerende og ansatte.

	»Hvis vi oplever yngre kolleger, der ikke bliver ordentligt behandlet, så må det være vores alle sammens ansvar at holde øje med det. I dag ved folk godt, at det foregår, men de taler ikke om det,« siger Stenseth og tilføjer, at det selvfølgelig er chefens pligt at gribe ind, men det kræver, at der er en åben holdning på institutionen til, at arbejds- og interessekonflikter selvfølgelig er noget, der sker.

	»Hvis vi er åbne og snakker om de her problemer, så gør det det hele meget lettere,« siger Nils Chr. Stenseth, der ikke ser noget behov for whistleblower-beskyttelse eller eksterne klageinstanser, så længe de studerende ved, hvor de kan gå hen med deres problemer, uden det bliver opfattet som sladder.

	»Der er vældig lidt åbenhed om problemet i dag, men det betyder desværre også, at det kommer til at virke, som om det ikke foregår, selvom det er ganske almindeligt i de fleste forskningsmiljøer,« siger Nils Chr. Stenseth.

	 

