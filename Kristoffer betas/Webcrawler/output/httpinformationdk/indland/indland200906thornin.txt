Thorning gjorde brug af 'billig arbejdskraft' fra 'Europas nye underklasse'
S-formanden har gjort brug af den au pair-ordning, som hendes partifæller tordner imod. Men Socialdemokraterne ønsker ikke at afskaffe ordningen, siger partiets politiske ordfører


 "En effektiv måde for velbeslåede danskere at købe sig til billig arbejdskraft." Sådan betegnede de to socialdemokratiske MEP'ere Poul Nyrup og Britta Thomsen onsdag i Information au pair-ordningen, som de vil afskaffe.
"De kvinder, der kommer her til landet på au pair-vilkår, er vores nye underklasse," bedyrede de to skribenter.
Men Socialdemokraternes formand, Helle Thorning-Schmidt, ser tilsyneladende anderledes på det. I hvert fald har hun selv gjort brug af den slags arbejdskraft, som hendes partifæller tager så markant afstand fra.
"Jeg leder efter en au pair, der kan aflaste hende (Thornings mor, red.) lidt," bedyrede Thorning-Schmidt i Ekstra Bladet, da hun fejrede 100 dage som S-formand.
Også som EU-politiker gjorde hun brug af au pair-hjælp. Da B.T. i december 2000 ville vide, hvordan den travle politiker fik tingene til at hænge sammen med små børn og møder i både Bruxelles og Danmark, lød det fra Thorning:
"Det kræver også en fantastisk god au pair-pige, som selv er indstillet på at rejse med."
Venstre undrer sig
Også SF ønsker at afskaffe ordningen, som ifølge partiets EP-kandidat Emilie Turunen har udviklet sig til en 'systematisk udnyttelsesmekanisme'. I Venstre undrer man sig over uenigheden i oppositionspartierne. Politisk ordfører Peter Christensen mener ikke, at au pair-ordningen er problematisk, men:
"Det undrer mig såre, at de to socialdemokrater skriver som de gør. De kunne ved lejlighed spørge Helle Thorning-Schmidt, om det ikke har været en stor hjælp i en travl hverdag," siger han og tilføjer:
"Jeg ved ikke, hvordan Helle Thorning-Schmidt og andre socialdemokrater behandler deres ansatte, men jeg kender mange, hvor au pair indgår som en naturlig del af familien."
Helle Thorning-Schmidt havde i går ikke tid til at kommentere sagen, men politisk ordfører Henrik Sass Larsen (S) tager afstand fra sine partifællers krav. 
"Vi er ikke helt enige i, at vi skal forbyde au pair. Vi er tilhængere af at sikre dem ordentlige rettigheder, når de er her - både i forhold til løn, arbejdsvilkår og deres retsstilling. Men det er forkert helt at forbyde ordningen, som også er positiv for mange," siger han.
- Er det fair at arbejde for mellem 42 og 70 kr. i timen?
"Vi vil komme med et samlet udspil i efteråret, hvor vi også fokuserer på løn og arbejdsvilkår, og der må vi se på de præcise forhold," siger den politiske ordfører.
Henrik Sass Larsen medgiver, at der er eksempler på misbrug af ordningen, men henholder sig samtidig til, at mange også danske unge har haft gavn at et ophold som au pair i udlandet.
Tager imod trods forbud
Ifølge Britta Thomsen skal aldersgrænsen, der i dag ligger på 29 år, ned og lønnen op. Hun fastholder ønsket om at afskaffe ordningen og peger på, at den rød-grønne regering i Norge er i færd med netop det.
"Der skal være mulighed for, at en ung pige rejser ud for at uddanne sig og lære om kultur, men det her handler om billig arbejdskraft, der laver sort arbejde," siger hun og klandrer desuden Danmark for at tage i mod au pair-er fra filippinerne, hvor det er forbudt at rejse ud som netop au pair, og hvor pigerne derfor skal betale betydelige summer til bagmænd, der får dem ud trods forbuddet.


