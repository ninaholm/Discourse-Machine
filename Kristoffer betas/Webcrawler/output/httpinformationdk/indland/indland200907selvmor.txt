Selvmord ses langt oftere blandt homoseksuelle
Hele fire gange så mange homo- trans- og biseksuelle som heteroseksuelle har forsøgt at begå selvmord. Det er især de unge, der har selvmordstanker, og børn helt ned til 4-6-års-alderen har prøvet at tage deres eget liv, viser undersøgelse


 Følelsen af at være anderledes og ikke høre til går igen i forklaringerne på, hvorfor gruppen af homo- bi- og transseksuelle fire gange så ofte som heteroseksuelle forsøger at tage deres eget liv.
Leyla Gransell er sociolog og har været med til at lave den nye undersøgelse fra Center for Alternativ Samfundsanalyse (CASA), som viser de høje tal.
»Det chokerede mig meget, hvor dårligt det psykiske velbefindende er blandt den her gruppe. Der er langt flere selvmordstanker og selvmordsforsøg i forhold til resten af befolkningen,« siger hun.
Leyla Gransell mener, at diskrimination kan være en af forklaringerne på det høje tal.
»Det kan være svært at føle sig respekteret og accepteret af omverdenen, og det bliver ikke bedre af, at gruppen stadig bliver udsat for hadforbrydelser,« siger hun.
Det er den første undersøgelse af selvmord i Danmark, hvor man har taget det seksuelle aspekt med, og selv om undersøgelser i Norge og Sverige viser samme tendens, er også Landsforeningen for bøsser og lesbiske (LBL), som har taget initiativ til undersøgelsen, rystede over, at det står så slemt til.
Svært at være ung homo
Det er især de unge og lavt-uddannede, der forsøger eller overvejer at tage deres eget liv.
Vibeke Nissen er psykolog og har været Landsforeningen for bøsser og lesbiskes tovholder på undersøgelsen. Hun mener ikke, der er noget mærkeligt i, at det især er de unge, der har det skidt.
»Det er i ungdomstiden, at seksualiteten vågner, og med den kommer der jo nogle umådeligt stærke og ubegribelige følelser. Hvis man så ikke er heteroseksuel og 'bare' har de problemer, som alle unge har - og som i sig selv kan være slemme nok - så skal man ikke alene springe ud som seksuel, men altså også som 'forkert' seksuel,« siger Vibeke Nissen.
Det er især kvinderne, der forsøger at tage deres eget liv, og hele 30 procent af de unge kvinder i aldersgruppen fra 16-29-år har haft selvmords-tanker i løbet af det sidste år. Det kommer bag på Mette Søgaard, som er afdelingsleder på telefonrådgivningen 'Livslinien'.
»De henvendelser, vi får, er faktisk primært fra unge mænd, som er homoseksuelle. Men noget af det, der gør sig gældende for begge køn, er, at det er svært ikke at kunne leve op til nogle af de idealer, der er i vores normalsamfund. Forestillingen om det rigtige og det lykkelige liv inkluderer far, mor og børn, og det kan man ikke honorere,« siger hun. Mange af de henvendelser, de får på Livslinien, er fra unge med anden etnisk baggrund end dansk.
»Især muslimer har svært ved at springe ud. Hvis man er vokset op i et stærkt religiøst miljø, uanset om det er kristent eller muslimsk, så kan det være fuldstændigt uforeneligt, og det at springe ud vil ofte indebære, at man bliver skåret af fra alle familiære kontakter og mange af ens venner, og det betyder jo, at man bliver rigtigt, rigtigt ensom,« siger hun.
Også små børn
En gruppe, der også har det svært, er de unge biseksuelle kvinder i alderen 16-29 år, hvor hele 36 procent har forsøgt at tage deres eget liv. Men det er ifølge Leyla Gransell ikke så mærkeligt, for folk kan godt lide at putte mennesker i kasser, og de ved ikke, hvilken kasse de skal putte de biseksuelle i.
»At være biseksuel er ikke en fast identitet, som er anerkendt i samfundet. Homoseksuelle har gennem mange år tilkæmpet sig en identitet og har et bagland, som de kan støtte sig til, sådan er det ikke på samme måde med biseksuelle,« siger hun.
Mens der blandt heteroseksuelle ikke er registreret nogen selvmordsforsøg blandt helt små børn, viser CASA's undersøgelse, at en lille andel af de homoseksuelle, biseksuelle og transseksuelle har forsøgt at begå selvmord allerede i 4-6-års-alderen.
»Det er den værste gyser i den her rapport,« siger Vibeke Nissen.
»Der jo mange mennesker, der allerede fra barnsben har en følelse af at stikke ud, når det gælder køn og seksualitet,« siger hun og understreger, at det i den alder i lige så høj grad handler om kønsroller som om sexualitet.
»Det er jo en følelse af, at man f.eks. ikke vil være pige på den måde, som det er normalt at være pige på, og så har man det enormt skidt med at have det sådan,« siger Vibeke Nissen. Hun mener derfor, at det er ærgerligt, at det i dag er blevet så meget mere tydeligt, om man er en dreng eller en pige.
»Man kan jo bare se på farverne i børnetøjsbutikkerne og børnehaven. I dag nytter det jo ikke noget at sende sin lille pige i skole i blåt, for hun bliver bare drillet. Så hvis man er et barn, der i forvejen ikke bryder sig om at være den kønsrolle, man er blevet tildelt, så er man jo virkelig på den. De småbørn, som tænker på selvmord, må godt nok føle sig fortabte og uden mennesker at gå til,« siger hun.

Interview med Uffe Elbæk side 13

