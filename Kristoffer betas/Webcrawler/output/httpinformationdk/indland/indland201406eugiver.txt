EU giver Vesteuropa et forspring i kampen om forskerne
EU favoriserer Danmark og Vesteuropa, når forskningsmidler og forskerlønninger skal fordeles, og det får østeuropæiske forskere til at migrere mod vest. Hvis Østeuropa bliver drænet for forskere, kan det dog få konsekvenser for hele EU, advarer ekspert
Irina Dobre forsker i metabolik på Institut for Idræt og Ernæring ved Københavns Universitet. Hun søger fonde i EU til sin kommende forskning i hjerte-kar-sygdomme. Og hvis man skal tro på statistikkerne, har Irina i Danmark en langt større chance for at få midler fra EU, end hvis hun var blevet i Rumænien.


 Octavian Fratu er forsker på et EU-projekt, som udvikler en interaktiv væg, der kan hjælpe ældre mennesker i hjemmet. Hans månedsløn som professor i Rumænien er på 1.000 euro, mens hans kolleger på Aalborg Universitet, som arbejder på samme projekt, får en månedsløn, som er fem gange højere.
Når internationale forskningsprojekter får støtte fra EU, bliver forskerne aflønnet efter lønniveauet i deres hjemlande. Derfor får østeuropæiske forskere en væsentligt lavere løn end deres vestlige kolleger for det samme arbejde, og det giver forskerne et stærkt incitament til at flytte til de rigere EU-lande. Octavian Fratu vil ikke selv rejse fra Rumænien, men han kender mange forskere, der har forladt landet. Og det er en generel tendens i de fattigste EU-lande, siger Michael Galsworthy, som forsker i europæisk forskningspolitik ved University College London.
»Selv om man regner lønningerne ud i forhold til leveomkostningerne, vil der stadig være massive forskelle på tværs af Europa. Det tilskynder til brain drain i nogle lande,« siger Michael Galsworthy.
Problemet forstærkes af den måde, EU uddeler sine forskningsmidler på, hvor Rumænien og de andre østeuropæiske lande halter bagefter. Det altoverskyggende kriterium er excellence, eller kvalitet, og det betyder, at pengene i høj grad går til de mest anerkendte, bedst publicerede forskere og de store universiteter, hvor de er ansat.
Hele Østeuropa fik samlet set kun lidt over fire pct. af midlerne under EU’s forskningsprogram FP7, mens de tre store forskernationer Tyskland, Frankrig og Storbritannien tilsammen løb med omkring 50 pct. af forskningsstøtten.
Mangel på EU-midler og forskere
Ifølge et ekspertpanel fra 2012 ledet af EU-Kommissionens tidligere generaldirektør for research, Achilleas Mitsos, hjælper støtten til at udnytte forskningspotentialerne i Europa. Eksperterne advarede dog også EU-Kommissionen om negative konsekvenser, hvis fordelingen medvirkede til en overkoncentration af forskning i visse regioner:
»Kriteriet om mere international konkurrence kan blive en modsætning til behovet for hensyn til regional og international lighed,« skrev panelet i en rapport og understregede, at man skulle opgradere forskningssystemerne i hele Europa, hvis man ville øge kvaliteten i europæisk forskning samlet set.
Og det er netop, hvad vi har set med den overkoncentration af forskning i Vesteuropa, som FP7 har medvirket til, mener Michael Galsworthy.
En anden del af problemet handler om østlandenes egne prioriteringer i nationaløkonomien. I Octavian Fratus hjemland, Rumænien, trænger forskningssystemet i høj grad til en opgradering, efter landets regering, som konsekvens af finanskrisen i 2008, skar drastisk ned på de planlagte investeringer i forskning. Det har gjort det endnu sværere at holde forskerne i landet, og ifølge Verdensbanken har Rumænien en af Europas største ’videnskabelige diasporaer’ på omkring 15.000 forskere i udlandet. En rapport lavet af konsulentvirksomheden Deloitte i 2013 viser yderligere, at Rumænien har under halvt så mange forskere pr. indbygger som gennemsnittet i EU, og måske netop derfor er succesraten for Rumæniens ansøgninger til EU-midler næsten en tredjedel lavere end EU-gennemsnittet.
Mens en professor som Octavian Fratu er fast lønnet og tjener omkring 1.000 euro om måneden, må de unge forskere, som han arbejder sammen med, nøjes med en månedsløn på 200-300 euro. En normal husleje i hovedstaden Bukarest koster 300-400 euro pr. måned, og det gør det fristende for forskerspirerne at overveje en karriere i Vesteuropa, hvor både lønnen og karrieremulighederne er større.
Dansk forskerparadis
Irina Dobre er en af de unge rumænere, som har valgt at forlade Rumænien. Hun er 28 år og har allerede en ph.d. Nu forsker hun i metabolik på Institut for Idræt og Ernæring ved Københavns Universitet. Irina har kun været på instituttet i fem måneder, men i laboratoriet er hun allerede på fornavn med de komplicerede maskiner:
»Det er Ivona, og det er Oscar,« siger hun smilende og peger på maskinerne, der hjælper med at adskille de kemiske forbindelser og identificere små biologiske stoffer, der kan være et varsel om kommende sygdom. Selv om Ivona nogle gange kan være »lidt led,« som Irina siger om maskinens tekniske problemer, så har hun her nogle helt andre forskningsfaciliteter end i hjemlandet. Samtidig har hun fået tiden til blandt andet at søge fonde i EU til sin kommende forskning i hjerte-kar-sygdomme. Og hvis man skal tro på statistikkerne, har Irina nu en langt større chance for at få midler fra EU, end hvis hun var blevet i Rumænien.
Københavns Universitet modtog under EU’s tidligere forskningsprogram FP7, hvad der svarer til 1,4 milliarder kroner, og det er 400 millioner mere end de midler, hele Rumænien fik tilsammen. Størstedelen af Københavns Universitets 1.400 udenlandske forskere er betalt gennem ekstern finansiering, hvilket blandt andet omfatter fondene fra EU.
Andelen af udlændinge på universitetet udgør i dag 28 pct. af det samlede antal forskere, og ifølge Københavns Universitet er rekruttering af internationale talenter den eneste vej frem, hvis man vil konkurrere internationalt.
»Alle de universiteter, der ligger foran os, er ude i verden og rekruttere talent. Det er også hovedknappen, vi skal dreje på. Så enkelt er det,« siger prorektor for Forskning og Udvikling, Peter Bjørnholm, om situationen på Københavns Universitet.
Forskerkapaciteterne i Danmark er fuldt udnyttet, og derfor har regeringen i sin nye vækstplan også sat ekstra ind for at gøre Danmark mere attraktivt for de skarpeste hjerner fra udlandet.
Selv om rekrutteringen betyder, at lande som for eksempel Rumænien mister hjerner, mener forskningsordfører fra Socialdemokraterne Jeppe Bruus, at det er for hele EU’s bedste, hvis udenlandske forskere tager turen til Danmark og er med til at skabe konkurrencedygtig forskning:
»Hvis vi ikke er i stand til at konkurrere globalt med Europa som en region mod andre regioner, så får vi endnu større problemer,« forklarer han.
Må selv gøre sig attraktive
I Europa-Kommissionen anerkender man, at der har været en skæv fordeling af forskningsmidlerne under FP7. I EU’s nye rammeprogram Horizon 2020, der er påbegyndt i år, er der derfor som noget nyt afsat 1,06 pct. af budgettet til at »udvide deltagelsen«. Det skal få lande som Rumænien med i flere forskningsprojekter.
Ifølge Michael Jennings, talsmand for EU-kommissæren for Forskning, Innovation og Videnskab, er det dog stadig topforskningen, der er den klare førsteprioritet:
»Vi vil ikke udvande konceptet. Derfor har Horizon 2020 stadig ‘excellence’ som dets grundlag,« siger han og understreger, at der er andre midler i EU, som har fokus på regional udvikling.
Ekspertpanelet skrev i 2012, at det er vigtigt, at man fra både landenes og EU’s side bidrager til en cirkulation af forskere, der kommer rundt i hele Europa.
Michael Jennings er klar over, at der på nuværende tidspunkt er en situation, hvor det ikke sker, men det ikke kun EU’s ansvar:
»Vi gør, hvad vi kan på vores niveau, men det er også noget, som de må tackle i landene. De må selv gøre sig mere attraktive, hvis de har det her problem. Vores primære mål er og bliver at støtte den bedste forskning,« forklarer han.
Ingen hjerner, ingen udvikling
Ifølge Michael Galsworthy hænger udviklingen af den bedste forskning dog uløseligt sammen med udviklingen af Østeuropa. Rumænien og dets naboer kan ikke blive ved med at forsyne Vesteuropa med talent, hvis landenes egne forskningsinstitutioner ikke udvikles, og så taber hele Europa på de svage forskningssystemer i øst. I så fald kan lande som Danmark få sværere ved at dække deres stigende efterspørgsel på udenlandske forskere fra Europa, mener han:
»Vi er nødt til at investere i Østeuropas forskning. Hvis vi ikke gør det, vil det hele blive suget væk. Og så dræber vi gåsen, der lægger de gyldne æg, hvilket vil have store økonomiske konsekvenser for os i de vesteuropæiske lande,« siger Michael Galsworthy.
Irina Dobre afventer nu svar på ansøgningerne om støtte til sit nye forskningsprojekt. Hun mener, at hun kan gøre en større forskel for sit hjemland ved at forske i Danmark. Det er ikke sikkert, at hun nogensinde tager tilbage til Rumænien igen:
»Mit liv er ikke der længere,« siger hun.

