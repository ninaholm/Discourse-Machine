Er opsvinget på vej?
Ledigheden er faldet til det laveste niveau i fire år. Forbrugertilliden til den danske økonomi er steget markant fra maj til juni, mens også industriens optimisme er steget i løbet af den seneste måned. Er det længe ventede opsving så småt på vej til dansk økonomi, eller er der blot tale om små krusninger på overfladen?


 
Tyder på bredere tendens
Steen Bocian, cheføkonom i Danske Bank

	»Pr. definition er opsvinget jo altid på vej, hvis man tror på, at der er et opsving derude, for så er vi jo minimum en dag tættere på. Spøg til side. Det kommer an på, hvad man mener med ordet ’opsving’. Jeg tror ikke, at vi står over for en periode med stor økonomisk vækst. Men vores prognose forudsiger, at vi snart forlader den væksttørke, vi har været i i snart tre år. På den måde kan man sige, at opsvinget er på vej, men det bliver ikke på en måde, som vil føles som en kæmpefest.«

– Men de små, positive tendenser peger vel i en retning af et opsving?

	»Bestemt. Og der er ingen tvivl om, at de økonomiske nøgletal har set positive ud inden for de seneste par måneder. Det gælder ikke kun i Danmark, men i hele Europa. Det skal vi tage til os – og glæde os over. Vi skal håbe på, at den positive retning kan holde. Flere gange har vi set, at der er kommet positive tal, som så er blevet afløst af negative tal. Men denne gang er det anderledes, fordi det ikke kun er i Danmark, der er positive strømninger. Resten af Europa er ved at komme med, og det tyder på, at det er en bredere tendens, som gør, at der er større chancer for, at det kan komme til at føles som økonomisk bedring.«

– Hvad skal der til, før vi så virkelig får et opsving at se?

	»Mange af disse tal, der lige er kommet, er påvirket af teknisk fnidder og fnadder. Det er bløde indikatorer, der viser positive ting. Vi mangler at se tal, der viser, at der er kommet øget beskæftigelse. Vi har en indikation på, at beskæftigelsen ikke falder yderlige re, men efter en treårig periode uden vækst overhovedet skal vi bare være glade for det, vi kan få.«

	Helst ingen støj på linjen

Bent Greve, professor ved Roskilde Universitet

	»Jeg vurderer, at vi har ramt bunden og langsomt begynder at bevæge os op ad. Mange forskellige parametre begynder at pege i den rigtige retning, og derfor tror jeg, at det begynder at vende. Men det er under forudsætning af, at der ikke sker noget uventet – hverken i Danmark eller i resten af Europa.«

– Hvor afhængige er vi af, at resten af Europa også kommer til at opleve den positive udvikling, som økonomien i Danmark tilsyneladende er inde i i øjeblikket?

	»Det er vi meget afhængige af. Der skal ikke komme ret mange dårlige oplysninger fra andre europæiske lande, før folk vil begynde at reagere. Så vil danskerne igen begynde at overveje, om de kan være sikre på, at de har deres job i morgen. Kan de være sikre på, at de har deres opsparing. Kan de nu være sikre på, at de fortsat får løn. Vi er meget afhængige af, at der ikke kommer en negativ udvikling i Europa.«

– Men de nuværende positive, økonomiske meldinger kan vel sætte gang i optimismen, så folk begynder at bruge flere penge?

	»Det er helt rigtigt, og derfor tror jeg som sagt også, at vi er inde i den positive periode, hvor folk godt kan se, at de har så meget stående på bankbogen, at de godt kan begynde at bruge lidt af det. Men samtidig ser vi, at renterne begynder at være svagt stigende, så der vil være en række boligejere, som vil få svagt stigende renteudgifter til næste år, og derfor skal der helst ikke komme meget negativ støj på linjen, før man igen vil begynde at holde lidt igen på pengene.«

	Først fart på væksten i 2014

Michael Svarer, økonomisk vismand og professor ved Aarhus Universitet

	»Det Økonomiske Råd har netop lavet vores konjunkturvurdering, og den holder vi fast i, inden vi til oktober kommer med en ny. Det betyder, at jeg vurderer, der fortsat er rimelig meget stilstand i dansk økonomi. Der er dog udsigt til, at det lysner rundt omkring. Finanspolitikken i Europa er ikke så stram, som den har været, og rentespændet er indsnævret i Europa, så vi forventer, at der vil være en tiltagende vækst i løbet af 2014. Men vi skal helt derhen, før der sker noget. Der bliver ikke den store fremgang i løbet af 2013. Vi skal helt hen til 2014, før der vil komme en stigende vækst.«

– Hvor afhængige er vi af, at resten af Europa også kommer til at opleve den positive udvikling, som økonomien i Danmark tilsyneladende er inde i i øjeblikket?

	»Vi er selvfølgelig meget afhængige af det øvrige Europa. Det ligger også bag vores vækstskøn. Samlet set er væksten i Europa fortsat meget beskeden, og flere steder er den fortsat negativ. Og ser man det over ét, er væksttallene for Europa ikke særlig opmuntrende. Derfor har vi ikke særlig store forventninger til, at eksporten kan drive særlig meget her i 2013. Det er et af vores hovedargumenter for, at vi først mener, at væksten i Danmark vil begynde at tage fart i 2014.«

