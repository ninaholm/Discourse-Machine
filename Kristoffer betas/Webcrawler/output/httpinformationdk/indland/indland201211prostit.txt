Prostituerede takker nej til hjælp
Når de prostituerede føler sig talt ned til, har de ikke lyst til at henvende sig med de problemer, de har. Derfor er det et stort problem, at politikerne så klart fordømmer prostitution, hvis de rent faktisk vil hjælpe kvinderne, mener flere eksperter
Man risikerer med de sociale tilbud til prostituerede, regeringen lægger op til, at udelukke det store flertal af prostituerede, der ikke vil ud af prostitution, men som stadig kan have brug for hjælp.


 »Det vigtigste for os som politikere er, at færre får skader af et liv i prostitution,« skrev fire ministre i en kronik i Politiken i sidste uge. Men man risikerer med de sociale tilbud, regeringen lægger op til, at udelukke det store flertal af prostituerede, der ikke vil ud af prostitution, men som stadig kan have brug for hjælp.
Det store politiske fokus på at hjælpe folk ud af prostitution virker nemlig som en barriere for de øvrige sociale tiltag, viser et nyt speciale af cand.psych. Signe Trøst fra Københavns Universitet.
Hun har undersøgt det socialfaglige arbejde hos Kompetencecenter Prostitution, derer et nationalt videnscenter under Socialministeriet, men også laver opsøgende socialt arbejde over hele Danmark. Blandt andet fokuserer specialet på, hvordan medarbejderne håndterer spændingsfeltet mellem den politiske dagsorden og deres eget faglige ønske om at tage udgangspunkt i den prostitueredes ønsker og behov.
»Fagpersonerne vil rigtig gerne hjælpe, men de er betinget af det sted, de er i. De forsøger at ophæve barrieren ved at være anerkendende og prøve at møde kvinden respektfuldt. Men faktum er, at fagpersonen strukturelt arbejder under den her målsætning, der ikke anerkender prostitution,« siger Signe Trøst.
Pointen er, at institutionen bliver formet af den politiske målsætning, der på den måde fastlægger rammerne for de konkret tilbud. For eksempel at den prostituerede skal arbejde med sig selv, for at komme ud af prostitution. Hvis hjælpen så ikke virker, kommer det hurtigt til at handle om kvinden selv, i stedet for at man ser på, om tilbuddet har fejlet. Eksempelvis fordi der ikke er nogen materielle alternativer.
Kompetencecenter Prostitution arbejder også med såkaldt skadesreducerende arbejde, hvor man kan få hjælp til at få styr på sin økonomi, psykologsamtaler om livet i prostitution, hjælp til at få et underlivstjek, eller hjælp til at komme ud af en kriminel position. Det er der mange, der benytter sig af, selv om de ikke har lyst til at komme ud af prostitution. Men der er sandsynligvis også mange, der holder sig væk, vurderer Signe Trøst.
»Der er en vis position, man som prostitueret skal være villig til at træde ind i. Som en, der gerne vil hjælpes, og det af en institution, som man ved, ikke anerkender prostitution. Men det er svært at sige, hvor mange der holder sig væk, for man kan jo ikke spørge de kvinder, man ikke har kontakt til,« siger hun.
En tredjedel vil holde op
En af dem, der har spurgt kvinderne, er ph.d. i antropologi Jens Erik Kofod, der har kortlagt prostitution i Danmark for Socialforskningsinstituttet, SFI.
I en rapport fra sidste år, angiver 94 procent af de gadeprostituerede, at de overvejer at holde op, mens det samme kun gælder 33-35 procent af kvinderne i escortbranchen og på massageklinikker, der udgør langt den største gruppe. Mange af dem er af den opfattelse, at der ikke findes nogen sociale tilbud, der passer til dem, siger Jens Erik Kofod.
»De gadeprostituerede havde et stort kendskab til de tilbud, der var, mens på klinikkerne havde de relativt lille kendskab. Derfor kan det jo også være, de bare tror, der ikke findes nogen relevante tilbud til dem,« siger han.
Adjunkt Marlene Spanger, Aalborg Universitet, er enig i, at man udelukker de prostituerede, som ikke ønsker at holde op, men som har nogle sociale problemer relateret til prostitution.
»Den gruppe bliver usynliggjort, når man melder sådan ud fra politisk hold. Det er et stort problem. Hvorfor skal man i det offentlige rum positionere sig som enten foreller imod prostitution,« spørger hun.
Der er dog ikke sikkert, at de politiske erklæringer altid siver ned igennem systemet og afspejler det konkrete sociale arbejde. Den måde, som socialarbejderne møder de prostituerede på, samt deres syn på prostituerede, er meget forskellig,« siger Marlene Spanger.
Da hun var på feltarbejde i forbindelse med sit ph.d.-arbejde om socialarbejdet for thaiprostituerede i Danmark, oplevede hun selv, hvordan hjælpearbejdet rammer skævt, når endemålet er at få kvinderne ud af prostitution.
»Vi mødte en prostitueret, som var meget interesseret i at snakke med socialarbejderne, fordi hun ville have hjælp til at finde en bolig. Socialarbejderne ville hellere give hende al mulig anden socialhjælp og så ikke på hende som en, der manglede en bolig, men som en, der manglede anden hjælp,« fortæller Marlene Spanger.
Nemmere at komme ud
Sexarbejdernes Interesseorganisation, SIO, mener, vi svigter den store gruppe af sexarbejdere, som ikke har noget ønske om at forlade deres job.
»Det er meget svært at tage imod noget som helst, når der hele tiden ligger den der, at det er forkert, det, du gør,« siger talskvinde Susanne Møller, der selv får henvendelser fra folk, der ikke har lyst til at kontakte de sociale tilbud.
»Nogle gange siger vi til dem, der henvender sig: Lad, som om du gerne vil ud og tag imod den psykologhjælp. Det er man nødt til for at få hjælp, men jeg ved, at nogle ikke vil,« siger hun.
Samtidig mener hun, at en mere åben tilgang ville gøre det nemmere at forlade branchen på et senere tidspunkt. Hvis man først har kontakt til de sociale tilbud er vejen kortere.
»Så ville man meget mere have et frit valg og mere plads til overvejelse: Har jeg det godt nok i mit arbejde?« siger Susanne Møller.
I en skriftlig kommentar giver Socialminister Karen Hækkerup udtryk for det samme synspunkt.
»Exit Prostitution er ikke kun henvendt til kvinder, der er parate til at forlade prostitution. Projektet er i lige så høj grad målrettet den gruppe af prostituerede, som ikke nødvendigvis er klar til at forlade prostitution, men som ønsker hjælp til sociale problemer,« skriver hun,
»Det kan skabe ro og give kvinderne overskud til at se på mulighederne for et liv uden prostitution. Og disse kvinder ønsker måske så på et senere tidspunkt at forlade prostitution. Det får de nu støtte til. Opsøgende arbejde er vejen til begge grupper,« skriver Karen Hækkerup (S)

