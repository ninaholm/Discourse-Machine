Sosserne må finde tilbage til eget tankegods
Tidens vækst er jobløs, og SR-regeringens kurs har derfor foreløbigt kun været en triumf for aktieejerne. Men klassisk socialdemokratisk tænkning giver inspiration til, hvordan Corydon & co kan genvinde styrken til at genskabe en mere retfærdig balance
Det er ikke svært at forstå, hvorfor vælgerne vender Helle Thorning-Schmidt, Bjarne Corydon og resten af partiet ryggen, mener Lars Trier Mogensen.


 
	Grædekonerne kan tørre øjnene: For SR-regeringens økonomiske politik er en bragende succes. Ja, det kan måske lyde som en perfid joke, men målt på en række centrale nøgletal går det fremragende i Danmark. Siden det danske aktieindeks OMXC20 CAP blev indført, præcist samtidig med regeringsskiftet i efteråret 2011, er værdien af de førende aktier næsten fordoblet. Ejerne af de største danske virksomheder har kunnet holde champagnefest, mens statsminister Helle Thorning-Schmidt (S) har gennemført sit reform-amok.

	Konkurrencekraften er stærkere end i mands minde: Overskuddet på betalingsbalancen blev rekordstort i februar med et plus 9,5 mia. kroner. Henover de seneste 12 måneder er betalingsbalancen boomet til det største overskud i 60 år – dengang socialdemokraten Hans Hedtoft var landets statsminister.

	Den aktuelle fremgang har også sat sig mærkbare spor i beskæftigelsen: Aldrig før har danske firmaer haft så mange ansatte. 23 af Danmarks største selskaber har i de senere år skabt ekstra 62.000 job, og omsætningen er vokset med 32 procent. Velstanden boomer. Succesfortællingen rummer dog djævelske detaljer: Aktiefesten har langt fra spredt sig til det hjemlige jobmarked. De nye job er nemlig skabt i de udenlandske datterselskaber, hvor dansk erhvervsliv i dag har flere ansatte end herhjemme. Og overskuddet på betalingsbalancen skyldes i vid udstrækning, at den indenlandske efterspørgsel er kollapset.

	Velstand uden velfærd

	Nøgletalsmiraklet i Danmark er jobløst. Værdierne spreder sig ikke længere som ringe i vælgerhavet. De voldsomme velstandsstigninger, som aktieejerne mærker for tiden, smitter ikke af på lønmodtagerne. Tværtimod er de økonomiske skel vokset under SR-regeringen.

	Størstedelen af regeringens reformer vender samtidig den tunge ende nedad. Stramningerne i vilkårene for blandt andet efterløn, dagpenge og kontanthjælp har løsnet maskerne i det sociale sikkerhedsnet, og dermed skabt en øget utryghed blandt borgere med korte uddannelser og usikker tilknytning til arbejdsmarkedet.

	Det er ikke svært at forstå, hvorfor vælgerne vender Socialdemokraterne ryggen. Frustration, desillusion og apati er en naturlig reaktion på en nedtur, hvor livsmulighederne mindskes for de mange, der føler sig klemt og glemt – og hvor de eneste, der nyder fremgang, er de få, der allerede flyder ovenpå.

	Presset mod øget ulighed sker dog næppe af ond vilje, snarere af naivitet. Tidens socialdemokrater har en tossegod tro på, at økonomisk vækst i sig selv – som ved automatisk magi – spreder sig til menigmand. Men så enkelt fungerer social omfordeling ikke, og så verdensfjernt tænkte det gamle arbejderpartis grundlæggere heller ikke, da socialdemokratismen brød igennem.

	Tilbage til fremtiden

	Den nye bog Socialdemokratiske tænkere, der udkom onsdag, er et oplagt sted at begynde for finansminister Bjarne Corydon & co., hvis de vil genvinde styrken til igen at turde bruge demokratiet til at styre markedsudviklingen – som Eduard Bernstein og de andre idébagmænd klart formulerede den socialdemokratiske mission for over hundrede år siden.

	De pragmatiske reformister ramte rigtigt i frontalopgøret med marxismen: Kapitalismen har ikke en iboende drift mod indre opløsning. Revolutionen er for længst aflyst, og virksomhedsejerne har gyldne tider. Men den socialdemokratiske top synes at have fortrængt den næste og lige så skelsættende erkendelse, nemlig at det altid vil være en politisk forpligtelse at sikre, at tidevandet løfter samtlige småbåde med op – og ikke kun de største luksusyachter. Værdig velfærd kræver jernvilje til at styre markedskræfterne.

	Ligesom de første socialdemokrater gjorde op med marxismens revolutionsromantiske tro på, at arbejderne uundgåeligt ville vinde magten, er der behov for, at tidens socialdemokrater tør udfordre nyliberalismens mindst lige så naive tro på, at alle borgere før eller siden bliver inviteret med til aktiefesten. For velstand skaber tydeligvis ikke velfærd af sig selv. Målt på de originale ideer har SR-regeringen endnu til gode at føre socialdemokratisk politik.

Lars Trier Mogensen holder tale i dag ved receptionen for bogen ’Socialdemokratiske tænkere’ (Informations Forlag) på Christiansborg, efter hovedtalen af erhvervsminister Henrik Sass Larsen (S)

