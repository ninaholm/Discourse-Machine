Præmier skal få folk til at stemme
HK/Privat lokker med præmier for at få medlemmer til at bruge deres demokratiske stemmeret og stemme mod forligsmandens mæglingsforslag.  Det er en helt legitim og moderne måde at få folk involveret på, mener formand Karin Retvig


 Bærbare pc'ere, iPods og et rejsegavekort til en værdi af 20.000 kroner skal bruges som guleroden på en snor, der lokker HK/Privats 80.000 medlemmer til stemmeurnerne. Om en måneds tid bliver forligsmandens mæglingsforslag nemlig fremlagt, og HK/Privat har brug for et flertal af nej-stemmer, hvis forslaget skal forkastes. Mæglingsforslaget gør ikke op med den såkaldte 50-procentsregel, som betyder, at mindst halvdelen af medarbejderne på en virksomhed skal være medlem af HK for at få overenskomst.
Det, mener formanden for HK/Privat Karin Retvig, er diskriminerende. Derfor har hun været med til at igangsætte kampagnen, hvor man kan vinde præmier, hvis man blot stemmer.
»Det er jo ærgerligt, at stemmeprocenten generelt er meget lav. Sidste gang på hele LO-området var den omkring 37 pct., det er for lavt. Hvis der skal lidt ekstra kolorit på for at få folk til at stemme, så ser jeg intet problem i det,« forklarer hun.
Hører moderne tider til
Karin Retvig mener ikke, at det er et udtryk for desperation, at de udlodder præmier:
»Så er der rigtig mange, der er desperate her i samfundet. Det her er et spørgsmål om, at vi gerne vil have, at man bruger sin demokratiske ret, og vi får stemmeprocenten op. Det er ikke nogen hemmelighed. Det her kan være et af midlerne til, at folk siger, 'lad mig se at få det gjort'. Ellers ville de måske have lagt det ned i skuffen og vente til i overmorgen,« svarer hun og fortsætter:
»Andre bruger reklamer, og nogle går i aviserne med annoncer, så det er jo bare måden at skabe opmærksomhed på i et samfund, hvor vi bliver bombarderet med information. Vi bruger blot de metoder, der er kendt i det moderne samfund, og HK skal jo også følge med tiden.«
- Men handler det ikke om,  at I ikke udfører jeres  faglige arbejde godt nok? Hvis I gjorde, så behøvede I vel ikke at lokke med præmier for at få folk til at forstå vigtigheden af at stemme?
»Nej, det tror jeg ikke. Jeg er sikker på, at mange har en forventning om, at når de er medlem af HK, så vil vi varetage deres interesser. Medlemmerne siger, 'det klarer I, fordi det har vi overladt til jer'. Der må vi bare gøre opmærksom på, at 'ok, det er fint, I har den tillid til os, men det er altså jer i sidste ende, der vurderer, hvad I mener om det her. Det,  synes jeg, er helt ok at bruge nogle alternative metoder til.«
Uvist hvad folk stemmer
Mindst 40 procent af de 600.000 stemmeberettigede på det private arbejdsmarked skal stemme, og et flertal skal stemme nej, hvis mæglingsforslaget skal forkastes. I 2007 stemte tre ud af fire medlemmer dog ja til det daværende mæglingsforslag.
- Hvorfor skulle medlemmerne pludseligt stemme nej, fordi der er præmier i sigte?
»Fordi vi har den helt diskriminerende regel med 50 procent, og vi kan ikke blive ved med at leve med, at vores arbejdspladser skal opfylde nogle andre kriterier end andre. Hvis man skal varetage arbejdsmarkedets interesser via den danske aftalemodel, så må det også betyde, at alle har en demokratisk ret for at få sine rettigheder via en kollektiv overenskomst.«
- Hvis folk stemmer ja til forslaget, er kampagnen så gået tabt?
»Nej, for det er positivt, at folk bliver opmærksomme på, at det er nu, de skal bruge deres demokratiske ret. Her siger vi som fagforbund, 'det er nu, kære venner, I skal stemme, ikke i morgen'. Det er vores opgave at gøre opmærksom på det, og det gør vi med kampagnen.«
- Men der blev jo stadig stemt ja til forslaget sidst?
»Ja, det er rigtigt, men nu er det nu. Jeg må sige, at nu er det nok, vi vil ikke finde os i det mere.«
- Vil præmier kunne ændre på folks holdninger?
»Nej, jeg tror ikke, det ændrer noget som helst på, om det er et ja eller nej, men det kan måske få nogen til så at blive mere opmærksomme. Jeg tror virkelig på, at rigtig mange, ikke kun HK'ere, men også faglige folk, kan se, at det her er hamrende diskriminerende, og at man derfor gerne vil vise solidaritet med os.«
- Tror du, I vil køre kampagnen igen?
»Det er et fagforbunds vigtigste opgave at kæmpe for en god faglig sag for dens medlemmer. Skal der bruges den slags kampagner, så skal der bruges den slags kampagner.«
Så snart mæglingsforslaget er fremsat af forligsmanden, vil der komme ur- afstemningsmateriale ud til alle de medlemmer af HK/Privat, som skal stemme. Karin Retvig fortæller:
»I brevet vil der selvfølgelig også være information om konkurrencen, vi holder ingenting hemmeligt.«


