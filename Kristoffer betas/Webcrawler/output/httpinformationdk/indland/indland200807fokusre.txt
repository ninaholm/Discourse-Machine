Fokus retter sig mod Birthe Rønn
Interessen samler sig om integrationsminister Birthe Rønn Hornbechs rolle i sagen om Udlændinge-services angivelige vildledning. Birthe Rønn afviser delvist kritikken


 Både regeringspartierne og oppositionen retter nu blikket mod integrationsminister Birthe Rønn Hornbech (V) i sagen om Udlændingeservices angivelige vildledning om reglerne for familiesammenføring.
Ministeren har ifølge Berlingske Tidende, ligesom Udlændingeservice, personligt undladt at informere om mulighederne for at bruge EU-retten til familiesammenføring. Dermed bryder ministeren selv sin vejledningspligt, lyder kritikken fra en række forvaltningseksperter.
Birthe Rønn Hornbech er dog ikke enig i fremlægningen af sagen. Således skriver ministeren i en mail til Ritzau, at hun "er ved at samle alle papirer, men referatet af sagen i Berlingske holder ikke."
Hun ønsker ikke at uddybe kritikken eller gå yderligere i detaljer, men skriver, at hun "overvejer fortsat".
Enhver sten skal vendes
De Konservatives udlændingeordfører, Helle Sjelle, ønsker, at "enhver sten bliver vendt" i sagen, hvilket Venstres ordfører, Karen Ellemann, bakker op om.
"Det er godt, at Ombudsmanden er sat på sagen og undersøger de ting, som ministeriet og også ministeren er blevet kritiseret for - og får klarlagt, om det er tilfældet," siger Karen Ellemann og henviser til de sager, som de seneste uger er blevet rejst.
Karen Ellemann mener dog ikke, at avisen umiddelbart viser nogle grelle brud på vejledningspligten, men støtter, at Ombudsmanden "kommer til bunds i de spørgsmål, som er rejst".
"Om der decideret er tale om forkert vejledning, tvivler jeg stærkt på, ud fra det jeg læste i avisen. Der er ikke noget, som giver mig grund til at sige, at der er tale om forkert vejledning endnu," siger Karen Ellemann.
Også De Radikale og Socialdemokraterne vil have Rønns rolle undersøgt.
Ombudsmand ind i sagen
Den 11. juli gik Folketingets Ombudsmand, Hans Gammeltoft-Hansen, ind i sagen, og han har bedt om en redegørelse fra Udlændingeservice. 
Om Birthe Rønn kommer under luppen i den forbindelse vil Hans Gammeltoft-Hansen ikke afvise.
"Jeg har bedt Udlændingeservice om en redegørelse til august. Den vil jeg forelægge for ministeriet. Er der på det tidspunkt vejledningsspørgsmål i forhold til ministeriet, vil jeg i givet fald tage det med," siger ombudsmand Hans Gammeltoft-Hansen.
- Kan det også omfatte ministeren?
"Det kan være, hvad der måtte være kommet frem," siger Hans Gammeltoft-Hansen, som ikke ønsker at komme nærmere ind på ministerens rolle. 
Hans Gammeltoft-Hansen har blandt andet bedt Udlændingeservice om at redegøre for, hvilke instrukser embedsmændene i Udlændingeservice har fået af deres overordnede, og hvordan danske borgere er blevet vejledt i brugen af familiesammenføring ved hjælp af EF-Domstolens afgørelser.
Han mødes den 27. august med Udlændingeservice for at tale redegørelsen igennem.
Udlændingeservice kender endnu ikke konsekvenserne af en frisk EU-dom fra fredag, der vil gøre det lettere at søge familiesammenføring efter EU-retten. Ved tvivlsspørgsmål vil Udlændingeservice derfor sætte behandlingen af ansøgninger i bero.
En af hindringerne for at få familiesammenføring efter EU-retten er Danmarks krav om, at ægtefællen skal have fast ophold i et andet EU-land. Dette krav kan falde bort med fredagens dom fra EF-Domstolen.
Ifølge Udlændingeservice søgte 110 par om familiesammenføring efter EU-retten i 2007, hvoraf 105 fik ophold.

Leder side 2

