Loven, der SKAL overholdes
Den kommende budgetlov varsler sparerunder  i det offentlige og økonomiske reformer. Der er ingen anden udvej, hvis regeringen skal overholde loven år for år, og hvis offentlige budgetter skal blive til noget, man rent faktisk overholder
Finansminister Bjarne Corydon tager de store ord i brug, når han skal beskrive den kommende budgetlovs betydning for dansk økonomisk politik.


 Kommunale og statslige regnedrenge er en særlig race. De ser ting. De lytter til minimale ændringer i tonelejet i Økonomisk Redegørelse med samme nærvær, som Christopppher med tre p’er ville lytte til sin numerolog: Altså med troen på, at selv små bevægelser er vigtige for fremtiden. Man tager næppe heller munden for fuld ved at mene, at den typiske regnedreng som oftest har et ganske præcist — og aldrig overlæsset — ordvalg.
Med disse karaktertræk in mente er det værd at bemærke, at både Finansministeriets embedsmænd, ministeren selv og Folketingets finansordførere roder rundt i kassen med store ord, når de beskriver den kommende budgetlovs betydning for dansk økonomisk politik. Embedsmændene taler om »et nyt regime«, mens deres chef forleden var ude i, hvad man kan kalde en decideret verbal arie, da han beskrev budgetlovens betydning i dagbladet Børsen:
»Det er ikke urimeligt at sammenligne det her med tilslutningen til fastkurspolitikken, indmeldingen i det indre marked, afskaffelsen af dyrtidsregulering, og hvad der ellers har været af helt store beslutninger om den økonomiske politik,« sagde Bjarne Corydon (S).
I finansministerens øjne er det altså ikke småting, vi har med at gøre. Og den kommende budgetlov vil betyde store ændringer: Både stat, regioner og kommuner skal underlægges et udgiftsloft. Finanspagten betyder, at Danmark ikke må have et strukturelt underskud på mere end en halv procent. Den til enhver tid siddende regering afskærer sig groft sagt fra at føre en ekspansiv finanspolitik, lave kickstarter eller give skattelettelser — medmindre den har pengene til det. Nogle mener, dette er fornuftigt. Andre at det er for rigidt at se på en offentlig økonomi på denne måde.
Ud over målene vil loven indeholde procedurer for udgiftsskred og en beskrivelse af, hvilke udgifter der vil være omfattet. Finten er her, at det strukturelle underskud er renset for konjunkturer, altså udsving i antallet af arbejdsløse på overførselsindkomst mv., og spørgsmålet er, hvordan man præcis agter at opgøre dette. Loven vil ydermere fastsætte en revisionsfunktion og forskellige »kontrolmekanismer«, som sikrer, at den rent faktisk bliver overholdt.
Hensigtserklæringer
Den største ændring er imidlertid, at budgetter og planer bliver noget, man overholder, i det offentlige. I modsætning til — som de har været hidtil — en art arbejdsprogrammer:
Kigger man f.eks. tilbage i den såkaldte 2015-plan fra december 2007 står der på side 6: »Fra 2011 til 2015 er det mellemfristede mål, at der skal være mindst balance på den strukturelle saldo.«
Sådan er det langtfra gået: I 2010 lå det strukturelle underskud på 1,5 pct. af BNP. I 2011 var det på 0,8 pct., mens det i år ventes at lande på 0,9 pct. I 2013 forventer regeringen — ifølge Økonomisk Redegørelse fra december — at den strukturelle saldo er i balance igen. Og kigger man i den forrige regerings 2020-plan, kan man læse, at realvæksten i det offentlige forbrug fra 1992 til 2010 stille og roligt var 90 milliarder kroner højere end forventet i diverse planer og fremskrivninger. Med andre ord: Hensigtserklæringer og mål har der været nok af, men overholdt er de langtfra blevet.
Udviklingen mod strammere styring har været undervejs i årevis — senest med den forrige regerings nulvækst og sanktioner mod kommuner. Disse stramninger betød fornyet budget- disciplin i kommunerne, som sidste år overholdt rammerne fra aftalen med staten og i år har lagt deres budgetter i forventning om den stramme budgetlov.
Bekymrede miner
Mens regeringen har sit flertal på plads med Venstre og Konservative, ser både Enhedslisten og Dansk Folkeparti til med bekymrede miner. Bekymringen stammer dels fra de to partiers vanskelige relation til EU. Tanken om, at den danske økonomiske politik skal bestemmes fra Europa, er de imod. Men de deler også en uro for, om Danmark sætter sig selv for meget i en finanspolitisk spændetrøje, som det ikke er til at komme ud af igen uden at blive hjemsøgt af europæiske naboer.
Hvorvidt de har ret i denne bekymring, vil fremtiden vise. Men skærpelserne betyder selvfølgelig færre penge at gøre godt med. Ifølge en undersøgelse fra Offentlige Ansattes Organisationer vil 77 af landets 98 kommuner i år spare 2,3 milliarder kroner, ligesom der er varslet store fyringsrunder i staten. Den slags kan mærkes i befolkningen, og på den måde risikerer budgetloven at blive et problem for regeringen. Det gode set for SRSF er i den optik, at Venstre og Konservative er med i båden og dermed ikke kan lokke med bedre rammer ved et eventuelt folketingsvalg.

