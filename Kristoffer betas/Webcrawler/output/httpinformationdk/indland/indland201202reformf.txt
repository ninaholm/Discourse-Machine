Reformforslag er gode, men dyre
Regeringsordførere og socialrådgiverne tager positivt imod KL’s anbefalinger til en førtidspensionsreform. Men spørgsmålet er, om regeringen er klar til at lade reformen give underskud de første år. Kommunerne anbefaler individuelle forløb, og de koster, hvis de skal virke, siger socialrådgiverformand
Formanden for Dansk Socialrådgiverforening, Bettina Post, roser KL’s anbefalinger til udviklingsforløb for unge, der ellers ville få førtidspension. Men hun understreger, at det kommer til at koste penge, hvis det skal virke.


 Kommunernes anbefalinger til en førtidspensionsreform ligger tæt op ad regeringens egne tanker. Det siger socialordførerne for både SF og det Radikale Venstre.
Mens regeringen endnu ikke har spillet ud med sit eget forslag til en førtidspensionsreform, præsenterede Kommunernes Landsforening (KL) lørdag 24 anbefalinger til et udviklingsforløb for unge, der ellers ville få førtidspension.
Centralt i anbefalingerne står, at forløbene skal være skræddersyet til den enkelte unge, og at den unge skal have én fast kontaktperson, der følger vedkommende gennem hele forløbet.
Det er konstruktive og gode forslag, siger SF’s Özlem Cekic, der er formand for Folketingets socialudvalg.
»Hvis vi skal gøre en forskel for de unge, så de ikke får behov for førtidspension, så skal vi gøre op med kasse- og silo-tænkningen i sagsbehandlingen. Der skal være én indgang, én behandlingsplan og én kontaktperson, der koordinerer det,« siger Özlem Cekic.
Umiddelbart ligger forslagene også i tråd med planerne i Beskæftigelsesministeriet. I en kronik i Politiken i går foreslår beskæftigelsesminister Mette Frederiksen også mere individuelt tilrettelagte forløb for de unge, som ikke er klar til arbejdsmarkedet.
»En del borgere har selvfølgelig fortsat behov for en førtidspension, men er der bare lidt arbejdsperspektiv, så må målet være et fleksjob i stedet. Eller endnu bedre en rehabiliterende indsats, så flere med tiden kan få foden indenfor i både uddannelsessystemet og på det ordinære arbejdsmarked,« skriver Mette Frederiksen.
En af de argeste kritikere af socialindsatsen de seneste år er Bettina Post, formanden for Dansk Socialrådgiverforening. Men også hun er på linje med kommunernes forslag.
»Jeg kan ikke se andre muligheder. Hvis vi skal forebygge tilgangen til førtidspension, så er vi nødt til at gøre noget anderledes, før pension kommer på tale. Vi må forsøge at tage fat på de mennesker, som har komplicerede og sammensatte problemer på et tidligere tidspunkt og på en mere hjælpsom måde,« siger hun.
Set før
Tanken om én fast sagsbehandler forsøger man dog allerede at leve op til i dag, uden held. Og princippet om en individuelt tilrettelagt indsats står direkte skrevet ind i den nuværende lov for beskæftigelsesindsatsen.
Alligevel ser Bettina Post en afgørende forskel i de nye forslag. De gør nemlig op med det utålmodige fokus på at få folk i job, som blev etableret under Claus Hjort Frederiksens (V) tid som beskæftigelsesminister.
»Claus Hjorts projekt handlede om at isolere beskæftigelsen fra de andre indsatser. Han har lovgivet om, at jobcentret skal ligge isoleret fra de øvrige forvaltninger og kun må have fokus på selvforsørgelse, rådighed og job. Det er kerneproblemet,« siger Bettina Post.
Hvis den ledige på jobcentret taler om psykiske problemer, misbrug, uoverstigelig gæld eller problemer med børnene, så må sagsbehandleren på jobcentret ikke tage sig af det, men henvise til henholdsvis socialforvaltningen, ydelseskontoret eller børne- og kulturforvaltning.
»Det betyder, at indsatsen bliver fragmenteret for dem, der har mange problemer. Der er faktisk gode bestemmelser i alle lovgivningerne, men tingene hænger ikke sammen, fordi forvaltningerne er adskilt fra hinanden med dybe kløfter og afgrænsede specialer og pengekasser. Så vi skal have det til at hænge bedre sammen, så vi kan arbejde på tværs af forvaltningerne,« siger Bettina Post.
Det samme siger de radikales socialordfører, Marlene Borst Hansen, om forskellen på den nye regerings intentioner og den hidtidige praksis.
»Vi vil gerne gøre op med den måde, man har indrettet systemet de sidste ti år med meget faste kasser og rammer,« siger hun.
Farerne
På trods af den positive modtagelse er der dog flere faldgruber i planerne om udviklingsforløb. Den første er, at man blot fratager de unge muligheden for førtidspension og erstatter den med nogle mislykkede forløb, der ikke hjælper dem videre. Den anden er, at man ikke tænker på, hvordan de nye forløb skal blive til virkelighed i de økonomisk pressede kommuner.
Ifølge Bettina Post har hver socialrådgiver i dag mellem 70 og 220 sager. Men det er nok mere realistisk med 25 sager pr. rådgiver, hvis de skal hjælpe folk på en meningsfuld måde.
»Det er klart, at man ikke kan lave udviklingsforløb, hvis man har 200 sager, som de har i øjeblikket i Københavns Kommune. Hvis man mener noget med det, er man nødt til at sikre, at der også er ordentlig tid til at lave de planer, så alle omkring bordet kan stå inde for dem. Det er meget vigtigt, at hovedpersonen kan se den plan for sig og være med i den,« siger Bettina Post.
Regeringens plan er, at en førtidspensionsreform skal spare staten for udgifter, men i første omgang er det nødvendigt at bruge penge. Man må investere i de mennesker, man vil hjælpe, mener Bettina Post.
»Jeg kan ikke forstille mig, at det bliver helt gratis at lave de forløb. Men jeg vil næsten lægge hovedet på blokken og sige: Hvis vi går i gang med at arbejde på den her måde og gør det dygtigt, så tjener pengene sig hjem i løbet af tre-fire år,« siger hun med henvisning til, at flere unge efter planen skal væk fra offentlig forsørgelse og i arbejde, hvor de betaler skat.
Netop spørgsmålet om økonomi har hverken kommunerne eller regeringen taget stilling til endnu. Det er også det største forbehold, Marlene Borst Hansen (R) har over for kommunernes udspil.
»Vi ved godt, det her ikke bare er en øvelse, som man sparer en masse penge på. Men vi synes, der er en værdi i, både for samfundet og for det enkelte menneske, at man bliver tilknyttet enten en uddannelse eller et arbejde,« siger Marlene Borst Hansen.

