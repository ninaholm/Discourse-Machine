Claes Nilas er tilbage i Integrationsministeriet



 »Selv om man skælder ham ud, så løber han rundt som en glad collie.«
Sådan lød det fra tidligere integrationsminister, Birthe Rønn Hornbech (V), da hun i 2013 under en af flere afhøringer i Statsløse-kommissionen beskrev sin daværende departementschef, Claes Nilas.
Nilas blev departementschef i Boligministeriet, efter at SR-regeringen nedlagde Integrationsministeriet og lagde det over i Justitsministeriet.
Men Integrationsministeriet er nu genopstået i kølvandet på folketingsvalget, og nu er skal Claes Nilas altså tilbage til sit ’gamle’ ministerium, dog ikke som departementschef.
»I første omgang bruger jeg al tid på at få fordelt Ministeriet for By-Bolig- og Landdistrikters ressort-områder og medarbejdere på en god måde til de ministerier, der skal overtage opgaverne,« skrev han i går i en mail til Ritzau.
»Der er en hel masse logistik heri, som jeg regner med at bruge den kommende tid på. Herefter er det aftalt, at jeg indgår i det nye Integrationsministeriums organisation efter nærmere aftale med departementschef Uffe Toudal,« skrev Claes Nilas.
Hvad hans opgave nærmere bliver – og hvem, der har besluttet at placere Nilas i netop Integrationsministeriet – er der ingen oplysninger om.
Nilas var sammen med Rønn Hornbech involveret i den såkaldte statsløsesag, der endte med at koste hende ministerposten.
Sagen handlede om, at ministeriet i ikke overholdt de FN-konventioner om statsløses rettigheder, som Danmark var forpligtet til at følge.
Nilas var en af de embedsmænd, der blev afhørt af den kommission, der blev sat til at komme til bunds i sagen, og hans forklaringer afveg på flere punkter fra Rønn Hornbechs.
Ifølge Nilas var det ministeren, der afviste at informere Folketinget om sagen. Birthe Rønn Hornbech beskyldte til gengæld topembedsmanden for at lyve og klandrede ham for ikke have styr på ministeriet.

