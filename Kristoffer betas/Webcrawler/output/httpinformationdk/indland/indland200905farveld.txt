Farvel til drøm om højhastighedstog
Behovet for en Femern Bro er ikke tilstrækkeligt. Den eksplosive vækst i biltrafikken er kunstigt skruet i vejret for at få det danske budget til at hænge sammen, konkluderer tysk rapport. Samtidig vil et højhastighedstog fra København til Berlin ikke blive til noget på grund af manglende tyske investeringer i jernbanenettet
Det tyske skinnenet er for dårligt til at der kan etableres en forbindelse med højhastighedstog mellem København og Berlin, når Femern Broen en gang er færdig. På billedet S-bahn-tog i Berlin


 En dansk investering på 40 milliarder kroner i en bro til Tyskland vil slå den sidste pind i kisten for enhver form for noget, der bare minder om højhastighedstog såvel nationalt som ind og ud af Danmark. 
På de danske skinner stikker det forliste IC4-projekt atter sit grimme hoved frem, og helt galt vil det gå, når et tog fra København på den kommende bro over Fehmern Bælt - Europas største broprojekt - kører i land på tysk side. Så er det et velkommen til forhold, der i Danmark kun findes på mindre regionale baner rundt om i landet. Det viser en gennemgang, Information har foretaget af en række af de publikationer, der danner baggrund for den hidtil største anlægsinvestering i Danmark. 
Et bredt politisk flertal på Christiansborg har lagt sig fast på at gå solo, påtage sig den fulde økonomiske risiko og låne 40 milliarder til at bygge broen, heraf skal de syv af dem bruges til at bygge skinner og motorveje op til broen - de såkaldte landanlæg. Fortsætter krisen, vil det givet være belejligt med nye arbejdspladser for lånte midler i så stort et projekt, men ét er at bygge, noget andet effekterne heraf. 
Selskabet Femern Bælt under det samlende broselskab Sund & Bælt har for Transportministeriet med økonomisk støtte fra Europa-Kommissionen udarbejdet en såkaldt finansiel analyse om forbindelsen udgivet i september 2008. 
Lavt sat
Modsat de cirka 6.000 køretøjer i døgnet, som rederiet Scandlines sidste år sejlede mellem Rødby og Puttgarden, forventes det, når broen åbner i 2018, at 7.600 biler, lastbiler og busser i døgnet vil benytte den splinternye bro. Tallet er dog lavt sat, fremgår det, da der skal være plads til en såkaldt 'ramp-up' periode. Allerede i 2020 vil der være 50 pct. flere biler på broen, end hvad der i dag transporteres på den mest trafikerede rute på Østersøen.
I de første 25 år af broens levetid forventes det, at antallet af køretøjer vil stige med 1,7 pct. om året. I 2025 vil der være næsten dobbelt så mange biler som nu. Og flere vil komme til, spår man i bestyrelsen, hvor forhenværende skatteminister Carsten Koch (S) og det forhenværende konservative folketingsmedlem, ejendomsmægler, Pernille Sams, netop har taget plads. 
For tiden er det ikke just flere biler, der står øverst på dagsordnen, men det anfægter ikke, at regnedrengene bag to eksisterende broer Øresund og Storebælt også forventer flere biler år efter år. Dog ikke i helt samme tempo, viser tallene for den kommende trafikudvikling i regnskaberne for 2008. 
Fortsætter bilerne ikke med at blive flere, kan gælden på de knap 60 milliarder kroner for Storebælt og Øresund med tilhørende landanlæg blive et problem. Allerede nu har finanskrisen sat sine spor, men med hensyn til øget biltrafik er optimismen intakt. 
Derimod har højhastighedstog mellem større europæiske byer en anderledes større interesse i forsøget på at mindske biltrafikken og levere et seriøst alternativ til flyveturen. På nationalt plan er det næppe sandsynligt, at togene kommer til at køre mere end 180 kilometer i timen og da slet ikke de 200, der var et af løfterne i det forliste IC4-projekt.
43 overskæringer
Nok har der ved festlige lejligheder i flere omgange været talt om, at der skulle køres rigtig stærkt mellem København og Berlin over Hamburg. I en publikation fra Sund & Bælt står, at man har undersøgt, om det ville være muligt at køre helt op til 300 kilometer i timen med tog. Det endelige resultat er mere jordnært. 
Inden tyskerne tager fat på at renovere blandt andet 130 kilometer af strækningen, så svinger den højest tilladte hastighed mellem 70 til 140 kilometer i timen. Når så arbejdshandskerne har været i brug, vil ikke den gennemsnitlige, men den maksimale hastighed være 160 kilometer i timen. Hvis man altovervejende kører intercitytrafik i Danmark mellem eksempelvis København og Ålborg, har man på den kommende forbindelse i Tyskland en oplevelse til gode. Der vil være mulighed for at se blinkende lygter, holdende biler og lidt klokkeklang ved ikke mindre end 43 jernbaneoverskæringer på strækningen. Helt overordnet skal der dog først sættes master og hænges kabler op, så der kan køres på el fra Puttgarden til Lübeck, når broen står færdig. Det har tyskerne lovet vil ske i forbindelse med aftalen om Femern. 
Problemer med Hamburg
Men den tyske rigsrevision 'Bundes recnungshof' har set på, hvordan det tyske transportministerium har gjort sit forarbejde og skriver i en rapport fra 30 april, at ét er el på skinner, men hvad med problemerne, når togene nærmer sig Hamburg: 
"Rigsrevisionen kritiserer, at Transportministeriet ikke i tilstrækkelig grad, har undersøgt udbygningen af Puttgarden-Lübeck - og at de undersøgelser, der ligger til grund for undersøgelsen, stopper ved Hamburg og slet ikke inddrager de problemer, det stærkt belastede trafikknudepunkt udgør. Uden en yderligere udbygning med flere spor vil Hamburgs flaskehalsproblemer blive kraftigt forværret."
Det anbefales, at det tyske ministerium efterprøver de nuværende tal, og igen sker det med sigte på, om der skal bygges ud, så togene ikke kommer til at holde i kø ved Hamburg. 
"For at undgå, at der mistes investerede midler og for at kunne reducere anlægsudgifterne, anbefaler Rigsrevisionen, at transportministeriet efterprøver den samlede rentabilitet ved elektrificering og udbygning til dobbeltspor. Desuden skal transportministeriet undersøge, om den forventede trafik over den faste forbindelse kan gennemføres uden yderligere udbygningsinitiativer i og omkring Hamburg. Resultatet af undersøgelsen afgør, om der skal iværksættes sådanne udbygninger.
Unødvendig bro
I februar udgav den tyske naturfredningsforening, Naturschutzbund Deutschland, NABU, hvad der blev benævnt som en kritisk rapport om den kommende forbindelse. 
Hovedkonklusionen var, at broen er unødvendig. Behovet er ikke tilstrækkeligt stort. Den eksplosive vækst i antallet af biler er kunstigt skruet i vejret for at få det danske budget til at hænge sammen. 
"Den fastlagte trafikmængde, man enten har vist i prognoserne eller antaget i forvejen, er af flere årsager stærkt overvurderet. I stedet for 8.000 motorkøretøjer og højest 36 tog om dagen er der få år før åbningen af Femern broen kun 5.000 landevejskøretøjer og højest 36 tog. Derved vil den firesporede motorvej på den planlagte bro kun blive benyttet med 10 pct. 
De to jernbanespor til togene vil blive udnyttet med mindre end fire pct. Realistisk set kan man ikke regne med, at biltrafikken stiger på længere sigt. Den manglende stigning betyder, at 90 pct. af broens vejkapacitet ikke vil blive udnyttet, 96 pct. af jernbanekapaciteten vil ligge brak." 
Helt overordnet vil man være tvunget til at tage til andre europæiske storbyer, hvis det skal gå stærkt med toget. 
"Den planlagte jernbanestrækning med et hastighedsniveau på 160 km/t fra Hamburg over Lübeck må betegnes som værende for ringe i forhold til jernbanestrækningerne i Vesteuropa. Jernbanestrækningerne i de nærmeste storbyregioner som for eksempel London - Paris, Amsterdam - Bruxelles, Lyon - Paris, Barcelona - Madrid, Torino - Milano, Napoli - Rom og Köln-Frankfurt (Main) har allerede i dag et hastighedsniveau for persontog på mellem 250 og 320 km/t, eller også får de det inden for den nærmeste fremtid."
idag@information

