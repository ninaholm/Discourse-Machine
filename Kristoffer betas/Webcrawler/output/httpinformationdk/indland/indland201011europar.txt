Europarådet kritiserer dansk pointsystem
Europarådets menneskerettighedskommissær, Thomas Hammarberg, kalder det danske pointsystem for 'et brud på retten til familieliv'. Kritikken preller af på Konservative og DF


 Europarådet går nu for første gang siden 2007 skarpt i rette med den danske udlændingelovgining.
Det danske pointsystem for familiesammenføring betegnes af rådets menneskerettighedskommissær, Thomas Hammarberg, som et direkte »brud på menneskeretskonventionerne«. Kommissæren tilføjer, at han er »bekymret for basale menneskerettigheder i Danmark«.
»Danmarks regering skelner mellem folk, der har økonomiske og sproglige fordele, og 'de andre'. Det er et brud på den del af menneskerettighedskonventionen, der omtaler retten til familie uden indblanding fra udefrakommende af nogen art,« siger Thomas Hammarberg.
Kritikken kommer ikke bag på Radikales Marianne Jelved.
»Jeg glæder mig over, at der er nogen, der kigger os over skulderen,« siger hun og tilføjer, at hun håber Europarådet retter officiel henvendelse til den danske regering og gør rede for sin bekymring.
'Politisk udmelding'
Dansk Folkepartis Peter Skaarup, der forhandlede pointsystemet i hus med regeringen, tager let på kommissærens beskyldninger:
»Det er ren politisk udmelding. Pointsystemet er en nødvendighed, hvis vi skal bevare vores velfærdssamfund. Måske tænker kommissæren ikke på det, men det tænker jeg på,« siger han.
»Vi har hørt den sang før om vores udlændingepolitik. Men ofte kopierer flere lande os jo efterfølgende,« mener Peter Skaarup.
Også hos regeringspartiet Konservative tager man kritikken med ro:
»Normalt lytter jeg med respekt, når de store organisationer udtaler sig om vores politik. Men engang imellem rammer de ved siden af, og det er tilfældet her. Det underminerer efter min mening deres troværdighed,« siger partiets integrationsordfører, Naser Khader.
Information forsøgte i går forgæves at få en kommentar til Europarådets kritik fra Socialdemokraterne, SF og Venstre

