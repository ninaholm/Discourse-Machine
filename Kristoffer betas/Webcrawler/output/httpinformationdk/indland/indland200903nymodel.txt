Ny model for administrative udvisninger på vej
Arbejdsgruppe anbefaler hemmelige retsmøder i sager om administrative udvisninger. Men arbejdsgruppen undlader at omtale en nylig menneskerettighedsdom, der underkender et lignende system i England
CEPOS- chefjurist, Jacob Mchangama, er forundret over, at en nylig dom fra Menneskerettighedsdomstolen ikke har haft indflydelse på forslaget om nye regler for administrative udvisninger.


 Integrationsminister Birthe Rønn Hornbech (V) erklærer sig nu klar til at fremsætte lovforslag om et nyt system for administrative udvisninger af udlændinge, der anses til fare for statens sikkerhed.
I går offentliggjorde hun en længe ventet betænkning fra en arbejdsgruppe under Integrationsministeriet, der bl.a. anbefaler hemmelige retsmøder i sager om administrative udvisninger.
"Erfaringen har vist, at det nuværende system er utilstrækkeligt. På baggrund af betænkningens anbefalinger fremlægger jeg derfor snarest et lovforslag, der både sikrer større effektivitet og større retssikkerhed," oplyser Rønn Hornbech.
Med det nye system skal en dommer og særligt udpegede advokater tage stilling til udvisninger af terrormistænkte udlændinge - dog uden at de mistænkte får kendskab til, hvilke hemmelige oplysninger fra Politiets Efterretningstjeneste (PET), der ligger til grund for mistanken.
Det hemmelige retssystem - der blandt andet er inspireret af et lignende system i England - betegnes af arbejdsgruppen som en udvidelse af retssikkerheden for de terrormistænkte, der i dag ikke kan få udvisningen prøvet af en dommer.
Ingen omtale af dom
Men fra den liberale tænketank CEPOS lyder der kritik af, at arbejdsgruppen ikke omtaler en dom fra Menneskerettighedsdomstolen fra slutningen af februar. Her fastslår domstolen, at den britiske model ikke tager tilstrækkeligt hensyn til, at en borger skal have mulighed for at imødegå myndighedernes materiale.
"Jeg er meget forundret over, at man ikke har medtaget konklusionerne i afgørelsen fra Menneskerettighedsdomstolen," siger chefjurist Jacob Mchangama til Ritzau.
Foreningen af Udlændingeadvokater, der deltog med en repræsentant i arbejdsgruppen, er så uenige i den endelige rapport, at de ikke har ville tiltræde den. I stedet har de fået optrykt en særudtalelse i slutningen af rapporten, hvor en række af rapportens centrale anbefalinger bliver kritiseret.
Integrationsministeriet kan ikke oplyse, hvornår de endelige lovforslag kommer, men man regner med få loven vedtaget i Folketinget inden sommerferien.

