Tidligere PET-chef: Vi kendte ikke til imamers dobbeltrolle
I den tidligere imam Ahmed Akkaris nye bog fremgår det, at nogle imamer spillede dobbeltspil under Muhammedkrisen. På den ene side opretholdt de en antivoldelig facade og samarbejdede med politiet. På den anden side optrappede de konflikten. Vi havde ingen mistanke til imamerne, siger tidligere operativ chef i PET
Den tidligere imam Ahmed Akkari fortæller i ny bog, at de danske imamer under Muhammedkrisen indtog en antivoldelig rolle udadtil, men bag facaden optrappede de konflikten.


 
»Ved siden af optrapning af konflikten og opretholdelsen af en antivoldelig facade gjorde Arbejdsgruppen sig store anstrengelser for at fastholde en bred opbakning blandt de danske muslimer. I praksis betød det, at Raed Hlayhel, Abu Laban, Kasem Said Ahmad, Abu Malek og jeg selv (Akkari, red.) måtte trække på alle personlige forbindelser. I dage og uger hang vi konstant i telefonen og holdt møder over hele landet i et forsøg på at overbevise enhver mulig allieret om vores sags berettigelse.«

	Passagen er fra Ahmed Akkaris nye bog Min afsked med islamismen – Muhammedkrisen, dobbeltspillet og kampen mod Danmark. Efterfølgende nævner den tidligere imam blandt andre Det Muslimske Broderskab og salafisterne i København, som værende dem, der skulle vækkes til protest.

	Men på trods af de fem imamers bestræbelser kendte Politiets Efterretningstjeneste, PET, ikke til, at imamerne forsøgte at optrappe konflikten, siger tidligere operativ chef Hans Jørgen Bonnichsen, der under Muhammedkrisen i 2006 for PET samarbejdede med en række imamer heriblandt Akkari.

	Samarbejdet gik blandt andet ud på, at imamerne skulle være talerør for muslimske grupperinger i Danmark, og så skulle de påtage sig et ansvar for de unge, de havde kontakt til, som var i fare for en øget radikalisering.

	»De skulle ikke være agenter, men påtage sig et ansvar inden for deres respektive felter og være med til at sørge for, at unge ikke kom ud i situationer, hvor de gjorde skade på sig selv eller det danske samfund,« siger Hans Jørgen Bonnichsen. »Og det gik efter vores opfattelse fantastisk godt.«

	Ingen mistanke

	At nogle af imamerne tog til Mellemøsten for at mødes med de ekstreme, radikale grupper, havde man i PET ikke kendskab til. Imamerne var ikke under mistanke, og det var ifølge Bonnichsen heller ikke politiets opgave at overvåge borgere i udlandet.

	»Vi vidste ikke, at nogle imamer tog ud på den rejse til Mellemøsten. Vi vidste ikke, at de havde kontakt til Hizbollah eller Hamas. Hvis vi havde vidst det, så ville vi have sigtet dem. Men vi havde ikke den viden dengang,« indrømmer Hans Jørgen Bonnichsen i dag.

	PET var heller ikke opmærksom på, at Akkari og andre imamer forsøgte at opildne konflikten blandt danske muslimer, siger Bonnichsen

	»Samarbejdet med imamerne var baseret på tillid,« forklarer han.

	»PET havde ikke nogen mistanke til de konkrete personer vedrørende brud på straffeloven, og vi kunne ikke gå ind og foretage en overvågning, der ville have opsnappet de ting,« siger han.

	Selv om PET ikke havde kendskab til den rolle, som de omrejsende imamer i virkeligheden spillede, så understreger Bonnichsen, at størstedelen af de danske imamer var med til at skabe ro og mane til besindighed. Han påpeger, at der ikke på dansk jord har været voldsepisoder i forbindelse med tegningerne, og både imamer, politi og årvågne borgere har bidraget til, at konflikten ikke eskalerede i Danmark.

	»At de få imamer har opført sig, som de har gjort, ændrer ikke ved min holdning om, at mange andre imamer har medvirket til, at det var fredeligt og roligt i Danmark,« siger han.

	Den tidligere operative chef erkender, at konflikten var en alvorlig prøve for PET, men at mængden af vold i Danmark er et godt måleinstrument for, at efterretningstjenesten løste opgaven.

	»PET var under enormt pres og virkelig under prøve. Men politiet bestod prøven, for der var ikke nogle voldelige episoder i Danmark,« mener han.

