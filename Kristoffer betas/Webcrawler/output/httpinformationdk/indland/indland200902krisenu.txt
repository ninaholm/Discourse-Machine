Krisen udhuler de offentlige overenskomster
Faldende lønninger i det private kan ende med at skære tusindvis af kroner af de offentlige ansattes løn i de næste år. Mens eksperterne nu kritiserer fagforeningerne for at have oversolgt overenskomsten 08 til deres medlemmer, vil FOA helt afskaffe sammenhængen mellem privat og offentlig løn
Sygeplejerskerne ser ikke ud til at få de lønstigninger, de sidste år blev stillet i udsigt.


 Det gav røde næser at strejke i kulden i det tidlige forår 2008, men det så ud til at være det værd. For da sidste års langstrakte konflikt om løn i den offentlige sektor var slut, stod sygeplejersker, pædagoger og sosu-assistenter tilbage som sejrherrerne, der kunne se frem til lønstigninger på omkring 13 procent mere over de næste år.
Nu ser det ud til, at det eneste, sygeplejerskerne, pædagogerne og sosu-assistenterne i virkeligheden fik ud af deres kamp for mere løn, er en lang næse. En almindelig sosu-assistent kan ifølge Informations beregninger se frem til omkring 5.000 kroner mindre - og hvis krisen for alvor begynder at stramme til, endnu mindre - om året, end resultatet af forårets forhandlinger lagde op til. Det samme gælder for sygeplejersker, pædagoger og resten af de ansatte i den offentlige sektor. 
Selv siger Dennis Kristensen, der er formand for sosu-assistenternes fagforening, FOA, da også, at der er en "ubehagelig overraskelse i vente" til mange af dem i den offentlige sektor, der ellers havde store forventninger til sidste års forhandlinger.
"Jeg frygter det, der kommer til at ske med lønnen. For som det ser ud nu, bliver lønstigningerne væsentligt lavere end forventet, og mange vil få sig en alvorlig skuffelse," siger Dennis Kristensen. 
Krisen bremser lønnen
Forklaringen er den, at der i de offentlige overenskomster er indbygget en mekanisme, der betyder, at de offentlige lønninger én gang om året bliver reguleret i forhold til lønstigningerne i det private erhvervsliv. Den reguleringsmekanisme betyder, at de private lønninger skal stige med én procent for, at de offentlige lønninger kan stige med 0,8 procent.
Sådan er betingelserne for lønstigninger alle steder i det offentlige - helt uafhængigt af resultaterne af de enkelte medarbejdergruppers egne overenskomster. Og skal sygeplejersker, pædagoger og sosu-assistenternes lønstigninger nå op på 13-procent-niveauet, skal lønningerne i det private stige med mindst fire procent både i 2009 og 2010, vurderer sekretariatschef i fagforeningernes forhandlingsfællesskab KTO, Jørgen Holst. 
Under overenskomstforhandlingerne sidste år viste Finansministeriets prognoser da også klart, at lønstigningerne i det private i de næste år, ville nå det niveau, men nu peger både erhvervslivet og KTO på, at lønstigningerne i det private under ingen omstændigheder kommer op på fire procent. Finanskrisen bremser simpelthen for enhver lønstigning, og det mest sandsynlige er i stedet, at de private lønningerne går i nul eller ligefrem bliver negative i de næste år. 
"Billedet er et helt andet i dag, end det var i foråret. Jeg er netop vendt tilbage fra møder med virksomheder rundt omkring i landet, der gerne vil vide, om det er muligt at udskyde allerede aftalte lønstigninger eller helt aflyse dem. Og i forbindelse med de kommende lønforhandlinger vil virksomhederne også vide, om det er muligt bare at lade lønniveauet fortsætte uændret," siger chef for lønstatistik i Dansk Industri, Steen Nielsen, og understreger, at det ikke er usædvanligt, at virksomheder laver såkaldte 'nulløsninger' med deres medarbejdere ved lønforhandlinger. Man har bare ikke set det i de seneste års opsving.
Fagforeningernes fejl
Professor i arbejdsmarkedspolitik og overenskomster ved Københavns Universitet Jørgen Steen Madsen mener, det vil komme bag på mange ansatte i det offentlige, at de nu alligevel ikke kan se frem til de lønstigninger, de var blevet stillet i udsigt.
"Det er helt sikkert, at lønstigningstakten vil falde i det private, og det påvirker direkte lønudviklingen i det offentlige. Det er der nok mange offentlige ansatte, der vil blive negativt overrasket over," vurderer han.
I Jørgen Steen Madsens øjne er problemet ikke reguleringsmekanismen i de offentlige overenskomster, men at fagforeningerne undlader at fortælle deres medlemmer, at de langtfra er sikre på at få de lønstigninger, de tror, de siger ja til ved afstemningen om resultatet.
"Reguleringsmekanismen er sat ind for at sikre, at lønnen i den offentlige sektor følger med de private lønninger, samt for at sikre, at lønnen i det offentlige ikke overskrider det niveau, samfundsøkonomien kan holde til," siger Jørgen Steen Madsen og tilføjer:
"Fagforeningerne tydeliggør bare ikke for deres medlemmer, at deres lønudvikling i virkeligheden er afhængig af en reguleringsordning og ikke - som mange medlemmer nok forestiller sig - af resultaterne ved forhandlingsbordet."
Væk med mekanismen
Arbejdsmarkedsforsker og professor ved Aalborg Universitet Per Kongshøj Madsen mener, det er betænkeligt, at fagforeningerne på den måde sælger deres forhandlingsresultater uden at gøre opmærksom på, at resultaterne er betingede af udviklingen i den private sektor.
"Det er en farlig forenkling, men det handler om, at resultatet skal formidles så pædagogisk og medieorienteret som muligt. Her går det tabt, at meget skal gå op i en større enhed, før resultatet nogensinde bliver til noget på medlemmernes lønsedler."
Dennis Kristensen afviser, at han og FOA kunne have gjort meget mere for at informere om reguleringsmekanismen.
"Når vi lægger overenskomstresultatet frem for medlemmerne, fremgår betydningen af reguleringsmekanismen tydeligt af det materiale, vi beder dem om at stemme ja til."
Til gengæld mener formanden for FOA, at det nu er tid til at gøre op med reguleringsmekanismen, så de offentlige ansattes løn fremover bliver uafhængig af lønstigningerne i det private.
Lektor ved Aalborg Universitet og forsker i løndannelse Jørgen Stamhus er enig i, at de lavtlønnede grupper i den offentlige sektor ville stå langt bedre uden reguleringsmekanismen.
"Tiden er kommet til at overveje den nærmere. Som det ser ud i dag, ville sygeplejerskerne og sosu-assistenterne klart stå bedre i deres lønforhandlinger uden reguleringsmekanismen. For der er jo mangel på dem, og på normale markedsvilkår burde det jo føre til lønstigninger - uanset hvad der sker andre steder," pointerer Jørgen Stamhus. 


