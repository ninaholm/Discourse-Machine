Kommuner i åben strid om fordeling af penge
Rygende uenighed mellem kommunerne om fordeling af penge truer med at sprænge Kommunernes Landsforening. Professor frygter det kan skade den kommunale service


Er det rimeligt, at Svendborg skal betale for, at børnene i Gladsaxe kan gå i gode børnehaver, mens deres egne er ved at falde fra hinanden?Nej, under ingen omstændigheder, lyder det fra Svendborgs borgmester Lars Erik Hornemann (V), der har sat sig i spidsen for 40 kommuner, som vil ændre den såkaldte udligningsordning, der omfordeler penge mellem landets kommuner for at sikre ensartet service - på områder som folkeskole, daginstitutioner og ældrepleje.I sidste ende er de 40 kommuner villige til at forlade Kommunernes Landsforening (KL) for at få deres vilje trumfet igennem. Og dermed afslutte det kommunale forhandlingsfællesskab, der blev etableret efter kommunalreformen i 1970."Hvis tilstrækkeligt mange kommuner føler, at KL ikke varetager deres interesser, kan det uden tvivl komme dertil, at de må forlade KL," slår Lars Erik Hornemann fast.Bliver KL først sprængt, kan det fremover blive svært for regeringen at sikre et ensartet serviceniveau landets skoler, daginstitutioner og plejehjem."Det vil blive et morads og føre til kaotiske situationer i forbindelse med forhandlinger om den kommunale service," lyder det fra kommunalforsker og professor på Syddansk Universitet, Poul Erik Mouritzen.Urimelig ordningDe 40 kommuner mener, de er med til at finansiere højere service i andre kommuner, fordi udligningsordningen grundlæggende kompenserer forkert for især sociale udgifter.Lars Erik Hornemann fremhæver en analyse fra Det Kommunale og Regionale Evalueringsinstitut, KREVI, fra sidste år, der viser, at udligningsordningen betyder, at Svendborg mangler 4.000 kr. pr. borger. Det presser skatten i byen op med to procent om året.Eller som borgmesteren siger, så sikrer ordningen, at en kommune som Gladsaxe med en lavere kommuneskat kan bruge 30 procent mere på børnepasning."Det viser hvor forkert, ordningen er skruet sammen. Borgerne i Svendborg får mindre service, mens de via ordningen betaler for, at Gladsaxe kan have et højere niveau," siger Lars Erik Hornemann og tilføjer:"Som ordningen er nu, er den så urimelig, at vi ikke kan leve med den. På trods af at vores borgere betaler mere i skat, kan vi ikke levere den service, som Folketinget forventer, og som mange andre kommuner har mulighed for."Lars Erik Hornemann hæfter sig ved, at forligspartierne bag udligningsordningen nu har nedsat et udvalg, der skal se på om pengene kan fordeles anderledes.Udvalgets anbefalinger kan dog tidligst få betydning for de økonomisk trængte kommuner i 2012.Flere af de 40 kommuner gav derfor på et repræsentantskabsmøde i KL i denne uge udtryk for, at de vil bryde den kommende kommunalaftale for 2010 - som regeringen og KL lige nu forhandler om - hvis ikke de bliver kompenseret med en særlig pulje.Ifølge Lars Erik Hornemann vil det også kun være naturligt, at de 40 kommuner tager deres medlemskab af KL op til overvejelse, hvis ikke KL aktivt varetager deres interesser."KL har i lang tid afvist at tage stilling til udligningsordningen. Og hvis vi i kommunerne føler, at KL ikke varetager vores interesser, så er vi nødt til at gå en anden vej," siger Lars Erik Hornemann.GrædekoneriPå repræsentantskabsmødet gav en fraktion bestående af 27 andre kommuner med Gladsaxe i spidsen omvendt udtryk for, at de finder de 40 utilfredse kommunernes optræden helt forkert."Umiddelbart vil jeg sige, at Svendborg må have læst forkert på nøgletallene, når de nu siger, at udligningsordningen er skyld i så store forskelle. Mere generelt mener jeg også, at det er forkert at blande ordningen sammen med kommunalaftalen på et tidspunkt, hvor vi burde stå sammen om at få den bedst mulige aftale hjem," lyder det fra Gladsaxes borgmester Karin Søjberg Holst (S).Hun bakkes op af Helsingør-borgmester, Per Tærsbøl (K), der kalder det "grædekoneri", at de 40 kommuner nu tager udligningsordningen op til diskussion.Han er dog enig med Svendborgs borgmester i, at uenigheden på tværs af kommunerne kan blive KL's endeligt."Det er aldrig særlig godt, når 40 ud af 98 har et problem, der stiller dem i modsætning til de andre. Når man først på den måde begynder at lave fraktioner kan det ende med et brag," siger Per Tærsbøl.
