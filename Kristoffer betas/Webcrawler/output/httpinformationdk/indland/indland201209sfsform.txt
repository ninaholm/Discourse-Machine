SF’s formands-kandidater vil af med 24 års-regel
Bag formandsopgøret i SF lurer en sprængfarlig konflikt for regeringen på integrationsområdet. På trods af det ikke er regeringens politik, ønsker begge SF’s formandskandidater 24 års-reglen fjernet efter et valg
Antallet af familie-sammenføringer er faldet med flere tusinde, efter 24 års-reglen blev indfør, viser tal. Nu kræver begge SF’s formandskandiater reglen afskaffet.


 Det var ikke meget af Socialdemokraternes og SF’s fælles politikudspil fra valgkampen, der overlevede det nye regeringsgrundlag for et år siden, og den af SF og Radikale Venstre så forhadte 24-års-regel, som skal forhindre familiesammenføring, hvis den ene af parterne i et ægteskab er under 24 år, består stadig.
Men det ønsker begge formandskandidater i SF, Annette Vilhelmsen og Astrid Krag, dog at ændre efter næste valg, og dermed er de to formandskandidater klar til at så tvivl om regeringens udlændingepolitik.
»SF skal arbejde for at afskaffe 24 års-reglen. Helt pragmatisk er det ikke muligt i regeringen, og det er heller ikke muligt i Folketinget lige nu. Det betyder, at 24 års-reglen ikke bliver til at ændre lige nu, men det er mit store håb, at vi kan få den fjernet efter næste valg,« siger Annette Vilhelmsen, der mener, at »det er for tidligt at sige noget om, hvor vigtigt et krav det er for SF ved en eventuel regeringsdannelse efter et valg.«
»Når vi går til valg, vil der være et samlet udspil. Det vil være svært for mig, hvis ikke SF har en tydelig integrationspolitik, hvor 24 års-reglen vil være med, fordi den skal væk. Vi skal være tydelige i vores værdipolitik,« siger Annette Vilhelmsen og uddyber:
»Når vi er tre parter i en regering, vil man – også med mig som formand – komme til at indgå kompromiser. Men nogle steder – f.eks. på værdipolitikken – synes jeg, at vi skal være lidt mere faste i den måde, vi vælger vores politik. Vi skal ikke gå med på symbolpolitikken,« siger hun.
Virker ikke efter hensigten
For Astrid Krag, der ellers selv var med til at indgå kompromiset med Socialdemokraterne om 24 års-reglen, da hun var integrationsordfører, er det vigtigt at få afskaffet 24 års-reglen, fordi den efter hendes opfattelse ikke fungerer.
»Det er en kendt sag, at SF er imod 24 års-reglen, og det er jeg også. Den rammer vilkårligt og løser ikke de grundlæggende problemer, vi står med på integrationsområdet. Det er afgørende for mig, at vi får sat ind mod den underklasse i Danmark, vi kan se, er ved at opstå, og som har en etnisk social slagside,« siger Astrid Krag.
Det var den daværende VK-regering, som tilbage i 2002 fremlagde forslag om at indføre en 24 års-regel. Forslaget blev vedtaget med stemmer fra Venstre, Konservative, Dansk Folkeparti og Socialdemokraterne. Der er aldrig blevet lavet en undersøgelse af, om 24 års-reglen har haft den ønskede effekt, men tal fra Danmarks Statistik viser, at antallet af familiesammenføringer er faldet med flere tusinde, efter reglen blev indført.
Et af argumenterne for at indføre 24 års-reglen var dengang, at den skulle være med til at forhindre tvangsægteskaber.
»Det er fuldstændig forkert, hvis nogle forældre mener, at de skal bestemme, hvem deres børn skal giftes med. Selve problemstillingen med at forebygge tvangsægteskaber handler om en større integrationsindsats, og det er en kæmpe stor opgave at få det til at lykkedes,« siger Astrid Krag, der understreger, at en afskaffelse af 24 års-reglen ikke er et ultimativt krav fra hendes side i forhold til, om SF kan indgå i et eventuelt nyt regeringssamarbejde efter næste valg.
Hverken Socialdemokraternes politiske ordfører Magnus Heunicke eller Radikale Venstres udlændingeordfører Zenia Stampe ønsker at kommentere SF’s ønske om at fjerne 24-års reglen.
De henviser begge til, at de ikke ønsker at blande sig i SF’s formandsvalgkamp.

