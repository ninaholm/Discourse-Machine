Hvor mange indlæggelser endnu, før Christina får førtidspension?
Siden Christina Fleischer i 2008 blev sygemeldt med stress og endte med en psykiatrisk diagnose, har hun været indlagt 16 gange. Selv om hun har fået tilkendt invalidepension fra sit pensionsselskab, mener kommunen, at 46-årige Christina stadig har en arbejdsevne, så hun kan blive selvforsørgende
46-årige Christina Fleischer har skizoaffektiv psykose, som er en forholdsvis sjældent forekommende tilstand, som er karakteriseret ved episodiske psykotiske episoder med depressive eller maniske træk, som optræder samtidig med skizofrene symptomer som f.eks. hørelses-hallucinationer og bizare vrangforestillinger.


 Indlagt i oktober og igen i november 2008. Indlagt i august 2009. Igen i januar 2011 og september 2011. Igen i september 2012. Igen i maj og oktober 2013. Igen i juni, august og december 2014. Igen i marts, april og maj 2015 …
46-årige Christina Fleischer, som bor sammen med sin mand i en mindre lejlighed i Københavns almene boligbyggeri, bladrer gennem bunken af dokumenter i sin sag om førtidspension. Hun har selv arbejdet i årevis som sekretær på et hospital, og nu sidder hun her med sin egen svulmende sag: Statusattester, lægeudtalelser, progressionsrapporter, indlæggelsesjournaler, ansøgninger, skemaundersøgelser og sidst en række afslag.
Christinas diagnose kaldes skizoaffektiv psykose og defineres på en medicinsk hjemmeside som en forholdsvis sjældent forekommende tilstand, som er karakteriseret ved episodiske psykotiske episoder med depressive eller maniske træk, som optræder samtidig med skizofrene symptomer som f.eks. hørelseshallucinationer og bizarre vrangforestillinger.
Det er alt sammen beskrevet i detaljer i sagsmappen, når Christina er blevet indlagt som svært selvmordstruet og med hallucinationer om sin egen eller andres blodige kroppe. Men det er, som om dokumenterne i mappen peger hver sin vej: Der er lægernes vej, og der er kommunens vej.
Læs også: Regler om førtidspension anklages for at lade de svageste i stikken
Ét sted skriver en overlæge på Psykiatrisk Center for Frederiksberg og Vanløse således:
»Der vil permanent være en betydelig risiko for forværring af patientens helbred ved enhver form for beskæftigelsesindsats hos denne svært skrøbelige patient.«
Modtageenheden i Socialcenteret i Matthæusgade går en anden vej, da de skriver et afslag på førtidspension til Christina: »Begrundelsen er, at du efter vores vurdering har en arbejdsevne, som vil sætte dig i stand til at blive selvforsørgende ved indtægtsgivende arbejde.«
Fra stress til psykose
I kølvandet på at Christina i 2007 blev personaleadministrativ sekretær på hospitalets it-afdeling, blev hun sygemeldt med stress i 2008. Stressen udviklede sig til en depression, som derefter udviklede sig til en psykose. Hun var døgnindlagt i to måneder og blev udskrevet til daghospital i ni måneder.
Christina ville tilbage til sit job, så hun begyndte igen på nedsat tid. Først to timer om dagen, senere kom hun op på 20 timer om ugen. Men det var for hårdt.
»Jeg måtte tage gentagne pauser for at klare det«, som hun har forklaret i et af de mange bilag i sagsbunken.
Da Christinas chef ville have hende til at arbejde flere timer, endte hun med at blive langvarig sygemeldt og derefter afskediget i april 2009. Få måneder efter blev hun indlagt igen.
I september 2009 blev Christina tilknyttet en privat aktør, som skulle arbejdsprøve hende. Hun blev bl.a. observeret, mens hun på et værested lavede forskellige mønstre med mosaiksten, som skulle klæbes på pap og lakeres. Disse opgaver klarede hun tilfredsstillende.
Og selv om Christina havde mange sygedage – 20 ud af 54 mulige – og flere gange havde fortalt, at hun havde »brug for ro«, vurderede den private aktør, at en arbejdstid på »fire timer dagligt er realistisk inklusive pausebehov og frokost.« Det var dog en betingelse, at Christina kunne få brug for ro eller en hviledag, fordi hun ind i mellem var »skrøbelig« og »letpåvirkelig«.
Christina var stadig interesseret i at komme tilbage på arbejdsmarkedet: »Hun ønsker fortsat at ændre sin arbejdsmæssige situation, således at hun opnår nye erfaringer og mulighed for at anvende sine kompetencer i et anderledes miljø«, fremgår det af en progressionsrapport fra juli 2010.
I januar 2011 blev Christina kortvarigt indlagt med hypomani, og mod lægeligt råd tog hun i februar imod et tilbud om at blive sekretær for en overlæge på hospitalet. Men trods to praktikforsøg gik det galt. Ifølge »leverandørens bemærkninger« i en anden progressionsrapport måtte aktøren konkludere, at Christina ikke havde opnået den »rette progression i timetal, stabilitet i fremmøde og stabilitet helbredsmæssigt«.
En forkert vurdering
I en statsusattest fra en psykolog i september 2011 hed det om Christinas funktionsevne: »Aktuelt forventes en forværring af tilstanden ved enhver form for belastning. Hvis pt. (patienten, red.) i fremtiden skal kunne fungere på arbejdsmarkedet er en forudsætning herfor desuden tydelige rammer med klare, strukturerede og overskuelige arbejdsopgaver og begrænsede ydre stimuli.«
I mellemtiden var Christina sat i forbindelse med en ny privat aktør, som havde indledt et forløb med 15 timer om ugen bl.a. med foredrag om stresscoaching, positiv psykologi og mindfullness.
»Målet er (…) at hun gennem samtaler med jobkonsulent/coach bliver afklaret ift. hvad hun er i stand til at vende tilbage til.«
Christina magtede dog kun at deltage i halvdelen af de afsatte ti kursusdage: »Hun fortæller, at der ikke skulle meget til, før hun blev psykotisk, det kunne f.eks. være ved stress/press eller små konflikter.«
I september 2011 blev Christina indlagt med selvmordstanker. Efter udskrivelsen skrev en overlæge i april 2012 i en statusattest, at Christinas »aktuelle instabilitet resulterer i, at patienten mangler overblik og forholder sig urealistisk til konsekvenserne af sine handlinger. Imidlertid forventes, at patienten i mere stabil fase vil være i stand til at genoptage arbejde under nogle forudsigelige, overskuelige arbejdsbetingelser.«
Denne vurdering skulle senere vise sig forkert, selv om det i første omgang tilsyneladende gik fremad for Christina. Hun kom i arbejdsprøvning på sin gamle arbejdsplads. Ifølge en progressionsrapport fra juni 2012 var hun i uge 25 »nu oppe på 5 timer i 4 dage pr. uge = 20 timer pr. uge, som hun langsomt øger frem mod fuld tid.«
Da arbejdsprøvningen var overstået i juli, var vurderingen, at Christina »passer sin medicin og er stabil i en grad, hvor hun indgår i opgaveløsning og sociale sammenhænge på en arbejdsplads«, og derfor var hun klar til »ordinær ansættelse som vikar i 30 timer pr. uge«.
I juli 2012 blev hun tilbudt et vikariat på sin gamle arbejdsplads, som hun mod lægeligt råd påbegyndte den 1. september.
12 dage senere blev hun indlagt »på grund af tiltagende depressive symptomer, påtrængende selvmordstanker og planer om at springe ud fra en bro nær Vanløse Station«, som det blev noteret af en overlæge ved indlæggelsen. Christina blev kategoriseret til at være akut selvmordstruet. I en statusattest beskrev lægen, hvordan Christina »fortsat frembød psykotiske symptomer, ubehagelige hallucinationer og illusioner, hvor pt. ved mindste belastning (for eksempel deltagelse i morgenmødet) så medpt. med afhuggede, blodige lemmer, og kunne se sine egne arme skåret op og fulde af blod.«
Ved udskrivningen i slutningen af november 2012 blev det noteret, at »pt. på grund af den psykiske lidelses alvorlige prognose ikke vil kunne fastholde beskæftigelse på arbejdsmarkedets almindelige vilkår. Det skønnes derfor hensigtsmæssigt, at pts. arbejdsevne vurderes yderligere med henblik på afklaring af, om pt. opfylder betingelserne for tilkendelse af fleksjob eller førtidspension.«
Undgå enhver belastning
I marts 2013 talte Christina med en ny sagsbehandler i kommunen om førtidspension. I den forbindelse kom Christina til en ny undersøgelse hos den samme overlæge, der et år tidligere havde vurderet, at Christina i en mere stabil fase formentlig ville være arbejdsdygtig. Nu lød der andre toner fra overlægen:
»Med tiltagende kendskab til patienten er yderligere belyst en række symptomer, som patienten har været overbevist om, var sådan alle havde det og derfor har været sparsomt oplyst omkring, hvorfor tidligere vurdering i marts statusbedømmelse retrospektivt må siges at have været for optimistisk.«
Om Christinas funktionsniveau mente overlægen, at det aktuelt var »ganske dårligt, på sigt en forhåbning om at opnå en større grad af stabilitet«, og derfor var hendes konklusion:
»Der vurderes at være betydelig risiko for forværring af symptomer ved belastning, herunder praktik og patientens aktuelle tilstand. Forværring i aktuelle tilstand vil lede til behov for genindlæggelse i Psykiatrisk Afdeling.«
Derfor måtte »på nuværende tidspunkt (…) enhver form for beskæftigelsesafklarende indsats frarådes.«
Før Christina fik søgt om førtidspension på ny, blev hun indlagt i maj 2013 i fem uger.
I juni 2013 sammenfattede Kommunens jobcenter lægernes skøn:
»Indstillinger fra behandlende læger: Risiko for forværring, hvorfor enhver form for beskæftigelsesafklarende indsatser frarådes aktuelt. Der forventes varige skånebehov, men som kommunen straks pointerede, »tilstanden er ikke stationær.«
Så »længe der fra lægelig side ikke er givet besked om, at borger befinder sig i en stationær, stabil og god fase«, mente kommunen dog ikke, at det var »hensigtsmæssigt at lade borger deltage i beskæftigelsesfremmende aktiviteter«. Konkusionen var, at »omfanget af funktionsnedsættelsen kan aktuelt ikke vurderes«, og derfor skulle kommunen tre måneder senere bede om en ny statusattest.Da overlægen så dette, sendte hun straks en slags protest. En udtalelse tre måneder senere ville ikke være anderledes: »Der vil permanent være en betydelig risiko for forværring af patientens helbred ved enhver form for beskæftigelsesindsats hos denne svært skrøbelige patient«, lød overlægens vurdering.
I juli 2013 søgte Christina førtidspension »på det foreliggende dokumentationsgrundlag«, altså uden nye lægelige undersøgelser.
Af et dokument fra midten af oktober 2013 fremgår det, at Christina med hjælp fra en sagsbehandler og en psykolog fra det distriktspykiatriske center har besvaret en række spørgsmål. Et af dem lyder: Hvordan ser du din fremtid på arbejdsmarkedet?
»Da jeg oftest kun kan være sammen med andre mennesker i maks. 30 min., er det svært for mig at se en fremtid på arbejdsmarkedet,« svarede Christina og tilføjede: »Hver gang jeg har været i beskæftigelse, holder jeg det ud i starten, men så begynder jeg at få psykotiske oplevelser, der gør, at jeg bliver sygemeldt.«
En uge efter blev Christina indkaldt til et møde med kommunens rehabiliteringsteam, der ville »drøfte dine muligheder« i forbindelse med ansøgningen om førtidspension.
Inden mødet blev afholdt, blev Christina indlagt igen i oktober 2013.
Sammen med psykologen fra distriktspsykiatrien deltog Christina i mødet med rehabiliteringsteamet, der ikke ville indstille til førtidspension. Begrundelsen var, dels at der ikke var dokumentation for, at Christinas arbejdsevne var nedsat til det ubetydelige, dels at hun i et såkaldt ressourceforløb kunne få hjælpe til at strukturere sine dagligsdags aktiviteter. Christina blev derfor tildelt et toårigt ressourceforløb frem til den 15. december 2015.
»Et forløb indeholdende virksomhedspraktik, strukturering og træning for at søge dit energiniveau øget, mentorstøtte samt fortsat behandling ved Psykiatrisk Center,« som kommunen skrev, selv om læger netop havde advaret om, at den slags tiltag ville forværre Christinas tilstand.
I juni 2014 blev Christina indlagt på grund af »tiltagende synshallucinationer og selvmordstanker«.
Nye indlæggelser
Midt i august blev hun indlagt igen.
»I lighed med tidligere ses meget abrubte svingninger i tilstanden (….) hvor hun oplever at flyde ud kropsligt.«
Mens Christina stadig var indlagt, fik hun afslag på førtidspension fra kommunen:
»Begrundelsen er, at du efter vores vurdering har en arbejdsevne, som vil sætte dig i stand til at blive selvforsørgende ved indtægtsgivende arbejde«, som kommunens sagsbehandler skrev.
Socialcenteret anerkendte, at Christinas »psykiske tilstand i en vis grad påvirker og nedsætter arbejdsevnen, men vi finder ikke, at din arbejdsevne er ophævet«. Da »alle muligheder for at udvikle din arbejdsevne ikke er udtømt«, mente man således ikke »efter en samlet vurdering« at kunne udelukke, at Christinas »arbejdsevne fortsat vil kunne udvikles med henblik på sigt opnåelse af selvforsørgelse«.
Dagen efter fik hun fra sit pensionsselskab tildelt en »invalidepension hver måned, til du fylder 67 år« på det beskedne beløb 250 kroner, som dog modregnes hendes ressourceforløbsydelse.
Lige før jul 2014 fik Christina et brev fra Ankestyrelsen, der havde vurderet den klage, hendes socialrådgiver fra distriktspsykiatrien havde skrevet efter kommunens afslag på førtidspension med fyldige uddrag fra lægejournaler fra Christinas nyeste indlæggelser.
Ankestyrelsen gav afslag: »Vi vurderer, at der er behov for yderligere lægelig afklaring af din helbredstilstand, før man kan tage stilling til, i hvilket omfang din arbejdsevne er varigt nedsat (…) Vi vurderer ligeledes, at der herefter er behov for udvikling/afklaring af din arbejdsevne, f.eks. ved at gennemføre et ressourceforløb, før man kan tage stilling til dine fremtidige muligheder på arbejdsmarkedet.«
Ankestyrelsen kunne ikke inddrage de nyeste oplysninger om Christinas indlæggelser, eftersom de ikke forelå, da kommunen traf sin afgørelse, bemærkede styrelsen.
I december 2014 og igen i marts, i april og i maj 2015 har Christina været indlagt.
Vente, vente, vente
Christina har under ressourceforløbet haft ét møde med sin nye sagsbehandler i kommunen, fortæller hun: »Hun accepterede, at jeg ikke kan klare at deltage i kurser. Så der sker ingenting. Reelt består mit ressourceforløb i, at jeg passer min behandling hos distriktspsykatrien, mens jeg venter på, at ressourceforløbet skal stoppe til december. Så kommer min sag automatisk op for rehabiliteringsteamet igen.«
Christina har opgivet tanken om, at hun en dag bliver rask.
»Min psykiater siger, at jeg skal regne med, at lidelsen er varig, selv om vi har prøvet alt med medicin og terapeutisk behandling. For mig er det en kamp for at holde symptomerne i ave og komme igennem dagen.«
»Sidste år indgik jeg en kontrakt med Frederiksberg Hospital om en såkaldt brugerstyret sengeplads. Det betyder, at jeg kan komme ind udenom det store system, når jeg begynder at få symptomer og være der i fem dage. Derefter overgår jeg til almindelig indlæggelse. Det er en ordning, de tilbyder patienter, der ofte er indlagt, og som har en god sygdomsindsigt.
– Hvad ville det betyde for dig at få førtidspension?
»Jeg ville få mere ro, fordi jeg ikke skulle bekymre mig om at blive sendt ud i noget. Det ville også betyde meget økonomisk. I et ressourceforløb får jeg udbetalt 8.200 kroner, så en forbedring af min økonomiske situation med en førtidspension ville gøre min tilværelse mindre stresset.«
Christinas håber, at rehabiliteringsteamet, når det kan se, at hun ikke har kunnet komme ud i arbejdsprøvning, vil indstille til førtidspension. Og at hun måske kan undgå flere indlæggelser.
»Men det kan også være, at de bare forlænger ressourceforløbet i to eller tre år mere,« siger hun.
Københavns Kommune ønsker ikke at kommentere en konkret borgersag.
Læs også: Har Krølle udsigt til at få arbejde?

