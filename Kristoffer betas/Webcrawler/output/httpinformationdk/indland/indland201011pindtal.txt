Pind taler usandt om svinekød i børnehaver
Venstre-minister Søren Pind taler usandt i forhold til, hvilken mad der bliver serveret i københavnske institutioner


Udviklingsministeren udtalte mandag til Information, at integrationen i Danmark er gået for vidt, når 90 procent af institutioner i København ikke serverer svinekød. Men det er en påstand uden hold i virkeligheden, lyder det nu fra Københavns Kommune.Ritzau har set en mail, som Københavns børne- og ungeborgmester Anne Vang (S) har sendt til Pind. Her gør hun ministeren opmærksom på, at hans oplysninger er forkerte.- Jeg ved ikke, hvor du har dine oplysninger fra, men det er ikke et billede, jeg kan genkende fra min forvaltning, skriver Anne Vang til ministeren.Ifølge Anne Vang har man ikke et samlet overblik over, hvad der bliver serveret i byens vuggestuer og børnehaver, men i 80 af byens institutioner ved man det præcist. Det er de institutioner, der ikke har eget køkken, og derfor får leveret maden ude fra.- De 80 institutioner kan man se som et repræsentativt udsnit af de københavnske daginstitutioner, og her ved forvaltningen præcist, hvad de får leveret af halal-måltider.- I august og september var 14-15 procent af de leverede måltider halal, og ingen institutioner fik udelukkende halal-måltider. Resten - cirka 85 procent - får en menu, hvor der bruges svinekød, såsom "karrystegt svinemørbrad", leverpostej, frikadeller, medister, "efterårsgryde med svinekød" med videre, skriver borgmestren.Hun kritiserer Pind for at ikke at holde sig til fakta.- Jeg håber, at vi fremover kan diskutere ud fra et sagligt og faktuelt korrekt grundlag, skriver Anne Vang.
