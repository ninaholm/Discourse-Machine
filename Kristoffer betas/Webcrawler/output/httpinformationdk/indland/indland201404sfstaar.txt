SF står alene med krav om dansk tilslutning til bankunionen
Det tidligere regeringsparti ser svagheder ved bankunionen, men mener ikke, at det er grund nok til at tøve. En holdning, de står alene med, for der er foreløbig flere erklærede modstandere end tilhængere af bankunionen
Margrete Auken, der er medlem af Europa-Parlamentet for SF, mener, at Danmark bør gå med i bankunionen med det samme. SF kunne bl.a. have ønsket sig en større redningsfond, siger hun, men understreger, at Danmark – og de danske skatteborgere – er bedre tjent med at være en del af unionen end at stå udenfor.


 
	Skal? Skal ikke? Det spørgsmål optager i denne tid SR-regeringen, oppositionen samt Folkebevægelsen mod EU, efter at Europa-Parlamentet, EU-Kommissionen og det græske EU-formandskab torsdag den 20. marts blev enige om Den Fælles Afviklingsfond. Fonden skal træde til, hvis store banker krakker, som det skete under og efter krisen i 2008.

	Selv om EU-eksperter mener, at økonomi- og indenrigsminister Margrethe Vestager (R) er ved at »gøde jorden« for, at Danmark skal med i bankunionen, opfordrer foreløbig kun SF nu til, at Danmark tilslutter sig. Nationalbankens direktør, Lars Rohde, mener dog, at bank- unionen får stor betydning for Danmark, uanset om vi tilslutter os eller ej. Står Danmark udenfor vil det nemlig kræve en strammere tilsynspraksis, hvis danske banker skal konkurrere med de deltagende i bankunionen.

	»Det er Nationalbankens opfattelse, at danske interesser vare- tages bedst ved, at Danmark deltager i bankunionen. Hvis Danmark deltager, vil det i højere grad være muligt at tilpasse standarderne til danske forhold og erfaringer,« forklarede Lars Rohde tidligere på måneden på Realkreditforeningens årsmøde.

	Mens Venstre og Konservative hidtil har støttet regeringens afventende holdning under forhandlingerne om bankunionen, advarer Folkebevægelsen mod EU, Liberal Alliance og Dansk Folkeparti til gengæld allerede nu mod en dansk tilslutning (Enhedslisten har også tidligere advaret mod en sådan).

	Selv om Dansk Folkepartis EU-parlamentariker og spidskandidat, Morten Messerschmidt understreger, at selv om han også stadig afventer, at de sidste detaljer falder på plads i bankunionen, så ender han »nok« med at sige nej.

	»Den helt store udfordring er garantien mellem bankerne, hvor danske banker skal være med til at finansiere sydeuropæiske banker, som måtte gå ned. En sådan garantiordning fungerer kun, hvis der er en fuldstændig sammensmeltet økonomi, hvor vi er med til at styre de sydeuropæiske landes økonomi. Hvis man skal hæfte for noget, må man også have indflydelse på driften. Det er der ikke. Og det kommer der heller ikke. Så det er at udstede en blankocheck til de dansk bankkunder – med negativt fortegn,« siger Morten Messerschmidt.

	’Falsk tryghed’

	Liberal Alliances EU-spidskandidat, Christina Egelund, har heller ikke tillid til, at EU’s kommende banktilsyn magter opgaven.

	»Det er de samme bureaukrater i Bruxelles, der har skullet stå for tilsynet med eurozonen, som nu skal stå for tilsynet med bankerne. Og ligesom det hverken har forhindret krisen i de sydeuropæiske lande – eller regningen herfor i at ende hos Tyskland og andre eurolande – er der heller ikke her nogen sikkerhed. Det her er at give en falsk tryghed,« siger Christina Egelund.

	Folkebevægelsen mod EU’s spidskandidat, Rina Ronja Kari, mener, at dansk deltagelse i bankunionen ikke blot vil medføre yderligere suverænitetsafgivelse:

	»Det løser ikke det virkelige problem: At vi i højere grad har brug for at splitte de store banker op, så vi ikke risikerer, at de trækker os alle med ned. I stedet spænder man et sikkerhedsnet ud under bankerne, som slet ikke er stærkt nok til at sikre, at regningen ikke alligevel kan ende hos alle sammen,« siger Rina Ronja Kari.

I en kronik i Information skriver medlem af Europa-Parlamentet Margrete Auken og partiets spidskandidat ved det kommende valg, samt EU-kandidat Teis Volstrup imidlertid, at Danmark ikke bør tøve med at gå med i bankunionen.

	Eventuelle svagheder ved bank-unionen er nemlig ikke et argument for at stå udenfor. SF ønsker, at redningsfonden var større, og at de store banker blev tvunget til at skille deres investerings- og låneaktiviteter ad, så almindelige låntagere ikke risikerer at betale for fejlslagne investeringer.

	»Det er der desværre ikke flertal for blandt EU-landene. Men som moderne og internationalt orienteret venstrefløjsparti er vi naturligvis parate til at tage hånd om problemerne i finansverdenen med de værktøjer, der kan lade sig gøre. Og som land er Danmark bedst tjent ved at være med, hvis vi vil kunne gøre en forskel og fremadrettet kæmpe for endnu skrappere regulering. Uagtet om man kunne have ønsket sig en endnu større redningsfond, foretrækker vi, at skatteborgerne får en regning, der er 410 milliarder kroner mindre,« skriver de.

