V og Ø vil fastholde ubegrænset adgang for Rigsrevisionen
Efter underkendelsen af regeringstoppens ønske om at begrænse Rigsrevisionens adgang til det lovforberedende arbejde, foreslår statsrevisorerne og Folketingets præsidium en drøftelse af revisionens beføjelser. Men det vil ikke føre til ændringer, siger Venstre


 
	Regeringstoppen skal ikke regne med, at den drøftelse af forholdet mellem regeringen og Folketinget samt statsrevisorerne og Rigsrevisionen, som Folketingets præsidium lægger op, vil medføre ændrede og indskrænkede beføjelser til Rigsrevisionen i fremtiden. Det vurderer Kristian Jensen, gruppeformand for Venstre og statsrevisor, og Per Clausen, klimaordfører for Enhedslisten. Det sker efter, at Folketingets præsidium i går afviste et ønske fra en samlet regeringstop med statsminister Helle Thorning-Schmidt (S) i spidsen om at begrænse Rigsrevisionens adgang til det lovforberedende arbejde i en undersøgelse af den såkaldte solcellesag.

	»Der vil ingenting komme ud af den drøftelse. Jeg møder selvfølgelig op, hvis der er et ønske om at have en debat, men jeg mener ikke, der er grundlag for at ændre reglerne,« siger Kristian Jensen.

	»Det er afgørende og vigtigt, at Rigsrevisionen har gode rammer for at undersøge embedsværkets arbejde, og de rammer er efter min mening præcis så omfattende, som de skal være. Jeg ser ingen som helst grund til, at de skal laves om,« siger Per Clausen. Solcellesagen handler om flere huller i solcelleloven, som utilsigtet gav fordelagtige ordninger i forhold til tilskud til opsætning af solceller. Det forventes, at hullerne i loven over de kommende år vil koste staten flere hundrede millioner kroner. Klima- og energiminister Martin Lidegaard (R) fik tidligere på året »en næse« af Klima- og Energiudvalget for sin håndtering af sagen.

	Vil forringe kontrol

	Per Clausen frygter dog, at regeringen får overbevist Venstre og De Konservative om, at Rigsrevisionens beføjelser skal svækkes, så det ikke bliver muligt undersøge en regerings lovforberedende arbejde i fremtiden.

	»Vi har jo ingen sikkerhed for, at Venstre og De Konservative ikke får den tanke, at Folketingets og Rigsrevisionens mulighed for at kontrollere magthaverne skal forringes, hvis de selv engang kommer til magten, men jeg håber ikke, at det kommer dertil,« siger Per Clausen.

	Ifølge Kristian Jensen har Per Clausen dog ingen grund til bekymring:

	»Efter at offentlighedsloven er blevet strammet, er det afgørende, at der er nogle, som har mulighed for at se lovgivningen efter i sømmene og se, om der har været problemer med det lovforberedende arbejde. Mit udgangspunkt er ganske klart: Det skal være muligt at kontrollere en regering. Det var det, da vi sad der. Det er det nu, og det skal det også være, når vi kommer til at sidde igen,« siger Kristian Jensen.

	Formanden for statsrevisorerne, Peder Larsen (SF), er tilfreds med, at Rigsrevisionen nu kan gennemføre sin undersøgelse af solcellesagen, og han understreger, at han er »åben for at se på, om tingene kan køre endnu bedre, selv om de nu kører godt i dag«, som han siger til Ritzau.

	Han forventer altså heller ikke, at der i fremtiden vil blive ændret på Rigsrevisionens arbejdsvilkår.

	»Grundlæggende skal der ikke laves om på tingene. Det er kun et spørgsmål om at sige, hvor langt kan man gå tilbage i det lovforberedende arbejde,« siger Peder Larsen til Ritzau og fortsætter:

	»Statsrevisorerne har fuld tillid til, at Rigsrevisionen forstår at varetage balancegangen. Altså at man får de dokumenter, man har behov for, og ikke mere. Det, har vi tillid til, vil ske i solcellesagen ligesom i kommende sager,« siger han.

	Finansminister Bjarne Corydon(S), som er medunderskriver på brevet til Folketingets Præsidium, er tilfreds med at få en drøftelse af Rigsrevisionens beføjelser.

	»Vi har ment, at der var et principielt spørgsmål, der var brug for at få drøftet. Den drøftelse får vi, og det er dybest set det, vi har ønsket,« siger finansministeren.

