De er ofre for deres familiers vold – og for venstrefløjens tavshed
Samfundets berøringsangst betyder, at kvinder på flugt fra æresvold lades i stikken – og de er nemme at ignorere, for deres ulykke påvirker ikke samfundet i samme grad som drenge, der bliver radikaliseret til at begå terror. Det siger den norske filminstruktør Deeyah Khan, som retter en skarp kritik mod venstrefløjen
Deeyah Khan er 37 år og født i Oslo. Hun fik succes som sangerinde, men det pakistanske miljø i Oslo kunne ikke acceptere, at en ung kvinde fik så megen opmærksomhed, og Khan blev udsat for trusler og overfald. Hun flygtede til London, men heller ikke her kunne hun få lov til at leve i fred.


 »Ingen kom Deeyah til undsætning,« skriver den britiske journalist og forfatter Nick Cohen.
I en kommentar i magasinet Standpoint langer han ud efter Amnesty International, medier, kunstnere og politikere på den britiske venstrefløj for at svigte en ung muslimsk sangerinde, da hun blev udsat for dødstrusler og korporlige overfald fra fundamentalister.
»At beskytte en asiatisk kvinde imod uprovokerede angreb fra asiatiske mænd ville efter deres forkvaklede opfattelse være en racistisk eller islamofobisk handling.«
I dag har norske Deeyah Khan droppet sangkarrieren. Otte år efter at hun måtte flygte fra London og for anden gang i sit liv søge ly i et fremmed land, har hun i stedet dedikeret sin tid til at tale på vegne af kvinder, der er ofre for såkaldt æresrelateret vold. Kvinder som dem, hun kender fra sin opvækst i Oslos pakistanske miljø og gennem sit ngo-arbejde: »Kvinder, som ikke blot flygter fra voldelige ægtemænd, men fra hele deres omgangskreds, fra hele deres liv,« som den nu 37-årige instruktør og kvinderettighedsforkæmper selv formulerer det over for Information.
Hendes Emmy-vindende dokumentarfilm fra 2012 om Banaz Mahmod – en pige med kurdiske rødder, der med sin families vidende og accept blev voldtaget, kvalt og begravet i en kuffert i en baghave i 2006 – var et forsøg på at synliggøre problemet.
»Dengang jeg selv blev udsat for overgreb, turde jeg ikke protestere. Jeg var bange for, at mine ord ville blive misbrugt til at generalisere og stigmatisere etniske minoriteter. Men det gik op for mig, at min tavshed bidrog til kvinder som Banaz’ lidelse og død,« siger Deeyah Khan.
Men venstrefløjen og kvindebevægelsen er stadig tavs, mener hun.
»Frygten for at blive beskyldt for racisme får dem, der burde tale kvindernes sag, til at se den anden vej. Kvinderne bliver glemt og ignoreret, for deres ulykke påvirker ikke samfundet i samme grad som de drenge, der bliver radikaliseret til at begå terror.«
Den muslimske Madonna
Da Deeyah Khan var en lille pige, samlede hendes far alle hendes Barbiedukker i en skraldepose og smed dem ud. Han havde besluttet, at hun skulle lave musik. Da hun i 1992 efter flere års intens vokaltræning i den nordindiske og pakistanske khyal-tradition udgav sin første plade under fødenavnet Deepika Thathaal, blev hun barnestjerne i Norge.
Men som hun blev ældre, ændrede hendes musikalske udtryk sig i en mere poppet og udfordrende retning. Det pakistanske miljø i Oslo protesterede og lagde i takt med Deeyah Khans voksende berømmelse et tiltagende pres på hendes familie. Selv blev hun ved en lejlighed truet med en kniv og ved en anden forsøgt kidnappet, ligesom hun under en koncert i Oslo blev overfaldet og fik peberspray i ansigtet.
Som 17-årig fik hun besked fra sin mor om, at familien ikke længere kunne beskytte hende. Det kunne de norske myndigheder heller ikke, så Deeyah Khan besluttede sig for at rejse ud af landet.
»Jeg var født i Norge og forventede at have de samme rettigheder og den samme beskyttelse som hvide nordmænd, men mine muligheder viste sig at være mere begrænsede. Ingen talte min sag, da jeg blev udsat for de her overgreb.«
I det multikulturelle London forsøgte Deeyah Khan at starte på en frisk. Hun fik en stor pladekontrakt og relancerede sig selv som ’Den muslimske Madonna’. Med hvad Nick Cohen beskriver som en »rørende naivitet«, troede hun, at Storbritannien ville være et mere sikkert sted end Norge. Men snart efter måtte den unge sangerinde hyre bodyguards, da hun blev spyttet på på gaden og opsøgt på sin adresse og truet på livet.
»Den mandlige vrede forfulgte mig, hvor end jeg var,« fortæller Deeyah Khan.
’Fremmede kulturer’
I 2007 havde hun fået nok: »Ubeskyttet og ubemærket krøb Deeyah i skjul i en forstad til Atlanta i USA, og hun påbegyndte en lang og sej kamp for at samle sig,« som Cohen formulerer det i sin kommentar under overskriften »Den venstreorienterede presses fejhed«.
»Kvinder, der ligner Banaz og mig, frarøves muligheden for at blive en del af det vestlige samfund på lige fod med hvide kvinder,« supplerer Deeyah Khan.
»Det sker, når venstrefløjen og kvindebevægelsen i deres iver efter at være tolerante over for ’fremmede’ kulturer og traditioner gør sig skyldige i den racisme, de for alt i verden forsøger at undgå. Når velmenende hvide mennesker på venstrefløjen og i kvindebevægelsen ikke kæmper for, at kvinder fra andre kulturer får samme rettigheder, som de selv nyder godt af, er det racisme.«
Debatten om æresrelaterede konflikter er i vid udstrækning præget af denne racism of lesser expectation, mener Deeyah Khan. Hun oplever det i de venstreorienterede miljøer, hun færdes i til daglig.
»Jeg har venner, der simpelthen ikke deltager i diskussioner om æresrelateret vold blandt etniske minoriteter, fordi de ikke vil fremstå som racistiske. Det gør mig så rasende, for jeg ved, at vores synspunkter bunder i de samme principper om lige rettigheder for alle.«
I 2013 – seks år efter at Deeyah Khan havde forladt London og var rejst over Atlanten og krøbet i skjul uden for storbyen Atlanta – vandt hun en Emmy for Banaz – A Love Story.
Dokumentarfilmen, som hun har gjort tilgængelig på nettet omkostningsfrit, viser optagelser af politiets samtaler med en desperat pige, der var stukket af fra den voldelige mand, hun som 17-årig var blevet tvangsgift med. Banaz Mahmod fortalte, at hendes familie var ude efter hende, men betjentene lyttede ikke. Banaz blev dræbt.
Inden rulleteksterne vises billeder af 31 andre kvinder, der ligeledes er blevet slået ihjel af deres familiemedlemmer – herunder danske Sonay Mohamad og Ghazala Khan.
»Æresdrab sker kun i de mest ekstreme tilfælde, men tusindvis af kvinder lever et liv under total kontrol. De kan ikke gemme sig, fordi taxachauffører og folk, som arbejder for politiet og i jobcentre, rapporterer tilbage til familierne,« siger Deeyah Khan.
Hun medgiver, at det ikke alene er venstrefløjens ansvar at hjælpe kvinder, der er fanget i æreskonflikter.
»Men dens passivitet kridter banen op for højrefløjen, der har helt andre motiver for at tale om kvindeundertrykkelse blandt etniske minoriteter – den scorer blot politiske point ved at spille på folks frygt,« siger hun.
Det mindste af to onder
Deeyah Khan fortæller, at hun under researchen til sin film om Banaz talte med politikere, ngo’er, aktivister, politifolk og jurister, der alle var frustrerede over manglen på tilgængelig og omfattende viden og forskning om æresrelateret vold.
»Æresrelateret vold er et underresearchet og underdokumenteret fænomen, som offentligheden kender alt for lidt til. Vi hører nærmest kun om det, når der sker et mord. Medierne forfølger kun de ekstreme sager,« siger Deeyah Khan.
Derfor oprettede hun Honour Based Violence Awareness Network (HBVA) – ét af flere projekter, hun i de senere år har sat i søen for at skabe mere opmærksomhed om æresvold. Formålet med HBVA er at producere ny viden samt at samle og stille den forskning og de artikler om æresvold, der allerede er lavet, gratis til rådighed på nettet.
Deeyah Khan bliver ofte spurgt, om ikke hun er bange for at medvirke til stigmatisering af etniske minoriteter gennem projekter som HBVA og filmen om Banaz Mahmod.
»Måske,« svarer hun og tilføjer: »Men det er det mindste af to onder. At kvinder lider og dør som følge af æresvold er et langt mere presserende problem. Og det er et problem, der ikke forsvinder af sig selv,« siger hun.
»Det er godt, at vi hører flere vidnesbyrd fra ofrene for æresrelateret vold. Det ulykkelige er, at stadigt flere af ofrene er veluddannede og født i Vesten. Det understreger, hvor sejlivede de patriarkalske strukturer er.«

