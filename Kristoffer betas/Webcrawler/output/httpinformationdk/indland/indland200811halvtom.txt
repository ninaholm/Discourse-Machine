Halvtomme lastbiler kolliderer med klimamål
Regeringen ønsker gigantlastbiler for miljøets skyld. Men flere halvtomme lastbiler kommer til at forurene mere, påpeger trafikforsker, som foreslår lastbiler belagt med kørselsafgift, der svarer til deres nedslidning af miljø og veje
Lastbiler boomer i Danmark og resten af EU. Godstransport i lastbil er på ti år vokset med 46,5 pct. i EU.


 Hvad er 25,25 meter lang og 60 tons tung? En sikker overlever!
De lange og tunge modullastvognstog, der i mandags fik lov at køre på prøve i tre år, er seneste skud på lastbiltransportens stamme, der strutter af vækst som aldrig før. Lastbiler har vist sig at være langt de stærkeste i transportarternes kamp for overlevelse.
Siden 1983 er lastbiltrafikken i Danmark steget med næsten en tredjedel, således at 80 pct. af al godstransport i dag sker på gummihjul. Til sammenligning tager jernbanen sig kun af seks pct. af godstransporten. 
Modullastbilerne er en vigtig del af regeringens nye grønne linje, fordi det - på papiret - vil spare CO2 at køre med to store fremfor tre almindelige lastbiler.
Det lovende CO2-regnskab forudsætter imidlertid, at modullastbilerne fyldes op med gods. Og her kan det komme til at knibe. Danske lastbiler kører i forvejen i gennemsnit rundt med 60 pct. ingenting. 
'Det er alt for billigt'
"At lastbilerne kun er 40 pct. fyldt, skyldes at godstransport generel er styrtende billig, hvorfor megen kørsel er præget af hovsa-beslutninger og ringe planlægning," siger trafikforsker Per Homann Jespersen fra Roskilde Universitet. Han mener, at der er betydelig overkapacitet af vognmænd. Den store konkurrence fremmer ikke den effektive udnyttelse af kapaciteten, men giver lave priser og kunderne mulighed for at rekvirere kørsel på mærkelige tidspunkter. Der køres af samme grund heller ikke med returgods, ligesom der er tendens til at køre længere, fordi transport bruges til at løse andre problemer. For eksempel transporteres grønlandske rejer til Marokko, fordi det er billigt at få pillet dem der. Herefter triller de pillede rejer på gummihjul tilbage til Nordeuropa. 
"Man kan frygte, at mo-dullastbilernes større kapacitet kun vil komme i brug op til jul eller i lignende situationer med spidsbelastning. Bliver det tilfældet, vil de større lastbiler ikke betyde en sænkning af CO2-udledningen, men det modsatte," vurderer Per Homann Jespersen.
I dette synspunkt støttes trafikforskeren ikke af cheføkonom Ove Holm fra Dansk Transport og Logistik, der er vognmændenes brancheorganisation. 
Uenighed om tomrum
"Modullastbilerne kører på hovedstrækningerne mellem vigtige knudepunkter, og netop derfor har vi klar forventning om, at de vil være godt fyldte," siger Ove Holm. 
Han erkender, at det ofte er problemet i Danmark, at der fra Jylland til Sjælland køres med fyldte biler, som returnerer tomme eller halvtomme. Men her kan modullastbilerne være et fremskridt, fordi de kan skilles ad, påpeger Ove Holm. En tom trailer på returrejse kan hægtes bag på en, som er fyldt med gods. 
Per Homann Jespersen tør ikke tro på effektiv udnyttelse af lastbilerne uden en ny afgift på lastbiltransport pr. kilometer svarende til Tysklands. Da godstransport ifølge trafikforskeren står for 95 pct. af sliddet på vejene, er det rimeligt at pålægge lastbiltransport en kørselsafgift svarende til belastningen af miljø og veje. "Det vil medføre mere effektiv udnyttelse af lastbilerne og fremme af bane- og skibstransport," siger Per Homann Jespersen. 
Han vil ikke have gamle dages urentable stykgods på jernbane tilbage. Derimod skal tungt og omfangsrigt gods over på jernbane. 
Dansk Transport og Logistik ser ingen nytænkning i kørselsafgifter.
"Vognmændene kender i forvejen til afgifter og prøver allerede nu at optimere kørslen ved for eksempel at samle ordrer. Det er blot svært at gøre så meget ved små, hastende transportopgaver," siger Ove Holm.
Kørselsafgifter batter
Modullastbilerne er en vigtig brik i spillet om regeringens forpligtelser over for mindre CO2 fra transportsektoren. Ifølge en endnu ikke offentliggjort embedsmandsrapport, 'Mobilitet med mindre CO2', som Information er kommet i besiddelse af, står modullastbilerne øverst på regeringens liste over umiddelbare tiltag. 
Problemet er blot, at de nye lastbilers CO2-besparelse er meget beskeden i forhold til andre tiltag. I 2020 regner rapporten - der tager det for givet, at modullastbilerne indføres permanent - med, at modullastbilerne sparer klimaet for 16.000 tons CO2. Til sammenligning vil for eksempel kørselsafgift for lastbiler ifølge rapporten nedbringe CO2 med hele 420.000 tons, altså et tiltag, der er 26 gange mere effektivt. 
Uden snarlige kørselsafgifter og dermed begrænsning af lastbiltransportens vækst synes regeringen at måtte forberede sig på, at det bliver stejlt op ad bakke at nå klimamålene.


