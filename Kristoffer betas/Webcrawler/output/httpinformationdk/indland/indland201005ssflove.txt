S-SF lover ikke fire års dagpenge
For få uger siden var S og SF's økonomiske politik klappet og klar, men med regeringens dagpengereform vakler flertallet. Hvis S og SF ikke tilbageruller dagpengeforringelserne, bliver det også svært at lave en aftale med lønmodtagerne, lyder det fra FOA
Mekanikeren David Karam har været ledig i tre år og regner heller ikke med at få et job foreløbigt. »Jeg er 59 år, og selv om jeg søger mange job, foretrækker de at ansætte de unge,« siger han og forklarer, at han har solgt sin bil og kvittet cigaretterne for at få livet på dagpenge til at hænge sammen. At regeringen nu forkorter dagpengeperioden til to år, er »vanvittigt«, mener han og håber, at en regering med S og SF vil ændre reglerne, hvis de vinder valget.


 Hvis S og SF vinder næste folketingsvalg, vil de »annullere det meste« af det, som regeringen og DF i går blev enige om i deres spareforlig, lyder meldingen fra finansordfører Ole Sohn (SF).
S og SF's vil så at sige starte på en frisk og agter fortsat at gennemføre udspillet 'En fair løsning'. Det ændrer gårsdagens forlig ikke ved, forsikrer både Sohn og Socialdemokraternes skatteordfører, Nick Hækkerup.
Men ved tilbagerulning af »det meste« skal forstås, at SF og S dog ikke vil garantere at genindføre den fireårige dagpengeperiode, som regeringen nu forkorter til to år. Det til trods for, at S og SF i går tordnede mod reformen, som de mener »får dramatiske konsekvenser« og betyder, at »rigtig mange mennesker kommer til at gå fra hus og hjem«.
S og SF vil ikke opstille garantier, fordi dagpengemodtagernes skæbne efter et eventuelt regeringsskifte skal afgøres ved trepartsforhandlinger, forklarer Ole Sohn, der stadig vil bede alle danskere arbejde 12 minutter mere om dagen. Om de til gengæld for arbejdstiden får en højere dagpengesats eller en længere dagpengeperiode, kan SF ikke love.
»Hvad det ender med, afgøres af den dialog, der bliver i trepartsforhandlingerne,« siger Ole Sohn, der dog har en ambition om at »annullere forringelserne.«
»Jeg vil bare være ked af at skulle opstille en facitliste, for så har det ingen værdi at indkalde til åbne forhandlinger med arbejdsmarkedets parter,« siger han.
R spænder ben
Men det er ikke kun op til parterne i samarbejde med S og SF at afgøre, hvordan dagpengesystemet skal se ud. De Radikale har klart meldt ud, at de ikke vil lægge stemmer til at genindføre fire års dagpenge, og de ser heller ingen grund til at øge satserne som kompensation.
Reformen er en radikal mærkesag, og tanken med den er, at reduktionen af dagpengeperioden skal bidrage til den økonomiske holdbarhed. Derfor er det centralt for de radikale, at den forkortede periode ikke blot erstattes af en højere månedlig ydelse, hvorved ingen penge er sparet.
Dermed kan S og SF få svært ved at demonstrere et flertal for dagpengeforbedringer, hvilket kan blive en afgørende udfordring i forhold til at lande den samlede aftale med fagbevægelsen. Guleroden, der skulle få LO til at sluge kravet om øget arbejdstid, var netop, at S og SF til gengæld kunne love, at de ikke ville forringe efterløn og dagpenge.
»Det er naturligt, at vi fra LO's side kommer med det ønske, at der påbegyndes en tilbagerulning af beslutningen om dagpengeforringelserne,« bebuder FOA-formand Dennis Kristensen, der både ønsker sig en højere sats og en længere dagperiode.
»Verden har ændret sig, siden 'En fair løsning' blev fremlagt, og derfor bliver dagpengene afgjort et tema i trepartsdrøftelserne efter et eventuelt regeringsskifte. Hvis sådan et centralt emne ikke kan forhandles hjem, bliver det svært at finde en løsning på det med arbejdstiden« siger Dennis Kristensen.
Arbejdsløse håber
Finmekanikeren Jens Larsen mistede sit job for et år og fire måneder siden, og han er enig med Dennis Kristensen i, at to år med dagpenge langtfra er nok.
»Det lyder af meget, men hvis der ikke er arbejde at få, er det jo svært,« siger han og beretter om halvandet år, hvor han har søgt og søgt, men stadig ikke har fået et job.
Jens Larsen plejer at stemme SF og gør det nok igen, men er alligevel skuffet over, at en ny regering ikke vil garantere at genindføre de fire års dagpengeperiode.
»Det er jo nemt nok at sidde derhjemme i sofaen og klage, hvis man ikke selv har et bedre alternativ,« siger han om S og SF's kritik af regeringen, om end han stadig mener, at oppositionens svar på den økonomiske krise er at foretrække frem for VKO's.
Samme indstilling har 59-årige David Karam, der er ledig på tredje år og mener, at særligt hans alder gør det svært at komme gennem nåleøjet til arbejdsmarkedet på bare to år.
»Så jeg håber meget på, at en ny regering vil ændre det igen,« siger David Karam.
S-SF: Radikale retter ind
Trods manglende garantier og de forhindringer, som S og SF vil støde på i forsøget på at blive enige med de radikale, så mener hverken Sohn eller Hækkerup, at Jens Larsen, David Karam og andre ledige har grund til at frygte S og SF's politik:
»Vi annullerer netop de forringelser, der ligger og indkalder til trepartsforhandlinger. Hvad det så ender med, kan jeg ikke sige,« forklarer Sohn, der »er helt overbevist om,« at der nok skal kunne findes en løsning med de radikale.
»Fordi man har indtaget et standpunkt, behøver man ikke slå lejr på toppen af det. Når vi først sidder og skal forhandle med arbejdsmarkedets parter, er jeg sikker på, at den radikale mentalitet er sådan, at man også er villig til at finde en løsning,« siger Hækkerup.

