Studenterprotest mod lukning
Udsigten til, at Danmarks Pædagogiske Universitetsskole skal lægges ind under et fakultet på Århus Universitet, får kritik fra de studerende


Dårligere undervisning og mindre medbestemmelse til de studerende er ifølge de studerende selv en mulig konsekvens af nedlæggelsen af DPU som selvstændigt fakultet. Som Information i går kunne fortælle, lægger en ny rapport op til, at DPU skal lægges ind under et storfakultet på Aarhus Universitet. Det har afstedkommet advarsler fra forskerhold om forringelse af den pædagogiske forskning. Men også de studerende på DPU og på landsplan er kritiske over for tanken om et storfakultet:»Jo flere mennesker der er på et fakultet, desto sværere er det at komme til orde,« siger formanden for De Studerendes Råd på DPU, Anne Strandsbjerg Petersen, som peger på, at det ikke har været muligt at få et møde i stand med AU's rektor om sagen.DPU's dekan Lars Qvortrup afviser, at der vil blive tale om en nedlæggelse af DPU, men vurderer, at der vil blive tale om et stærkere samarbejde med humaniora og samfundsvidenskab. Heller ikke det vækker glæde:»Hvis vi skal sidde til forelæsninger sammen med andre grupper, kan det forringe undervisningen. Det pædagogisk faglige miljø på DPU er en styrke for undervisningen og uddannelserne,« siger Anne Strandsbjerg Petersen, som betoner, at de fleste af DPU's studerende og undervisere er bosat i københavns-området.Formanden for Danske Studerende Fællesråd, Mikkel Zeuthen, hæfter sig ved forslaget om at reducere antallet af studienævn på AU.»Det peger på nødvendigheden af at sikre de studerendes medbestemmelse i universitetsloven,« siger han.Det har ikke været muligt at få en kommentar fra AU's rektor Lauritz B. Holm-Nielsen, men i et læserbrev i Information i dag betoner han universitets ønske om at styrke pædagogikken.
