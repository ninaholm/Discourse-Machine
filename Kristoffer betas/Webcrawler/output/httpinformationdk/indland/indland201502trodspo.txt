Trods politisk ønske er Hizb ut-Tahrir vanskelig at opløse
To gange har Rigsadvokaten afvist, at det er muligt at forbyde Hizb ut-Tahrir, sådan som et politisk flertal ønsker. Medmindre foreningen ændrer strategi, er der ikke udsigt til et forbud, vurderer eksperter


 Det kan vise sig svært at forbyde Hizb ut-Tahrir, sådan som politikere ønsker det i kølvandet på terrorangrebene i København.
Både i 2004 og i 2008 har Rigsadvokaten nemlig afvist, at det kan lade sig gøre at forbyde den muslimske forening efter grundloven, fordi det ikke kan bevises, at den har et ulovligt formål.
Og så sent som for tre uger siden oplyste justitsminister Mette Frederiksen (S) til Folketinget, at Rigsadvokaten »ikke har modtaget oplysninger, der giver anledning til en ændret vurdering af, hvorvidt der bør tages skridt til at søge foreningen opløst ved dom i henhold til grundlovens § 78«.
Men efter at Hizb ut-Tahrir bl.a. har opfordret til ikke at tage afstand fra terrorangrebene i København den 14.-15. februar, er det igen kommet på tale at søge foreningen forbudt.
»Min egen holdning er, at den organisation skal opløses. Og i det sekund, Rigsadvokaten mener, at der er grundlag for at få dem opløst, skal det ske. Derfor er det afgørende, at Rigsadvokaten på baggrund af den seneste udvikling vurderer, om der nu er et grundlag for, at Hizb ut-Tahrir opløses,« udtalte justitsminister Mette Frederiksen i torsdag i Politiken.
Bag sig har ministeren ifølge Politiken et politisk flertal, der ønsker foreningen opløst, heriblandt Dansk Folkeparti:
»Ved attentaterne i Paris og København så vi angreb på jøder og ytringsfriheden. Og på det seneste er der igen kommet hadetale og propaganda fra Hizb ut-Tahrir. Dét skal vi tage alvorligt,« siger retsordfører Peter Skaarup.
Lovligt at være antidemokrat
Der er imidlertid ikke tale om, at der skal foretages en ny undersøgelse. Rigsadvokaten har nemlig allerede en ordning, hvor statsadvokaterne og politikredsene løbende indberetter »om forhold, der kan have betydning for spørgsmålet om et forbud mod Hizb ut-Tahrir«, ligesom PET orienterer om »relevante oplysninger om foreningen«.
Det har indtil nu ikke resulteret i, at Rigsadvokaten mener, der er grundlag for at forbyde foreningen. Ifølge Rigsadvokaten er det nemlig »ikke ulovligt for en forening at have som formål at arbejde for en ordning eller en retstilstand, der forudsætter ændringer af lovgivningen eller eventuelt grundloven, hvis dette sker med lovlige midler«.
De to tidligere undersøgelser er blevet iværksat, efter at den tidligere talsmand for Hizb ut-Tahrir Fadi Ahmad Abdel Latif to gange er blevet dømt for trusler mod jøder. Men der er ifølge Rigsadvokaten tale om »enkeltstående strafbare handlinger«, som ikke er nok til at kunne bevise, at Hizb ut-Tahrir har et ulovligt formål.
På baggrund af Rigsadvokatens redegørelse fra 2008 og det seneste svar til Folketinget, vurderer professor i forfatningsret Jens Elo Rytter, Københavns Universitet, at det ikke aktuelt vil være muligt at opløse Hizb ut-Tahrir.
Et forbud vil kræve, at der kommer flere eksempler på, at ledende medlemmer af foreningen dømmes for f.eks. udtalelser, voldelig adfærd eller tilskyndelse til terror, vurderer Jens Elo Rytter.
»Det er nogle ret stramme krav, der skal være opfyldt. Selv hvis nogle medlemmer af Hizb ut-Tahrir går amok, så er det jo ikke givet, at det kan henføres til foreningen. Der kan være brodne kar i alle foreninger og organisationer,« siger han og tilføjer:
»Men hvis der kom flere sager, både med strafbare trusler og navnlig også sager med eksempelvis voldelig adfærd fra medlemmer, som man kan se er koordineret af Hizb ut-Tahrir selv, så kan situationen godt blive en anden.«
Efter terrorangrebene i København understregede Hizb ut-Tahrir i en pressemeddelelse, hvor vigtigt det er, »at vi som muslimer ikke tager afstand, men tværtimod sætter tingene i den rette kontekst«. På den måde holder foreningen sig til dens ikke-voldelige strategi, siger lektor på mellemøststudier ved Syddansk Universitet Kirstine Sinclair, som har forsket i Hizb ut-Tahrir.
»De tager ikke afstand, men opfordrer heller ikke til vold. Dér rammer de lige præcis en balance mellem at dyrke konflikten uden at begå noget egentligt lovbrud,« siger Kirstine Sinclair.
Hun uddyber, at Hizb ut-Tahrir ikke er interesseret i vold, men i at oprette et kalifat og dyrke konflikten mellem muslimer og alle de andre i samfundet.
På trods af at Rigsadvokaten indtil nu ikke har fundet grund til at forbyde Hizb ut-Tahrir, og selv om foreningen officielt afstår fra at opfordre til vold, er det vigtigt at stille spørgsmålstegn ved den muslimske forenings eksistens, mener retsordfører Peter Skaarup.
»Foreliggende oplysninger viser, at gerningsmanden bag terrorangrebet i København var i Heimdalsgade-moskeen dagen før angrebet. Dét er meget alvorligt. Ifølge Hizb ut-Tahrir selv vil de nå politiske mål uden brug af vold, men samtidig prøver foreningen at radikalisere personer i Danmark under slogans om drab på jøder. Og det hænger jo ikke sammen,« siger Peter Skaarup.
»Men vi når selvfølgelig ingen vegne, hvis Rigsadvokaten stadig vurderer, at der ikke skal ske noget,« tilføjer han.
Forbud ingen mirakelkur
Ligeledes bakker Venstres retsordfører Karsten Lauritzen op om en løbende undersøgelse.
»Der er fortsat god grund til grundigt at undersøge, hvilke mennesker som står bag, og hvilke muligheder vi har som lovgiver for at forbyde organisationen. Men det er ikke det samme som at sige, at vi vil bruge de muligheder,« siger Karsten Lauritzen, der ikke mener, et forbud vil være en »mirakelkur«.
Enhedslistens retsordfører Pernille Skipper advarer politikere mod at forbyde Hizb ut-Tahrir.
»Fanatiske og radikale holdninger skal bekæmpes med modargumenter og demokrati. Forbyder man en organisation af fanatikere, risikerer man i stedet, at de bevæger sig ned i undergrunden og bliver endnu mere interessante for udsatte unge.«

