DF truer med at trække støtte til Afghanistan-styrke
DF truer med at trække støtten til de danske soldater i Afghanistan, hvis en afghansk journalist henrettes. Styrken bliver i landet, fastslår udenrigsminister Per Stig Møller
Den danske udenrigsminister, Per Stig Møller (K), afviser at trække de danske soldater ud af Afghanistan. Dansk Folkeparti truer med at trække partiets støtte tilbage, hvis Afghanistan henretter en dødsdømt journalist for blasfemi.


 Dansk Folkeparti truer med at trække sin støtte til den danske styrke i Afghanistan tilbage. Truslen kommer, efter at den afghanske journalist Parwiz Kambakhsh er blevet dømt til døden for blasfemi. Dansk Folkepartis udenrigsordfører, Søren Espersen, understreger, at VK-regeringens støtteparti ikke vil acceptere, at dødsdommen eksekveres. Det krav må Danmark og dets allierede stille til den afghanske regering, mener Søren Espersen. 
"Jeg kan ikke forestille mig, at vi - under de forudsætninger - vil være med mere. Hvis han henrettes, så er vi tilbage, hvor vi var før 2001. Så er der ikke mere nogen ræson i det i forhold til vores tropper og myndighedsudøvelse i Afghanistan, siger Søren Espersen.
Udenrigsminister uenig
Dansk Folkepartis krav falder dog ikke i god jord hos udenrigsminister Per Stig Møller (K). 
"Vi skal huske, at vi også er i Afghanistan for at forhindre, at landet igen bliver et tilholdssted for terrorister og træningslejre. Vi skal ikke overdrage landet til Taleban fra den ene dag til den anden," siger Per Stig Møller.
Han sætter sin lid til, at pres fra det internationale samfund kan påvirke den afghanske regering til at omgøre dødsdommen.
Ministeren afviser at tage stilling til, hvordan Danmark vil reagere, hvis den dødsdømte journalist henrettes. 
"Vi skal understrege over for Afghanistan, at de har en forfatning, som giver ligestilling mellem køn og menneskerettigheder. Det er en del af forudsætningen for den støtte, som verden giver," siger udenrigsministeren.
Vil appellere 
De øvrige parter bag Afghanistan-styrken, Venstre, Socialdemokraterne og det Radikale Venstre satser også på, at omverdenen kan tvinge den afghanske regering til at ændre dødsdommen. 
Og de afviser at trække de danske styrker ud, hvis det ikke sker. 
"Der er selvfølgelig grænser for, hvad vi kan acceptere af horrible ting, der sker i et land, vi støtter. Men vi skal se på, hvordan vi bedst forhindrer dødsdommen, og det er nok ved at appellere til regeringen og præsidenten. Det håber jeg, at et enigt kor af allierede regeringer vil stå bag," siger Mogens Lykketoft (S).
Vi skal sige fra 
Den radikale forsvarsordfører, Morten Helveg Petersen, er enig.
"Det er vigtigt, at den danske regering siger fra og siger, at den ikke vil finde sig i det her. Men jeg tror, at det er klogest at søge dialogen i stedet for at true med at trække sig ud," siger Morten Helveg Petersen.
Venstres udenrigsordfører, Søren Pind, mener det vil være farligt at trække styrken ud af det uroplagede land.
"Det handler også om noget større. Vi skal død og pine forhindre en ustabil situation i Afghanistan og Pakistan. Får vi Taleban tilbage i Afghanistan, kan det ende med, at også Pakistan bliver ustabilt, og så har vi en islamisk stat, som har atomvåben," siger Søren Pind, der til gengæld mener, at Danmark kan lægge pres på den afghanske regering ved at skære i de danske investeringer og bistandsmidler. Sagen drejer sig om den 23-årige afghanske journalist Parwiz Kambakhsh, som søndag skal fremlægge en erklæring til sit eget forsvar i retten. 
Parwiz Kambakhsh blev oprindeligt dødsdømt ved den øverste provinsdomstol i Balkh i det nordlige Afghanistan i januar. 
Dødsdommen udløste voldsom kritik fra NATO og landene bag missionen i Afghanistan.
Tiltalen mod journalisten skyldes, at han har hentet artikler på internet, som indeholder en diskussion af visse elementer i islam, herunder kvindernes rolle. 
Afghanistan fik en ny forfatning efter den yderligtgående muslimske Talebanmilits' fald i 2001, og heri stadfæstes internationalt anerkendte frihedsrettigheder. Men samtidig er forfatningen baseret på sharialovgivning, som forbyder kritik af islam.
ritzau


