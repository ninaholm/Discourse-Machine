ANALYSE: Ny offentlighedslov begrænser åbenhed
Borgerne får større adgang til oplysninger om samfundet, men færre muligheder for at kontrollere magten som følge af det forslag til ny offentlighedslov, regeringen fremlagde i går
Jesper Tynell fra DR's Orientering modtog Cavlingprisen den 8. januar 2009 for sin afdækning af daværende beskæftigelsesminister Claus Hjort Frederiksens (V) misinformation af Folketinget. En historie, han næppe havde kunnet lave, hvis den nye offentlighedslov havde været gældende.


 Som bekendt afhænger det sete af øjnene. Det gælder ikke mindst, når justitsminister Lars Barfoed (K) lancerer regeringens forslag til ny offentlighedslov som en regulær oplukker til »forvaltningens inderste kammer« og som »et skridt i retning af mere åbenhed«.
Set med borger- eller journalistøjne tager regeringens netop fremlagte forslag til ny offentlighedslov sig nemlig ganske anderledes ud. I og med at regeringens lovforslag paragraf for paragraf stort set følger det lovforslag, som Offentlighedskommissionen fremlagde for et år siden, så kan vurderingen kun gå i modsat retning af ministeren: Selv om den ny offentlighedslov på en række punkter gør det nemmere for borgerne at få visse oplysninger, så vil lovforslaget gøre det endog betydeligt sværere for borgerne at kontrollere magten.
Den ny offentlighedslov vender så at sige luppen ud af, dvs. fra magten og ud mod borgerne i stedet for, at borgerne kigger i luppen ind mod magten.
Det er ikke mindst lovforslagets omstridte paragraf 24 om ministerbetjening, der skurrer i journalistøjne. Paragraffen vil med ét slag gøre alle dokumenter, der udveksles mellem forskellige ministerier og myndigheder i en sag, til interne dokumenter. Herved kan dokumenterne unddrages offentlighed, men altså kun i sager om ministerbetjening. Til gengæld er definitionen af, hvornår et dokument kan siges at være udarbejdet med henblik på ministerbetjening bevidst gjort så løs, at det minder om at sømme en budding fast til en væg: Hvis det kan forventes, at dokumenterne indgår i ministerbetjening nu eller engang ude i fremtiden, kan paragraf 24 anvendes til at afskære adgangen.
Hvis et flertal af Folketinget stemmer for paragraf 24, vil det blive nemmere for embedsmændene at undgå skandaler om f.eks. overbetaling af de private sygehuse  simpelthen fordi afgørende dokumenter ganske lovmedholdeligt kan unddrages offentligheden.
Først lukkes der til 
Også forslagets paragraf 27 vil medføre en væsentlig indskrænkning af åbenheden. Paragraffen vil unddrage dokumenter, der udveksles mellem ministre og enkelte folketingsmedlemmer fra offentlighed, når det drejer sig om sager om lovgivning eller en tilsvarende politisk proces. Det betyder, at offentligheden ikke længere nær så godt kan følge med i, hvilke aftaler og politiske handler, der indgås mellem regeringen og et støtteparti.
Endnu en indskrænkning i åbenheden er lovforslagets paragraf 22, der vil undtage samtlige kalendere, som føres i det offentlige, fra aktindsigt. I sommeren 2009 blev ministrenes kalendere med et hurtigt lovindgreb undtaget aktindsigt, og denne lukkethed skal nu bredes ud til at gælde for samtlige offentlige kalendere, dvs. i ministerier, styrelser, undervisningsinstitutioner mv.
Endelig vil paragraf 25 medføre, at dokumenter., der udveksles mellem KL, Danske Regioner og kommuner og regionerne i forbindelse med økonomiske eller politiske forhandlinger med staten, undtages fra offentlighed.
Disse fire begrænsninger vil uundgåeligt føre til betydelig mindre åbenhed og dermed ringere muligheder for borgerne og medierne til at kontrollere magten.
 og så åbnes der lidt op
Blandt forbedringerne i forhold til gældende lov er der især grund til at bemærke forslagets paragraf 4, som vil inddrage ikke børsnoterede aktieselskaber, hvor det offentlige ejer mere end 75 procent. Det betyder f.eks., at Øresunds- og Storebæltsbroen fremover bliver underlagt offentlighed.
Paragraf 3 vil inddrage KL og danske Regioner under lovens anvendelsesområde.
Paragraf 11 vil gøre det muligt at få udleveret oplysninger fra offentlige databaser, hvis det kan gøres med »få og enkle kommandoer«. Desuden vil paragraf 16 lægge op til, at der skal etableres en forsøgsordning med åbne postlister, dvs. åbenhed om alle henvendelser, der tilgår en myndighed.
Paragraf 19 vil åbne for aktindsigt i bødeforlæg, der udstedes af et privat firma, mens paragraf 15 vil gøre det lovpligtigt for myndigheder at journalisere dokumenter, der har været brugt i forbindelse med sagsbehandling. Endelig vil paragraf 39 gøre det muligt at klage alene over sagsbehandlingstiden, hvis en begæring om aktindsigt forhales af en vrangvillig myndighed.

