Svage elever løfter sig i gymnasiet



 Når to ud af tre af dem, der fik under 4 i dansk og matematik ved folkeskolens afgangsprøver, senere opnår et snit på 4 eller mere til deres studentereksamen, er der grund til at være påpasselig med at lave skrappere adgangskrav til gymnasiet. Det mener chefanalytiker Mie Dalskov Pihl fra Arbejderbevægelsens Erhvervsråd (AE) på baggrund af en ny undersøgelse fra AE.
Af de flere end 5.000 studenter fra 2014, der fik under 4 i dansk og matematik ved afgangsprøverne i grundskolen, fik 67 procent mindst 4 ved deres studentereksamen, skriver Politiken.
»At klare sig relativt dårligt i folkeskolen er ikke ensbetydende med, at man ikke kan få en studentereksamen senere og endda med et pænt gennemsnit,« siger hun.
Hun påpeger samtidig, at et højere adgangskrav på eksempelvis 4 vil betyde, at otte-ti procent af en ungdomsårgang, som i dag får en studenterhue, vil blive afskåret fra muligheden på grund af et for lavt folkeskolesnit.
Før folketingsvalget brød forhandlingerne på Christiansborg om en gymnasiereform sammen netop på grund af uenighed om adgangskravene.
Her krævede de borgerlige partier mindst 4 i dansk og matematik som gymnasialt adgangskrav.
Ritzau

