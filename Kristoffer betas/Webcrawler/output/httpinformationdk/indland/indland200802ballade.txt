'Balladen bliver ved og ved'
De unge på Nørrebro er vrede på politiet og visitationszoner og på tegnere, der karikerer Profeten, og aviser, der trykker tegningerne. Derfor brænder de biler af
I denne uge har der igen været uroligheder og brændende biler på Nørrebro. Uroen har senere bredt sig til andre dele af København og de store provinsbyer.


 "Jeg er sur på politiet. Det kan ikke være rigtigt, at de skal klappe mig på lommerne, og jeg skal smide bukserne syv gange på en time. Hvis det handler om, at én er blevet dræbt med en kniv, så kan jeg ikke forstå, at der ikke også er visitationszoner i Hellerup," siger den 17-årige unge mand i hvide træningsbukser. "Og så lige efter, så er Muhammed-tegningerne i alle aviserne igen, det er for meget, hvorfor skal det blive ved?"
Han sidder på en cafeteriastol i Nørrebrohallen og tripper. Balladen på Nørrebro og i resten af landet er normalt tæt på, men om lidt er det ham, der skal ind og spille igen, og han skal også nå at ryge. 600 unge på 94 hold kæmper om 1., 2. og 3. pladsen. 'Årets spiller' fra sidste år har lige været ved bordet og sagt, at han stiller op for en, der er blevet syg. Så nu gælder det. 
Sociale spilleregler
Sami El Shimy sidder ved et andet bord og laver holdfordeling, mens han engang imellem råber ud i rummet, når der er optakt til ballade. Der er en strøm af teenagere i kondisko og træningstøj, tre-fire drenge af anden etnisk herkomst end dansk tjatter til hinanden og råber lidt, indtil de storgrinende bliver skilt ad af en stor fyr med mærkatet vagt.
Sami El Shimy har været gadeplansarbejder siden 1994, og han er leder af Københavnerteamet, der hjælper unge rødder for Københavns Kommune. I 2000 fandt socialforvaltningen ud af, at kriminaliteten er stigende i ferier. De arrangerede en fodboldturnering, og 120 blev opstillet på få timer. Fodboldturneringen hjælper de unge af med deres energi og lærer dem måske sociale spilleregler.
Sami og hans 10 kolleger er trætte. De er fodbolddommere og vagter om dagen, mens de om natten forsøger at forhindre konflikter, før de bliver til brændende biler. Bilerne begyndte at brænde lørdag nat, fordi en ældre, respekteret muslimsk herre tidligere på dagen blev stoppet i sin bil ved siden af Folkets Park på Nørrebro, siger Sami El Shimy.
"Da en gruppe unge ser det, bliver de rasende og går til angreb på politiet. Den stemning optrappes søndag, hvor unge fra andre kvarterer i København kommer til. Nu handler det ikke kun om den ældre herre, der blev overfaldet, men om vrede mod politiet."
Brændende biler
København Politis døgnrapport siger intet om overfaldet på en ældre herre, men beskriver brændende containere og biler. Tåregas mod politiet udløser anholdelse af 11 personer, der alle bliver løsladt igen. 
"Mandag er ingen indvandrere involveret i ballade, men andre grupper af hætteklædte unge laver bål og brænder en bil af på Vesterbro. Der var pakket med politi og journalister på Nørrebro på det tidspunkt, så er det ret utroligt, at der ikke er nogen, der har set noget. Tirsdag kommer Muhammed-tegningerne i aviserne, og så starter det forfra." siger Sami El Shimy. Han finder sms-kæder frem, der opfordrer til demonstration, men formaner til ro og ingen ballade.
"Inshallah, I vil møde op og demonstrere mod denne uacceptable handling. Allah må belønne jer, husk ikke at lave ballade, da det vil ødelægge synet på islam. Salam aleikum. Send videre."
Henrik Bastholm er centerchef på lokalcenter Nørrebro. Han bekræfter Sami El Shimys ord om, at de unge er mellem 12 og 22 år, de er relativt organiseret via sms-kæder, og de er vrede på politiet på grund af de skærpede visitationer i området. 
"De unge føler, at politiet er diskrimerende i deres visitationer, fordi de vælger unge ud af anden oprindelse end dansk. En af vores medarbejdere er eksempelvis blevet bedt om at tage bukserne af, selvom han kunne fremvise legitimation på åben gade," siger han. 
"Vi ved, at der er nogle autonome imellem, og det er en ny situation. Der har altid været spændinger imellem de her grupper, men noget tyder på, at de har fået en fælles fjende, der hedder politiet," siger Henrik Bastholm. 
Ingen respekt
En anden ung mand kommer hen til cafebordet i Nørrebrohallen. Han kender godt dem, der laver balladen, men er selvfølgelig ikke selv med til det. 
"Balladen bliver ved og ved. Først var det den ældre mand, der blev overfaldet af politiet, og så lige efter bliver Muhammed-tegningerne igen trykt i danske aviser. Hvorfor respekterer danskerne os ikke?"
Nørrebro brænder igen. Måske handler det om en ældre mands sammenstød med politiet, visitationszoner eller karikaturer af Profeten, der endnu en gang sætter sindene i kog. 
"Situationen er under kontrol lige nu, men jeg kan godt frygte for, hvad der sker, hvis ældre unge end dem, der laver ballade nu, begynder at blande sig," Sami El Shimy.
"At sætte ild til en bil og komme i medierne får dem til at føle, at de bliver hørt."


