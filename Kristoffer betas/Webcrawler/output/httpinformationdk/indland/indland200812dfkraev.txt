DF kræver forklaring på tuneserlov
Selv om tuneserloven vedtages, kan Muhammed-tegner Kurt Westergaard stadig risikere at møde den mand, som vil myrde ham


 Dansk Folkeparti kræver en forklaring på oplysningerne om, at regeringens såkaldte tuneserlov ikke forhindrer Kurt Westergaard i at møde den mand, som ifølge Politiets Efterretningstjeneste (PET) har haft planer om at myrde ham. 
Både Integrations- og Justitsministeriet fastslår nu, at det vil være i strid med menneskerettighederne, hvis tuneseren ikke får lov til at besøge sin familie i Århus, tæt ved Muhammedtegneren.
Formanden for Folketingets retsudvalg, Peter Skaarup (DF), kalder det "grotesk" og mener, at familiebesøget bør foregå i Center Sandholm, i Nordsjælland. Men Peter Skaarup erkender, at VK-regeringens støtteparti ikke kan gøre noget.
- Det undrer mig, at regeringen fortolker tingene i den her retning, for det er jo ikke det, man har sagt tidligere. Det er uheldigt og grotesk, hvis skatteborgerne nu skal betale for ekstra beskyttelse af Kurt Westergaard, fordi der er en holdning om, at konventionerne skal overholdes og tolkes i den mest stramme retning. Men det er jo ikke anderledes end med Metock-sagen: Hvis regeringen siger, at den kan ikke leve med, at Danmark ikke overholder alt til punkt og prikke, så kan vi jo kræve nok så meget. Men lad os se på det, siger Peter Skaarup.
Risikoen for at Kurt Westergaard risikerede at møde den mistænkte tuneser på gaden i Århus, var netop anledningen til, at Dansk Folkeparti under finanslovforhandlingerne aftvang VK-regeringen en politisk aftale om en  hurtig lovstramning af vilkårene for udlændinge på tålt ophold. Finansminister Lars Løkke Rasmussen (V) kaldte det dengang "åbenlyst uholdbart", at tuneseren kunne bo i Århus.
Lovforslag 69, der i folkemunde omtales som tuneserloven, vil derfor pålægge personer på tålt ophold dels en daglig meldepligt, dels en pligt til at overnatte i Sandholmlejren, således at tegneren trygt kan færdes i gadebilledet i Århus.
Integrationsminister Birthe Rønn Hornbech (V) har tidligere oplyst, at såfremt personerne har familie bosat uden for centret, så må de pågældende have "rimelig adgang" til at opretholde varetagelsen af familielivet, og nu konkluderer justitsminister Brian Mikkelsen (K) i et svar Folketinget, at i praksis vil det være i strid med menneskerettighederne, hvis ikke tuneseren får lov til at tage på weekendophold hos sin danskfødte kone og parrets børn i Gjellerupparken.
Kurt Westergaard er selv helt tryg ved, at den 36-årige tuneser får lov til at forlade Sandholmlejren og tilbringe weekenden med familien i Århus. 
- Jeg regner med, at han til sidst får lov til at tage permanent hjem til Århus. Det er jo et venligt og meget humant land, vi lever i. Jeg håber så, at det gør indtryk på ham, så han bliver klar over, at det er fuldstændig urimeligt at beskæftige sig med terrorisme i et land, der behandler sine medmennesker så godt, siger tegneren. 
Det har ikke været muligt at få en kommentar fra Venstre og De Konservatives integrationsordførere.
