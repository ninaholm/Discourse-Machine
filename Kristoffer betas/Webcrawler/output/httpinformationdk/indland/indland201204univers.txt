Universiteter opsparer milliarder af skattekroner
Med de seneste millionoverskud har universiteterne nu sparet seks milliarder op i egenkapital. Det er fint at gemme penge til en regnvejrsdag, men udviklingen har taget overhånd, mener professor i kritisk revision. Skattekronerne er jo egentlig givet til uddannelse og forskning
Typisk ansætter universiteterne timelærere for at have undervisere nok, og de er langt billigere i drift end fastansat personale. Det er en af grundene til universiteternes gode store overskud.


 2011 blev et gyldent år for de danske universiteter. Samtlige otte universiteter har genereret uventede millionoverskud, og i alt har de kunnet sætte 784 millioner kroner ind på kontoen. Det viser en opgørelse på baggrund af universiteternes årsregnskaber og estimater, som Information har lavet.
Universiteterne forklarer de store overskud med forsigtighed og kalder det rettidig omhu i en tid med usikre offentlige bevillinger. Men universiteterne har nu sparet knap seks milliarder kroner op i egenkapital, og det er alt for meget, siger professor i kritisk revision Rebecca Boden fra University of Roehampton, London, der tidligere har forsket i de danske universitetsbevillinger.
»Universiteterne bør blive spurgt, hvorfor de ikke har brugt pengene på forskning og uddannelse, som regeringen og skatteyderne har givet dem til,« mener Rebecca Boden.
Det særlige ved danske universiteter er, at de får langt de fleste penge fra staten. Derfor skal universiteterne heller ikke regne med, at politikerne ustraffet vil lade dem blive ved med at spare offentlige midler op, vurderer Rebecca Boden
»Hvis jeg var finansminister ville jeg sige: ’I skal bruge jeres egne penge først, inden I får flere’. Regeringen har jo givet pengene til uddannelse her og nu, så den vil også gerne sikre sig, at de penge rent faktisk også bliver brugt nu,« siger hun.
De store overskud giver universiteterne et forklaringsproblem, siger professor i økonomistyring Per Nikolaj Bukh fra Aalborg Universitet. Det kan være svært at ramme et nul i budgettet, når man har en milliardomsætning. Men det er svært at lave trecifrede millionoverskud ved et uheld, som det er sket på Københavns Universitet, Syddansk Universitet og CBS, siger han.
»Forestil dig hvor mange hundrede medarbejdere, man kunne få til at forske og undervise for de penge. Det offentlige har jo øget taxameterbevillingerne per studerende netop for at rette op på undervisningskvaliteten, og når vi samtidig laver store overskud, så er det klart, at kritikerne vil spørge, om vi er sikre på, at vi har fået undervist det, vi skulle,« siger Per Nikolaj Bukh.
De store overskud skyldes særligt det stærkt stigende antal studerende, der er universiteternes største indtægtskilde. Hver gang de studerende består en eksamen udløser det nye midler, men de nye studerende kræver ikke nødvendigvis øgede udgifter i samme omfang, siger Per Nikolaj Bukh. Eksempelvis kan man bare lave holdene større, hvis der er plads i auditoriet.
»Så man har noget af en pengemaskine, når man kan øge omsætningen. Hvis undervisningen er god nok i forvejen, så skal du jo ikke begynde at docere dem med flere undervisningstimer, blot fordi du får flere penge. Så i det lys er det god universitetsledelse at lade være med at bruge pengene. Man må sige helt nøgtern, at den styringsmodel belønner dem, der kører stordrift,« siger Per Nikolaj Bukh.
Samtidig melder flere universiteter om, at de ikke har ansat lige så mange videnskabelige medarbejdere, som de har budgetteret med. På Aalborg Universitet har man »fortsat problemer med at ansætte videnskabeligt personale i samme takt som væksten i indtægterne«, lyder det i den seneste prognose fra oktober sidste år.
Demokratisk problem
Typisk ansætter universiteterne i stedet timelærere for at have undervisere nok. Det er en tendens, man ser over hele verden, siger Rebecca Boden. Men i Danmark bliver den forstærket af, at universiteterne har fået en blankocheck til at øge antallet af studerende.
»Folk på timebetaling er meget billigere end det almindelige personale. Så universiteterne bliver ved med at tage studerende ind, regeringen betaler, og arbejdskraften bliver billigere. Jeg er sikker på, at de britiske universiteter ville være meget glade for sådan en åben tegnebog fra regeringen,« siger Rebecca Boden.
Rektor på Syddansk Universitet og formand for rektorkollegiet Jens Oddershede ser tre grunde til de ekstraordinært store overskud. Dels er universiteterne blevet bedre til at sikre, at de studerende kommer gennem studierne, dels har man gennemført en række påkrævede administrative besparelser før tid, og dels vil man sikre sig mod store underskud de kommende år, hvis globaliseringspuljen ikke bliver forlænget i samme omfang som hidtil.
»Det at bremse sådan en supertanker op, som vi sejler med her, kræver en lang bremselængde. Så de udsigter har gjort os endnu mere forsigtige med at sætte nye ting i gang,« siger Jens Oddershede.
Da universiteterne blev selvejende i 2003 var det netop meningen, at de skulle opbygge en større egenkapital, så de kunne blive mere uafhængige af udsving på finansloven og gemme penge til en regnvejrsdag. Men både Rebecca Boden og Per Nikolaj Bukh peger på, at ophobningen af egenkapital kan blive et demokratisk problem, hvis universiteterne bliver så uafhængige, at de kan blæse på den uddannelsespolitik, som Folketinget udstikker.
»Systemet har fået lov til at vokse vildt, men nu er tiden måske kommet til at få en offentlig diskussion af, hvordan universiteterne skal finansieres, og hvordan man sikrer sig, at pengene bliver brugt på det, som de bliver givet til,« siger Rebecca Boden.
Ifølge Jens Oddershede diskuterer universitetsledelserne løbende med Uddannelsesministeriet, om de store egenkapitaler i sig selv kan føre til faldende bevillinger. Men universiteterne vil gerne bruge af formuerne, hvis der kommer længerevarende aftaler på universitetsområdet, siger han.
»Vi vil mægtig gerne bruge de penge, vi får, til formålet, og også dem, vi har sparet op. Men det forudsætter, at vi kan være trygge ved at gøre det,« siger Jens Oddershede.
»Jeg sidder ikke med nøglen til, om det er rigtigt eller forkert, det vi har lavet. Men som ansvarlig rektor ville jeg meget nødigt sidde i en situation, hvor vi havde brugt alle pengene og så fik faldende bevillinger.«

