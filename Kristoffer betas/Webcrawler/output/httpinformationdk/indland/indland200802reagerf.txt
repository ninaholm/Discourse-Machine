'Reager mod fyringer'



 Når Roskilde Universitetscenters (RUC) bestyrelse den 28. februar skal vedtage den endelige spareplan for universitetet, opfordrer Studenterrådet de studerende til at møde talstærkt op og vise modstand mod fyringer. »Det er kortsigtet og uigennemtænkt at fyre medarbejdere. Hvordan skal RUC forbedre sin STÅ-produktion (antal beståede studerende, der udløser taxameterpenge, red.) hvis der er færre undervisere til at opretholde det faglige niveau?« spørger Helga Mathiassen fra Studenterrådet på RUC, der også advarer mod fyringer af det administrative personale, som de mener har for stor arbejdsbyrde i forvejen. Studenterrådet var i januar med til at vedtage budgettet for RUC med besparelser på 15 mio. kr., men mener ikke, at det behøver indebære fyringer.

