Den beske smag af Nestlé
Det globalistiske kaffekonglomerat gør intet for at forsøde sit ry
Der må være bortsmeltet megen flødeis i de år, Nestlé ejede Premier Is i Danmark, for ejerskabet har gjort Nestlé skattefrit – hævder Nestlé.

»Vi betaler ikke skat. Kun småkårsfolk betaler skat.« Den bemærkning skaffede verdensberømmelse til ophavskvinden, den amerikanske hotelmilliardøse Leona Helmsley.Det schweizisk-globalistiske kaffekonglomerat Nestlé synes at læske sig i Leona Helmsley leveregel. Det er kommet frem, at Nestlé ikke har betalt skat i Danmark de sidste mange år. Ifølge Enhedslisten har Nestlés skattevægring stået på i 20 år.Til Berlingske udtaler Nestlés nordiske direktør, Carsten Fredholm, at han ikke kan huske, hvornår Nestlé sidst har betalt skat.Carsten Fredholm erklærer:»Jeg er træt af mistænkeliggørelsen af multinationale selskaber. Nestlé er en virksomhed med en høj moral, og vi følger reglerne: Hvis du har haft et stort underskud, så kan du afskrive det. Det har vi haft fra ejerskabet af Premier Is. Vi følger reglerne til punkt og prikke.«Nestlés danske hjemmeside oplyser om forbindelsen mellem Nestlé og Premier Is: »1996: Nestlé går ind på ismarkedet i Norden ved at erhverve Premier/Eventyr Is i Odense. I December overtager Nestlé Danmark også Frederiksborg Is.«Flyttet til TysklandDet næste, man på hjemmesiden hører om Premier Is, er: »1998: Produktionen af Premier Is flyttes fra Odense til Schwanewede i Tyskland. Premier Is' administration, salgsafdeling og marketingafdeling flytter til Nestlé Danmarks hovedkontor i København.«Det sidste, man hører om Premier Is, er: »2009: Nestlé sælger Premier Is til Erhvervsinvest, som sammenlægger Premier Is med Polar Is.«Der må være bortsmeltet megen flødeis under disse forskellige transaktioner. Ellers kunne Premier-ejerskabet næppe gøre Nestlé skattefri i årevis.Bemærkelsesværdigt, at Nestlé globalt går vældigt godt. For nylig kunne Nestlé smovse sig i denne avisoverskrift: »Nestlé leverer velsmagende kvartalstal.«Avishistorien lød:»Det blev til en organisk vækst hos Nestlé på 7,3 procent i årets første ni måneder, hvilket var bedre end analytikernes forventninger på 7,2 procent. Samlet blev det til et salg på 60,9 milliarder schweizerfranc.«Nestlé oplyste samtidig, at væksten var »geografisk bredt funderet«.Lidt andet i Danmark må Nestlé have haft end underskud. Men det får vi måske slet ingen glæde af. Nestlé-direktør Carsten Fredholm siger om regeringens planer om at offentliggøre navne på globale skatteunddragere:»Hvis vi skal udstilles på den måde, kan vi da lige så godt flytte til Sverige.«Så flygtigt er Nestlés tilhørsforhold. Så flygtigt som duften af pulverkaffe.
