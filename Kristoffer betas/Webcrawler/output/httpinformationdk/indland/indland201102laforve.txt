LA forventer fuld orientering fra Rønn
Simon Emil Ammitzbøll påpegede allerede i 2005, at overraskende få statsløse fik statsborgerskab. Alligevel vil han ikke have en uvildig undersøgelse af, hvorfor advarslen blev overhørt


 Simon Emil Ammitzbøll (LA) og Indfødsretsudvalget var fuldt ud klar over, at Danmark ikke levede op til den særlige forpligtelse til at give statsborgerskab til statsløse.
Det fremgår af et folketingsreferat fra 3. november 2005.
Her påpeger Simon Emil Ammitzbøll som daværende radikal indfødsretsordfører, at der er meget få statsløse på den liste over mennesker, Indfødsretsudvalget er ved at give statsborgerskab ved lov.
»Efter Det Radikale Venstres overbevisning er der overraskende få statsløse også i dette lovforslag i forhold til FN's konvention om statsløse personers retsstilling, medmindre det selvfølgelig dækker over, at der kun er meget, meget få statsløse, der virkelig har søgt og har mulighed for at opfylde dispensationsbetingelserne, men det tror jeg ikke er tilfældet,« sagde han dengang til Indfødsretsudvalget.
Ændring fem år senere
Alligevel blev sagen ikke undersøgt, og først i januar 2010 rettede Integrationsministeriet op på fejlbehandlingen af statsløses statsborgerskabsansøgninger.
Det ville være »synd at sige,« at Indfødsretsudvalget ikke kendte til FN-konventionen, siger Simon Emil Ammitzbøll i dag, hvor han er indfødsretsordfører for Liberal Alliance.
Det er netop Liberal Alliance, der nu er afgørende for, om Integrationsministeriet slipper for en uvildig undersøgelse af statsløse-sagen.
Men Simon Emil Ammitzbøll mener ikke, at det ændrer ved noget, at Integrationsministeriet har siddet hans egen advarsel overhørigt. »Det understreger bare behovet for at behandle folk efter konventionen, som vi nu har presset igennem,« siger han.
»Lige så snart jeg fik det afgørende mandat, har jeg presset regeringen til, at konventionen bliver overholdt. Det er jeg meget tilfreds med. Så på den måde er jeg på linje med det, jeg hele tiden sagt.«
Ingen offentliggørelse
Fredag lovede integrationsminister Birthe Rønn Hornbech (V) at kontakte samtlige af de statsløse, som kunne have fået statsborgerskab, hvis Integrationsministeriet ikke havde brudt konventionen siden 2002.
»Jeg tvivler desværre på, at vi får den opklaret,« sagde ministeren samtidig til Politiken.
Men Liberal Alliance har fortsat fuld tillid til, at integrationsministeren får undersøgt sit eget ministerium til bunds.
»På det foreliggende grundlag, og læg mærke til formuleringen, der kan Liberal Alliance ikke se, at der er brug for en uafhængig undersøgelse,« siger Simon Emil Ammitzbøll.
Han lægger vægt på, at fejlbehandlingen har strakt sig over mindst tre ministre, og at synderne derfor skal findes blandt embedsmændene.
»Jeg skal ikke som folketingsmedlem til at drive personalepolitik og forlange sager mod bestemte medarbejdere. Det er ministerens ansvar,« siger han.
Han mener ikke, at offentligheden har krav på at få at vide, hvad der er sket, men til gengæld forventer han selv en fuld orientering fra Birthe Rønn Hornbech.
»Jeg går ikke ud fra, at jeg skal leve videre i uvidenhed. Men nu synes jeg, at vi skal lade Birthe Rønn lave sin interne undersøgelse, og så kan vi tage udfordringerne i den rækkefølge, de måtte opstå,« siger Simon Emil Ammitzbøll.


