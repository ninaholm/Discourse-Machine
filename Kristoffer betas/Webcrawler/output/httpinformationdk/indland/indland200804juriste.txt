Jurister tvivler på forbud mod Hizb ut-Tahrir
Trods flere domme til organisationens talsmand er der næppe belæg for et forbud mod Hizb ut-Tahrir, vurderer juridiske eksperter. Naser Khader (NA) vil have retssag, uanset Rigsadvokatens konklusion
Jurister vurderer, at der ikke er belæg for et forbud mod Hitzb ut-Tahrir på trods af dommen til talsmanden Fadi Abdullatif i 2006. Billedet er fra januar i år, hvor Hitzb ut-Tahrir demonstrerede imod Egyptens samarbejde med Israel i Ghaza.


 I et halvt års tid har Rigsadvokaten undersøgt mulighederne for at forbyde Hizb ut-Tahrir. Men mens det politiske pres for et forbud vokser, tvivler flere juridiske eksperter på, at det vil være udfaldet af undersøgelsen. Der er nemlig ikke kommet væsentligt nyt frem, siden Rigsadvokaten i 2004 afviste at forbyde organisationen, påpeger lektor i Forvaltningsret ved Århus Universitet, Jørgen Albæk Jensen.
"Det er svært at se, hvad der har forandret sig siden sidste gang, hvor man også kendte sagerne (om trusler mod blandt andet jøder, red). Så medmindre PET eller andre kan få fat i noget nyt, som kan dokumentere, at organisationen er voldelig, kan jeg ikke se, hvorfor resultatet vil blive et andet," siger han.
Rigsadvokaten blev af ju-stitsministeren bedt om en ny undersøgelse, efter Hizb ut-Tahrirs talsmand Fadi Abdullatif i 2006 fik en dom for på løbesedler at fremsætte trusler mod statsminister Anders Fogh Rasmussen (V). Men heller ikke Pernille Boye Koch, lektor i jura på Syddansk Universitet, me-ner umiddelbart, at der er grundlag for et forbud.
"Det vil kræve, at flere personer fra organisationen er blevet dømt, og at det ulov-lige skal kunne vurderes som værende en del af foreningens formål," siger hun.
Khader kræver retssag
Jørgen Albæk Jensen afviser desuden, at trusler om vold er tilstrækkeligt til at forby-de organisationen.
"Der er talt med store ord, men der er tilsyneladende ingen realitet bag dem - der er, så vidt vi ved, ingen konkrete forberedelser til vold," siger han.
I weekenden stod et tidligere medlem af organi-sationen frem, og fortalte blandt andet, at medlem-merne betaler 10 procent af deres løn til foreningen, som sender pengene ud af landet. Det får Socialdemokraterne til at kræve, at også dette økonomiske forhold indgår i Rigsadvokatens undersøgelse. Men skulle Rigsadvokaten konkludere, at der ikke er grundlag for et forbud, vil partiet rette sig efter det, understreger retsordfører Karen Hækkerup (S).
"Vi er ikke ude på at udøve sindelagskontrol. Man kan sagtens bekæmpe uden at forbyde," siger hun.
Men Ny Alliances formand Naser Khader ønsker sagen for en domstol - uanset udfaldet af Rigsadvokatens undersøgelse.
"Rigsadvokaten er konservativ i sin tilgang og vil være 100 procent sikker i sin sag. Det forstår jeg godt, men der er meget mere på spil, end at staten risikerer at tabe ansigt i en retssag. Der er behov for en afklaring af, om organisationen er ulovlig eller ej," siger han.
Khader ønsker sig 'en opdatering af Grundlovens paragraf om foreningsfrihed', og han er ikke overrasket over, at medlemmerne betaler en del af deres løn til organisationen.
"Hvis man synes, det er en nyhed, så kender man ikke nok til Hizb-ut-Tahrir," siger han.
Om en måned
Også Dansk Folkeparti er klar til at tage en retssag, selv om Rigsadvokaten ikke skulle mene, at der er grundlag for et forbud. Men Socialdemokraterne afviser:
"Hvis ikke Rigsadvokaten vurderer, at foreningen op-fordrer til vold, hvordan skulle vi så kunne løfte bevisbyrden i en retssag? Det kan jeg ikke se logikken i," siger Karen Hækkerup.
Ifølge Jyllands-Posten er undersøgelsen klar inden for en måned, og justitsminister Lene Espersen (K) har bedyret, at hun er klar til et forbud - hvis Rigsadvokaten bakker op. 


