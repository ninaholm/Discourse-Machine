Thornings udspil skal samle partiet
De 'ni progressive valg', som Socialdemokraternes formand, Helle Thorning-Schmidt, har stillet op, er et modigt opgør med kontraktpolitikken, mener eksperter


 Efter Ritt Bjerregaards Røde Skole 0g Mette Frederiksens teser kommer den socialdemokratiske partiformand, Helle Thorning-Schmidt, nu selv på banen med "ni progressive valg for Danmark". 
I udspillet, som bliver præsenteret i to kronikker i Politiken i går og i dag, og som markerer Thorning-Schmidts treårs-jubilæum som formand, argumenterer hun for, at politikerne i højere grad skal turde prioritere. 
"Vi kan gennem klare og ofte svære, men ærlige, valg endnu sætte kursen ad et andet spor. Jeg vil ikke love danskerne guld og grønne skove. Jeg vil ikke, som regeringen gjorde i valgkampen, narre befolkningen med løfter, der nu viser sig at være tomme. Jeg vil derimod præsentere danskerne for ni klare valg og prioriteringer," skriver Helle Thorning-Schmidt i dagens kronik.
Og dét budskab bliver godt modtaget af de radikale.
"Socialdemokraterne melder sig nu ind i prioriteringsdebatten, som længe har stået øverst på vores dagsorden," siger de radikales gruppeformand, Margrethe Vestager. 
Svært at være uenig
Også SF roser Helle Thorning-Schmidts udspil, mens det møder hård kritik fra Venstres politiske ordfører, Inger Støjberg:
"Jeg er helt enig i, at man skal prioritere. Men så mangler vi bare at se, at Socialdemokraterne også er villige til at gøre det," siger hun. 
I dagens kronik peger Helle Thorning-Schmidt på ni "progressive valg for Danmark". For eksempel vil hun have danskerne til at vælge mellem "flere parallelsamfund eller helhjertet integration." 
Ifølge Inger Støjberg dumper Helle Thorning-Schmidt dog 'ikke-testen' på flere af punkterne:
"Det er svært at finde ret mange danskere, der foretrækker flere parallelsamfund," siger hun. 
At det kan være svært at være uenig i flere af overskrifterne til de ni punkter, skal man dog ikke lægge for meget i, lyder det fra professor ved Copenhagen Business School, Ove Kaj Pedersen.
"Når det kommer til stykket, er der jo ikke meget politik, som man kan anvende den slags test på. Der er tale om symbolske udspil, hvor formålet er at samle partiet og oppositionen," siger han. 
Hatten af
At udspillet bliver skudt ned af blå blok, er ifølge politisk kommentator Niels Krause-Kjær heller ikke afgørende. Han ser det socialdemokratiske udspil som et forsøg på at få bygget den platform op, som på langt sigt skal sikre partiet regeringsmagten. 
"Jeg ser primært dette som storladne strækøvelser frem mod Socialdemokraternes kongres i september. Det er en intern oprustning, som partiets elite kan bruge som fundament i arbejdet med at finde sit eget projekt," siger han. 
I partiets bagland er udspillet da også blevet godt modtaget. Både de indflydelsesrige S-borgmestre på Københavns Vestegn og fagbevægelsen er positive over for forslaget. 
Niels Krause-Kjær peger også på, at kronikkerne kan ses som tiltrængt opgør med den kontraktpolitik, som både regeringen og Socialdemokraterne har ført de senere år. 
"Jeg ser udspillet som ganske modigt og som et led i en nødvendig proces for partiet. Hatten af for det," siger han.
At politikerne bliver nødt til at prioritere og erkende, at vi ikke kan få råd til det hele, hænger ifølge Ove Kaj Pedersen sammen med, at vi nærmer os økonomisk hårdere tider.
"Regeringen har siddet i flødeskumsperiode. Nu er vi på vej ind i en periode med lavkonjunktur, hvor det bliver nødvendigt at træffe hårde valg," siger han. 


