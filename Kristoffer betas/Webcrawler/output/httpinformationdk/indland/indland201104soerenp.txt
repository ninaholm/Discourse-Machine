Søren Pinds nye åbenhed gælder ikke statsløsesagen
Med Operation morgenluft vil integrationsminister Søren Pind skabe ny åbenhed i sit ministerium. Men med en juridisk uholdbar henvisning til den kommende undersøgelse vil ministeren ikke lade åbenheden gælde statsløsesagen
Den nye integrationsminister Søren Pinds (V) Operation morgenluft hat indtil videre mest været varm luft


 Integrationsminister Søren Pind (V) ønsker ifølge eget udsagn mere åbenhed i sit ministerium. Men samtidig lukker han ned for offentligheden i sagen om ministeriets ulovlige praksis over for statsløse unge.
'Operation morgenluft' kaldte Søren Pind i onsdagens Jyllands-Posten de initiativer, han har sat i gang for at skabe en ny offentlighedskultur i Integrationsministeriet, der under Birthe Rønn Hornbech (V) var kendt som det mest tillukkede departement i den danske centraladministration.
Da Information samme dag henvendte sig til ministeriet for at spørge Søren Pind, om den nye åbenhed også gælder statsløsesagen, ønskede ministeren imidlertid ikke at lade sig interviewe.
I stedet sendte ministeriets presseafdeling en skriftlig kommentar fra Søren Pind.
»Sagen om de statsløse ligger i en undersøgelseskommission. Derfor hverken kan eller vil jeg udtale mig om sagen,« forklarer integrationsministeren.
Men det er ikke korrekt, at sagen ligger i en undersøgelseskommission. Der foreligger nemlig endnu ikke et kommissorium, og der er endnu ikke nedsat en kommission. Desuden er det heller ikke korrekt, at en minister ikke kan udtale sig om en sag, når den faktisk bliver undersøgt af en kommission.
»Det er der ingen juridisk hindring for,« som lektor i forvaltningsret ved Aalborg Universitet Sten Bønsing siger.
Konfronteret med oplysningerne om, at hans første påstand er forkert, ændrer Søren Pind da også forklaring. Gennem ministeriets presseafdeling udtaler han nu til Information:
»I og med, at der er en uvildig undersøgelse på vej, finder jeg det naturligt ikke at udtale mig om sagen.«
Luft og lys
Over for Jyllands-Posten begrunder Søren Pind Operation morgenluft med, at »Integrationsministeriet trænger til at blive luftet lidt, til at komme lidt ud i lyset«.
Blandt andet vil ministeren derfor sørge for, »at man kan få et hurtigt og brugbart svar, når offentligheden henvender sig«.
Men i statsløsesagen er der fortsat lukket effektivt af for offentligheden. Ikke alene finder Søren Pind det altså ikke naturligt at udtale sig om ministeriets ulovlige afslag til statsløse unge. Hans ministerium er også særdeles tilbageholdende, når det kommer til helt konkrete oplysninger i sagen.
Samme dag, som Søren Pind lancerede Operation morgenluft i Jyllands-Posten, modtog Information den seneste af en række beskeder fra Integrationsministeriet om, »at ministeriet fortsat ikke har færdigbehandlet Deres anmodning om aktindsigt«. Der er i det konkrete tilfælde tale om dokumenter om den statsløse, der i 2004 under Bertel Haarders (V) tid som integrationsminister fik det tidligst kendte ulovlige afslag på statsborgerskab.
Oprindelig har Information søgt aktindsigt i dokumenterne den 3. marts. Den 14. marts lovede ministeriet at vende tilbage »senest den 1. april«, men den 31. marts blev denne frist altså endnu en gang udskudt, nu til den 20. april, med henvisning til ikke nærmere definerede »principielle overvejelser«.
Efter 11 uger intet svar
Også en lang række andre aktindsigter fra Information har ministeriet undladt at imødekomme inden for de ti dage, som offentlighedsloven giver som svarfrist. Det gælder blandt andet en aktindsigt, som Information den 14. januar søgte i ministeriets forespørgsel til de øvrige nordiske lande om FN-konventionen om statsløshed. Efter ikke at have fået svar fra ministeriet i over en måned forhørte Information sig den 21. februar hos de svenske myndigheder, som den 23. februar udleverede det svar, Sverige havde sendt til Danmark. Et svar, der viste sig at være særdeles belastende for forhenværende integrationsminister Birthe Rønn Hornbech, fordi det dokumenterede, at hun siden 2008 havde kendt til den ulovlige sagsbehandling i sit ministerium, selvom hun først reagerede i januar 2010.
Hvad Integrationsministeriet til dags dato ikke har kunnet udlevere inden for 11 uger, var de svenske myndigheder altså to dage om at finde frem. Og svenskerne havde vel at mærke rekvireret dokumentet fra Integrationsministeriet i Danmark, som ikke kunne afvise at udlevere det til Sverige.
Ingen svar
Tilsvarende har Information ikke kunnet få svar på en lang række konkrete spørgsmål til Integrationsministeriet, som vi løbende har stillet siden den 6. januar. Det gælder simple spørgsmål som »Er der tilfælde før 2004, hvor unge statsløse har opnået indfødsret i kraft af FN-konventionen fra 1961?«
Informations gentagne rykkere har Integrationsministeriet ikke svaret på.
Mediejurist ved Danmarks Journalisthøjskole Oluf Jørgensen undrer sig over Integrationsministeriets håndtering af sagen.
»I forhold til Pinds proklamerede nye linje, ville det være mest konsekvent, hvis ministeriet imødekom de journalister, der har bedt om aktindsigt og konkrete oplysninger i sagen i stedet for at trække det i langdrag. At der er nedsat en undersøgelseskommission må ikke forhindre, at offentligheden får indsigt i sagen,« siger Oluf Jørgensen.


