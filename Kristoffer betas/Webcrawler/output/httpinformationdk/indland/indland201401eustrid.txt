EU-strid om dagpenge kan få følger for Danmark
EU-Kommissionen har slæbt Finland for EU-domstolen, fordi den finske regering nægter at slække på et krav om, at EU-borgere skal have arbejdet i landet i mindst fire uger, før de kan få dagpenge. Danmark har en lignende regel, som risikerer samme behandling, siger eksperter
Danmark har en særregel, som sikrer, at andre EU-borgere skal arbejde mindst 296 timer over tre måneder i Danmark, før de kan få danske dagpenge. Finland har en lignende, men den vil EU-Kommissionen have dem til at opgive. Sker det, kan fokus blive rettet mod den danske. Forsvinder reglen, vil EU-borgere fra f.eks. Polen (billedet), Litauen eller Ungarn kunne optjene retten til dagpenge i deres hjemlande for derefter at flytte hertil og få udbetalt danske dagpenge.


 
	Danmark risikerer i fremtiden at måtte opgive en særregel, som sikrer, at polakker, litauere og andre EU-borgere skal arbejde mindst 296 timer over tre måneder i Danmark, før de kan få danske dagpenge.

	Uden den danske særregel vil en EU-borger kunne optjene retten til dagpenge i sit hjemland for derefter at flytte til Danmark og få udbetalt danske dagpenge.

	Det kræver dog blandt andet, at de har arbejdet i sammenlagt 12 måneder i et eller flere EU-lande.Finland har et lignende krav, hvor reglen i stedet er fire uger i landet som lønmodtager eller fire måneder, hvis man er selvstændig.

	Men EU-Kommissionen har længe ment, at Finland dermed frarøver EU-borgere deres mulighed for at bevæge sig frit rundt mellem medlemsstaterne uden at miste deres optjente ret til sociale ydelser.

	Efter et forløb på et halvt år, hvor EU-Kommissionen har forsøgt at få Finland til at ændre reglerne, valgte Finland i slutningen af november sidste år at stå stejlt på sin ret, som nu skal afgøres ved EU-domstolen.

	Professor Dorte Sindbjerg Martinsen fra Center for Europæisk Politik ved Københavns Universitet siger, at den finske regel minder om den danske.

	»Hvis Finland må rette ind, kan Danmark være stillet i en sværere situation. Derfor er det også interessant for Danmark, at Finland kæmper en kamp, der kan have principiel betydning for Danmark,« siger hun og tilføjer:

	»Hvis domstolen skulle finde forståelse for Finlands synspunkt, så kan det styrke Danmarks position – eller omvendt svække den.«

	Catherine Jacqueson, der er lektor ved Det Juridiske Fakultet på Københavns Universitet og forsker i EU’s fri bevægelighed, er enig.

	»Det er klart, at den finske sag kan få betydning for den danske, da de danske regler også er restriktive over for arbejdskraftens fri bevægelighed – endda mere end de finske regler«, skriver hun i en e-mail til Information.

	Vigtigt at være på stikkerne

	Ifølge finske embedsmænd har Danmark allerede rekvireret den finske sag for at kigge nærmere på præmisserne i sagen.

	I september sidste år luftede Jonathan Todd, der er talsmand for EU-Kommissionen, muligheden for, at den danske særregel ville blive undersøgt.

	Han sagde dengang til Ugebrevet A4, at EU-Kommissionen var i gang med at undersøge den danske lovgivning og måske ville kontakte Danmark i løbet af et par måneder.

	Til Information siger Jonathan Todd, at EU-Kommissionen ikke har foretaget sig yderligere.

	»Vi tænker over sagen,« siger en fåmælt Jonathan Todd, der ikke ønsker at kommentere sagen yderligere.

	Vinder EU-Kommissionen den finske sag og forsøger sig med en lignende mod Danmark, vil et vigtigt værn forsvinde, siger Verner Sand Kirk, der er direktør for AK-Samvirke, a-kassernes brancheorganisation.

	»Der er en risiko for et yderligere pres på vores velfærd,« siger han. Og den danske særregel er et godt bolværk mod det pres, mener han.

	»Det er den, fordi du skal have haft en rimelig mængde arbejde, og det betyder, at folk, der spekulerer i det, har det temmelig vanskeligt. Men hvis du efter en dags arbejde kan få dagpenge i to år, bliver det noget helt andet.«

	Verner Sand Kirks overordnede betragtning er, at velfærdsturisme ikke udgør noget problem, som situationen ser ud i dag. Der er godt nok kommet et stigende antal dagpengemodtagere fra andre EU-lande, men det er ikke noget »voldsomt problem«, som han siger.

	»Men det er så potentielt alvorligt, at man bør følge det ekstremt tæt og være på stikkerne. For hvis der begynder at komme et misbrug, vi ikke kan dæmme op imod, vil der uvægerligt komme et krav om, at de danske dagpenge skal forringes,« siger han.

	Danmark bør stritte imod

	Dansk Folkepartis EU-ordfører, Pia Adelsteen, mener, at Danmark bør gøre som Finland og tage sagen hele vejen til EU-Domstolen, hvis EU-Kommissionen vælger at indlede en sag om den danske særregel.

	»Det kan godt være, vi taber den, men uanset hvad, så bliver vi nødt til at køre sagen og i det mindste tage sagen op i Ministerrådet,« siger Adelsteen, der kritiserer regeringen for at lægge sig »fladt ned« for EU-Kommissionen, når den tager danske anliggender op.

	»Problemet er rimeligheden i, at man kan komme fra andre EU-lande og straks er berettiget til de ydelser, der er i den pågældende stat – vel vidende, at systemerne er meget forskellige i EU’s lande,« siger hun.

	Jakob Ellemann-Jensen, Venstres EU-ordfører, peger på, at Danmark kan og bør komme med et indlæg i den finske sag, når den kommer for EU-Domstolen.

	Han ser gerne, at den danske regering laver en redegørelse af, præcist hvilke velfærdsydelser andre EU-borgere har mulighed for at få, og hvad det præcist koster det danske samfund: »Ellers bliver det sådan en pseudodiskussion,« siger han.

	 

