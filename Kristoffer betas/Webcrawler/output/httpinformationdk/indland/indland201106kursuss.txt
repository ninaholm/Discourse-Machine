Kursus i sundhed forværrede kvindes angst
Adskillige gange gjorde en 51-årig kvinde opmærksom på, at øvelserne på et offentligt sundhedskursus forværrede hendes angst. Alligevel stoppede de kursusansvarlige ikke forløbet. Dybt kritisabelt, mener fagfolk, men ifølge gældende regler står kursusudbyder ikke til ansvar
Sanne havde aldrig forestillet sig, at hun kunne få det dårligt af CAF's mindfulness-kursus. 'Uanset hvor man læser om det, står der jo bare, hvor godt mindfulness er for én — især hvis man er stresset og den slags,' siger hun.


 »Jeg skal altså lige have en smøg,« siger hun og tænder cigaretten med en rystende hånd.
Flere gange knækker stemmen næsten over, mens hun sidder ved sit stuebord og fortæller sin historie.
Sanne er 51 år, tidligere sygeplejerske, lider af kronisk angst og blev langtidssygemeldt i 2009, efter ukendte gerningsmand brændte hendes grillbar ned.
I februar måned begyndte Sanne på et såkaldt Sundhedsfremmekursus på Center For Arbejdsfastholdelse (CAF), der er en del af Arbejds- og Miljømedicinsk Afdeling i Region Hovedstaden under Bispebjerg Hospital. Hun takkede ja til det kommunalt finansierede kursus i håb om at få det bedre og måske kunne vende tilbage til arbejdsmarkedet.
Fik det dårligere
Ifølge CAF's kursusmateriale udvikler kursusdeltagerne på sundhedskurset »redskaber til fremme af sundhed og arbejdsevne«.
Men Sannes angst blev i stedet forværret under kursets mindfulness-øvelser, der er en central del af sundhedsfremmekurset.
Mindfulness er en form for meditation hentet fra buddhismen, som handler om at være opmærksom på åndedræt og krop og derigennem lære at regulere følelser og spændingstilstande i kroppen.
Sanne gjorde flere gange CAF's centerleder, Kirsten Draiby, og kursusleder Anne Grete Claudi, der er speciallæge i samfundsmedicin og mindfulness-underviser, opmærksom på, at hendes angst blev forværret af mindfulness-øvelserne.
Men hun fik blot af vide, at en midlertidig forværring af hendes angst var en del af processen. Sanne fortsatte indtil kursets afslutning, og i dag er hendes angst stadig forværret.
Hun mener i dag, at nogen burde have trukket i nødbremsen og stoppet hendes kursusforløb. Eller i det mindste have hjulpet hende tilbage på fødderne med terapi efter kursets afslutning.
Men det skete ikke, og for mennesker i Sannes situation er der ingen hjælp at hente i den gældende sundhedslovgivning.
Uklar definition
»Problemet er, at der i lovgivningen ikke findes en klar definition af, hvad lægefaglig virksomhed er, og at nogle behandlingstilbud måske ligger i et grænseområde,« siger Kent Kristensen, adjunkt og ekspert i sundhedsjura ved Syddansk Universitet.
Såkaldt kursusvirksomhed afholdt af læger eller andre autoriserede sundhedspersoner er ikke omfattet af autorisationsloven, der forpligter til at udvise omhu og samvittighedsfuldhed ved udøvelse af sundhedsvirksomhed.
»Men det gælder ikke samtaleterapi, hvor lægen som et led i behandlingen benytter sig af særlige samtaleteknikker som støtte til patienter, der f.eks. lider af angst,« siger Kent Kristensen.
Information har fremlagt forløbet for to førende sundhedsfagfolk, der begge finder det kritisabelt.
»Hvis en person giver udtryk for at få det dårligt under en behandling, er det et advarselssignal, og så bør man vurdere, om det er behandlingen, de udsættes for, der skaber forværringen. Der er ingen rimelighed i at udsætte folk for den slags,« siger Raben Rosenberg, professor og ledende overlæge ved Center For Psykiatrisk Forskning, Aarhus Universitet.
Urimelig behandling
Også hos Peter Elsass, der er professor i klinisk psykologi ved Københavns Universitet og ekspert i buddhisme og mindfulness, skurrer forløbet i ørerne.
»Jeg mener, behandlingen med mindfulness skrider i det her tilfælde,« siger han.
Det var Hørsholm Kommune og kommunens eksterne lægekonsulent, der foreslog Sanne at melde sig til CAF's Sundhedsfremmekursus.
Forinden bad kommunen Sannes psykolog, Lene Kaslov, om en vurdering af Sannes helbred. I forvejen havde Sanne diagnosen stress- og overbelastningssyndrom fra en psykiater, og i Lene Kaslovs udtalelse fra november 2010 står der, at »Sannes stresstærskel er meget lav«, at Sanne »fortsat får angstanfald«, og at tilstanden anses for kronisk.
Af CAF's kursusmateriale fremgår det, at sundhedsfremmekursets målgruppe blandt andet er »personer med stress og/eller stressrelaterede lidelser som angst, depression, søvnforstyrrelser og træthed«.
I januar 2011 tog Sanne til en indledende lægesamtale hos CAF. Samtalen varer typisk et par timer, forklarer afdelingslæge Anne Grete Claudi, der sammen med lægekolleger står for samtalen.
»Vi spørger ind til folks helbred og drøfter, om det er en god idé for dem at deltage i kurset. De, der vurderer, de ikke selv kan løfte hjemmeopgaverne med mindfulness-træningen, får ikke lov til at deltage,« siger Anne Grete Claudi.
Sanne blev godkendt til kursusforløbet og havde store forventninger, da hendes ekskæreste og venner havde talt varmt om teknikken.
Angst er ok
»Første gang sad vi otte deltagere sammen og skulle mærke efter i kroppen, hvordan vi havde det. Da jeg kom hjem og lavede øvelsen alene, oplevede jeg en voldsom uro i kroppen. Jeg følte, jeg ikke kunne trække vejret, og det rystede i hele kroppen,« fortæller Sanne.
Hun vendte tilbage til CAF-centret og fortalte kursuslederen om sine oplevelser. Sanne fik her at vide, at hun skulle sige stop, hvis det blev for meget.
»Mens vi sad og mediterede i gruppen, fik jeg voldsomme og meget ubehagelige flashbacks fra min barndom. Jeg begyndte at græde, men jeg fik at vide, det var naturligt, og at jeg gjorde et godt stykke arbejde.«
Ifølge Anne Grete Claudi er det en grundlæggende pointe i mindfulness-metoden.
»Nogle gange er det vigtigt at mærke f.eks. angst og blive bevidst om de tanker, der dukker op samtidig, så man kan lære at kontrollere dem,« siger Anne Grete Claudi.
»Det mener jeg ikke, der er noget forgjort i, for så kan man lære at arbejde med det,« siger hun.
Den vurdering er Raben Rosenberg ikke enig i.
»Det er en gammel psykoterapeutisk misforståelse, at man skal igennem en masse dårligt for at få det godt. Nogle mennesker kan ikke tåle psykoterapi,« siger han.
Også psykolog Lene Kaslov, kritiserer, at CAF ikke greb ind og stoppede forløbet.
»Når en angstpatient bliver sat til at lave mindfulness endda alene derhjemme og personen gør opmærksom på, at hun får det dårligt, mener jeg, det er uetisk ikke at tilknytte en psykolog, der kan holde øje med personen under øvelserne,« siger Lene Kaslov.
Forværret angst
Ved sundhedsfremmekursets midtvejsevaluering holder Sanne på opfordring fra CAF's centerleder endnu en samtale med Anne Grete Claudi.
»Jeg fortalte, at angsten var blevet værre. Hun spørger mig, om jeg går med selvmordstanker, og da jeg svarer nej, siger hun igen, at jeg gør et godt stykke arbejde.«
Ved kursets afslutning holdt Sanne en sidste samtale med Anne Grete Claudi og Kirsten Draiby, hvor hun fortalte, at hun ikke havde fået det bedre.
»Jeg fik at vide, at det handlede om, at jeg blev negativt påvirket af, at min søn havde problemer med skolen,« fortæller Sanne.
I Sannes afsluttende evaluering fra den 26. april skrev CAF til Jobcenter Hørsholm, at »meditationstræning medførte indblik i ubehagelige erindringer og tiltagende angst (...) Skoleproblemerne omkring den 15-årige søn er spidset til (...) (Sannes) langvarige økonomiske problemer er (også) en stor belastning.«
I notatet konkluderede CAF, at Sanne »på baggrund af de nævnte belastninger ikke har kunnet arbejde med meditationsredskaber på kurset i en frugtbar situation«.
Ladt i stikken
Lene Kaslov undrer sig over evalueringen.
»Det er helt uforståeligt, hvad CAF mener med, at Sanne ikke har kunnet arbejde med meditationsredskaber på kurset i en 'frugtbar situation',« siger hun.
I dag føler Sanne sig ladt i stikken af CAF.
»Når jeg fortalte, at jeg fik det dårligere af kurset, burde de i det mindste forsøge at samle mig op. Hvis jeg fik en knæoperation, og den gik galt, ville hospitalet jo give mig en ny operation,« siger Sanne.
Anne Grete Claudi fortæller til Information, at hun ikke kan huske, at nogen ligesom Sanne skulle have fået det permanent dårligere under mindfulness-kurserne.
»Det er ikke særlig interessant at måle på, om kursisterne har fået det dårligere under kurset. For ofte bliver det netop tydeligere under mindfulness-øvelserne, hvis man har det dårligt,« siger Anne Grete Claudi. Hverken Patientombuddet, Dansk Psykologforening eller Lægeforeningen vil tage stilling til, om autoriserede sundhedspersoner, der udbyder sundhedskurser, bør stoppe forløbet, hvis en kursusdeltager giver udtryk for at få det dårligt.
Sundhedsstyrelsen vurderer over for Information, at CAF er en selvstændig virksomhed i offentligt regi, og at CAF udbyder et kursus, der ikke kan sidestilles med en behandling.
CAF skal ifølge Sundhedsstyrelsen derfor ikke leve op til autorisationslovens krav om at udvise omhu og samvittighedsfuldhed.
»Det falder således uden for Sundhedsstyrelsens tilsyn, selv om der er autoriserede sundhedspersoner indblandet«, skriver overlæge Anne Mette Dons, chef for Tilsyn i Sundhedsstyrelsen i en mail til Information.
Professor Peter Elsass vurderer imidlertid, at det i denne type situationer hverken kan være en undskyldning, at kursusdeltagerne ifølge kursusudbyderen medvirker frivilligt, eller at kursusudbyderen undlader at bruge ordet behandling og i stedet beskriver kurset som »personlig udvikling«, der hjælper kursusdeltagerne med at komme »i psykisk god form«.
»Tilbyder en professionel en ydelse til en lægmand, opstår der et afhængighedsforhold. Det er ikke en ligestillet relation, for folk er ikke frie, når de søger hjælp og behandling,« siger Peter Elsass.
Redaktionen er bekendt med Sannes fulde navn.

