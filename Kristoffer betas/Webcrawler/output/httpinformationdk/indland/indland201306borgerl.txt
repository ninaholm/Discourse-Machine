Borgerlige vil sende flere ned under ny fattigdomsgrænse
Hvis Venstre og Konservative genvinder regeringsmagten, vil partierne genindføre kontanthjælpsloftet. Det vil øge antallet af danskere, der ifølge ekspertudvalget for fattigdom skal betrages som fattige
Venstres socialordfører, Eyvind Vesselbo, anerkender ikke ekspertudvalgets og dermed regeringens nye fattigdomsgrænse. Arkivfoto: Keld Navntoft

Hvis en kommende borgerlig regering genindfører kontanthjælpsloftet, 250-timersreglen og starthjælpen, vil vi få flere fattige danskere. I hvert fald hvis man følger den definition på fattigdom, som Ekspertudvalget for fattigdom fremlagde fredag. Udvalget anbefaler en dansk fattigdomsgrænse, der betyder, at danskere, som i tre år har haft en indkomst på under 50 procent af medianindkomsten, defineres som økonomisk fattige.»Hvis du genindfører ’fattigdomsydelserne’ i samme omfang, som før de blev afskaffet i 2012, vil vi selvfølgelig igen se flere fattige i Danmark,« siger Lars Andersen, medlem af Ekspertudvalget og direktør for Arbejderbevægelsens Erhvervsråd, der dog ikke vil sige noget om antallet.Ifølge rapporten steg antallet af fattige fra 1999 til 2010 fra 16.250 fattige til 42.200. Antallet af kontanthjælpsmodtagere over 25 år stod for den mest drastiske stigning, nemlig fra 1.500 i 1999 til 11.950 i 2010. En del af stigningen kan ifølge ekspertudvalget tilskrives den daværende regerings indførelse af starthjælp, kontanthjælpsloftet, der satte loft over, hvor meget et ægtepar kunne modtage i kontanthjælp, og 250-timersreglen, som betyder, at et ægtepar skal arbejde 250 timer årligt for at modtage kontanthjælp. De regler afskaffede den nuværende regering i 2012 under overskriften »fattigdomsydelser« – ydelser, som Venstre i forbindelse med forhandlingerne op til kontanthjælpsreformen i april i år lovede at genindføre, hvis partiet igen kommer til magten efter et valg.»Det er ikke nogen hemmelighed, at vi synes, det var en meget dårlig idé at afskaffe kontanthjælpsloftet. Det har vi selvfølgelig et ønske om at genindføre,« sagde Ellen Trane Nørby, Venstres politiske ordfører, dengang om de regler, men i dag henviser hun til partiets socialordfører, Eyvind Vesselbo.»Det, mener jeg ikke, har noget med den her sag – altså sagen om en fattigdomsgrænse – at gøre,« siger han.- Men hvis ekspertudvalget siger, det vil øge fattigdommen i Danmark …»Det har ikke noget med denne her sag at gøre. Man laver en fattigdomsgrænse, hvor man tager et tal, nemlig 103.200 kroner, og kalder det fattigdom,« siger Eyvind Vesselbo, der ikke anerkender ekspertudvalgets og dermed regeringens nye fattigdomsgrænse.»Det er det centrale her, det andet er en helt anden debat. Og det, jeg siger i denne her sammenhæng, er, at man skal gøre en indsats for at hjælpe de fattige og de udsatte grupper. Det centrale i denne her sag er, at man har lavet et fiktivt tal på 103.200, for det siger ikke noget om virkeligheden i Danmark. Der er nogle, der har en højere indtægt, men som er mere fattige end dem, hvis indtægt er lavere, fordi de har nogle sociale problemer, som det her udvalg slet ikke har taget stilling til endnu.«K: ikke flere fattigeDe konservatives socialordfører, tidligere socialminister Benedikte Kiær, går stadig ind for en genindførelse af kontanthjælpsloftet: »Det gør vi for at undgå, at der er nogle, der ikke kan se fidusen i at tage et arbejde. Der skal jo være en vis lønforskel, så ja, det mener vi stadig. At man hænger fast i kontanthjælpssystemet er jo absurd, og derfor mener vi, at vi over for de stærke kontanthjælpsmodtagere skal have et loft, så man ikke taber penge ved at tage et arbejde,« siger hun og understreger, at der er nogle, der ikke kan selv, og dem skal man selvfølgelig hjælpe, men at dem, hun kalder de stærke kontanthjælpsmodtagere, skal have et loft. At ekspertudvalget for fattigdom siger, at det vil give flere fattige i Danmark, er hun ikke enig i.»Fordi kontanthjælpsloftet er møntet på de stærke kontanthjælpsmodtagere, og ifølge den nye fattigdomsgrænse skal man være på det indtægtsniveau i en treårig periode,« siger hun og understreger, at den kontanthjælpsreform, regeringen forhandlede hjem i april, netop har til formål at få folk ud af passiv forsørgelse, og at hun derfor ikke anerkender, at et kontanthjælpsloft vil ramme dem, rapporten kalder fattige, fordi de ’stærke’ kontanthjælpsmodtagere netop ikke kommer til at være på kontanthjælp i over tre år, hvis kontanthjælpsreformen får den ønskede effekt.»Så regner ekspertudvalget altså med, at vores kontanthjælpsreform bliver et flop. Det er da ærgerligt. Det er da en kæmpe falliterklæring for kontanthjælpsreformen, hvis man regner med, at man vil opleve kontanthjælpsmodtagere, der kun har den ene udfordring, at de ikke har et arbejde, og at de efter tre år stadig hænger fast i kontanthjælpssystemet. Så er den reform en kæmpe fejl. Kontanthjælp er jo ikke nogen varig ydelse.«
