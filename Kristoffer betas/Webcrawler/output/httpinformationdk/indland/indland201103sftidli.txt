SF har tidligere anbefalet optjeningsprincip
Så sent som sidste efterår var to fremtrædende SF'ere ude og anbefale at se på den slags opsparingsprincipper i velfærdssystemet, som Villy Søvndal nu betegner som et grundlæggende opgør med hele den danske velfærdsmodel. Minister anklager SF for hykleri


 Villy Søvndal gjorde det i Information i weekenden og han gentog sit budskab i går. SF er grundlæggende imod de optjeningsprincipper for adgang til dansk velfærd, som regeringen om kort tid vil præsentere et udkast til.
Men netop sådanne principper har SFs EU-ordfører, Pia Olsen Dyhr, været ude og anbefale over flere omgange.
På sin faste blog på Jyllands-Postens hjemmeside betegnede hun det som »problematisk«, at man efter EU-reglerne kun skal have betalt skat i Danmark i ti uger for at modtage kontanthjælp.
»Derfor vil SF foreslå, at vi arbejder for en ændring af EU-reglerne, så en EU-borger skal indbetale skat i f.eks. et år for at opnå samme rettigheder, som øvrige danske skatteborgere,« skrev hun dengang og i Børsen gentog hun kort før nytår sin opbakning til at undersøge mulighederne.
Også udlændingeordfører Astrid Krag har været fortaler for at dæmme op for udgiftspresset fra EU-borgere, der kan tage lukrative danske velfærdsydelser med sig hjem.
»Et udgiftspres, der i øvrigt kommer til at hvile på de danske skatteborgeres skuldre, og det er naturligvis ikke rimeligt,« sagde Astrid Krag i oktober til LOs ugebrev A4.
Støjberg: Hykleri
I dag erklærer Villy Søvndal sig altså som lodret modstander af optjeningsprincipper og det får beskæftigelsesminister Inger Støjberg til direkte at anklage SFerne for »hykleri i fuldt flor«.
»Det er mig en gåde, hvad SFs holdning efterhånden er. Man mener det ene den ene dag, når dét er opportunt at mene og så mener man noget andet den næste,« siger Inger Støjberg.
Men ifølge begge SFere er der ingen modsætning mellem, hvad de sagde tidligere, og hvad Villy Søvndal siger nu.
»Jeg er blevet klogere siden hen for den ændring af EU-reglerne, jeg var fortaler for, kan ikke lade sig gøre ifølge EU-retten,« forklarer således Pia Olsen Dyhr.
Men hun peger på, at SF stadig vil »lappe hullerne« ved dem, der vil »snyde velfærdsstaten« ved at få del i velfærdsydelser uden at bidrage til den.
»Det kunne for eksempel ske ved at indrette vores skattesystem på en mere begavet måde, så for eksempel børnepengene blev givet som fradrag i stedet. På den måde er det kun dem, der betaler skat i Danmark, der får glæde af dem,« siger hun.
Astrid Krag står helt inde for sine ord til A4, siger hun også dem om, at de mange »forskellige velfærdsmodeller« i EU »betyder, at der kommer et uhensigtsmæssigt pres på vores velfærdsmodel«.
»Jeg havde set frem til, at den arbejdsgruppe, der var nedsat, kunne give os en vurdering af omfanget over tid. Men hvor man i efteråret kunne have håbet, at vi fik en reel diskussion så er det her ikke et debatoplæg. Det er et valgoplæg fra regeringen,« siger hun.
Astrid Krag mener ikke, at problemerne har et omfang, der retfærdiggør at indføre brugerbetaling på sundhedsydelser, som regeringen ventes at foreslå.
»Der er andre midler, man kan tage i brug. Når det kommer til børnepenge, så kunne man måske indrette det sådan, at pengene går til børnene, så længe de bor i Danmark. Og der er mange andre muligheder,« siger hun.

