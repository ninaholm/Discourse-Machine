Khader kræver ændringer i asylaftale
Naser Khader slår fast, at Ny Alliance ikke kan tilslutte sig den aftale om asyl, som regeringen og DF har indgået. NA siger kun ja til nye forhandlinger


 Ny Alliance tilslutter sig ikke regeringens asylaftale med Dansk Folkeparti, men har kun sagt ja til at indgå i forhandlinger om en ny aftale.
- Hvis aftalen ikke bliver ændret, kan vi ikke bakke den op. Vi vil have indrømmelser. Vi har i dag sagt ja til en vedtagelse, der giver os mulighed for at påvirke aftalen. Vi har ikke sagt ja til aftalen, siger Naser Khader.
Khader kom under voldsom beskydning fra SF, Radikale og Socialdemokraterne under onsdagens debat i Folketinget. Partierne ville have en forklaring på, hvorfor Ny Alliance pludselig sprang fra en aftale om at støtte et forslag fra løsgængeren Pia Christmas-Møller, der kunne bringe regeringen og Dansk Folkeparti i mindretal.
- Hvad har Ny Alliances pris været, spurgte SF's integrationsordfører, Astrid Krag Kristensen, og hendes socialdemokratiske kollega Henrik Dam Kristensen undrede sig også over, hvordan Khader kunne tro, at det forestående forhandlingsforløb kan give resultater.
- Hvor i den vedtagelse, som regeringen har fremlagt, er der noget, der bare ligner forhåbning om, at det, der var essensen i Khaders flotte tale, kan blive til virkelighed, sagde Henrik Dam Kristensen.
Khaders tale ser også ud til at blive svær at forene med Dansk Folkeparti, der ikke ønsker at ændre i den nuværende aftale.
- Det nuværende mantra om at placere asylansøgere på centre og gøre dem til passive modtagere af ydelser er ikke human borgerlig politik. Vores politik er klar, vi vil gerne have lukket alle asylcentre på nær et. Vi vil gerne have, at flygtningene kommer ud at arbejde og bo blandt os andre. De afviste asylansøgere, der ikke kan vende hjem, bør have en midlertidig opholdstilladelse, så de kan få et normalt liv og arbejde, mens de venter på at komme hjem, siger Naser Khader.
Dermed kan det se ud til, at statsminister Anders Fogh Rasmussen (V) måske blot har udskudt pinen med at finde et flertal bag asylpolitikken.

