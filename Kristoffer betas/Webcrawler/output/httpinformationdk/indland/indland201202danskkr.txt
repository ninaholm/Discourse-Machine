Dansk krigsundersøgelse udskudt endnu en gang
Ifølge Justitsministeriet er det så kompliceret at udarbejde kommissoriet for undersøgelsen, at embedsmændene først er færdige ’engang i marts’. Venstre undrer sig over regeringens smøleri


 Regeringen har endnu en gang udsat den bebudede kommissionsundersøgelse af Danmarks krigsdeltagelser i Irak og Afghanistan. Undersøgelsen skulle have været skudt i gang i januar, men blev så udsat til februar. Og nu meddeler Justitsministeriet så, at kommissoriet for undersøgelsen først bliver klar »engang i marts«.
Tidligere forsvarsminister Gitte Lillelund Bech (V) undrer sig over regeringens smøleri.
»Jeg synes egentlig, at regeringen skulle se at komme i gang med den undersøgelse. Det er i alles interesse at få kortlagt, om Danmark har overholdt folkeretten i forbindelse med udlevering af fanger til irakiske og afghanske myndigheder« siger hun.
Som forsvarsminister satte Gitte Lillelund Bech forsvaret til at redegøre for fangespørgsmålet i detaljer. Et arbejde, som ikke blev afsluttet før regeringsskiftet.
Standsede udredningen
Redegørelsen blev sat i gang, efter at Information på baggrund af blandt andet 400.000 lækkede krigsrapporter fra Irak havde afsløret, at regeringen og Forsvaret helt fra dag ét i Irak vidste, at det kunne være problematisk at udlevere fanger til det irakiske politi.
Kort før jul besluttede den nye forsvarsminister Nick Hækkerup (S) at standse udredningen med den begrundelse, at arbejdet skulle overgå til den uafhængige krigskommission.
»Det undrer mig, at han standser det arbejde uden at sætte noget andet i gang,« siger Gitte Lillelund Bech, der nu beder Hækkerup give Folketinget en dato for, hvornår undersøgelsen kan gå i gang.
I Justitsministeriet lyder forklaringen på den nye udsættelse, at det er »et meget kompliceret arbejde at udforme kommissoriet for undersøgelsen«.
»Det skal jeg ikke gøre mig klog på,« siger Gitte Lillelund Bech. Men i mine ører lyder det besynderligt, at det skal tage så lang tid. Jeg tror, problemet er, at regeringen ikke aner, hvad den vil med den undersøgelse.«
Ifølge regeringsgrund- laget fra oktober skal undersøgelsen blandt andet give et svar på, om grundlaget for Danmarks deltagelse i Irak-krigen var i orden, og om Danmark har overholdt de internationale konventioner i Irak og Afghanistan.

