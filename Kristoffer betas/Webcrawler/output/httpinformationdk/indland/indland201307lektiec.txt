Lektiecafeer giver kommuner ekstra udgifter
Landets kommuner bliver fra 2014, og indtil folkeskolereformen bliver endeligt gennemført efter et valg, nødt til både at have de nye lektiecafeer og et SFO-tilbud til de elever, der vælger cafeerne fra. Det hænger ikke sammen, mener pædagogernes fagforening, BUPL
Det kan blive dyrt for kommunerne, hvis de i en periode skal tilbyde de nye lektiecafeer og et fritidstilbud til de elever, der ikke vil benytte lektiecafeen.

Den nye folkeskolereform kan blive en dyr omgang for landets kommuner, indtil den er fuldt gennemført efter et folketingsvalg. Kommunerne er nemlig forpligtet til at have både de nye lektiecafeer, som først efter et folketingsvalg bliver obligatoriske, samt et fritidstilbud til de elever, der sammen med deres forældre vælger lektiecafeen fra.I et nyt notat fra Kommunernes Landsforening skriver interesseorganisationen, at de »naturligvis vil arbejde for, at kommunerne ikke får dobbelte udgifter i overgangsperioden«, indtil folkeskolereformen er fuldt gennemført efter et valg, men ifølge Ministeriet for Børn og Undervisning er kommunerne ifølge dagtilbudsloven forpligtet til at sørge for, der er det nødvendige antal pladser til de børn, som måtte fravælge lektiecafeen og have et pasningsbehov.Ifølge faglig sekretær i BUPL Allan Baumann er det urealistisk, at kommunerne kan undgå ekstra udgifter i forbindelse med den frivillige lektiecafé.»Lad os sige, at halvdelen af børnene vælger lektiehjælpen fra, så kan man jo ikke reducere SFO’ens udgifter lineært med 50 procent, for der er jo nogle udgifter, der er konstante, uanset hvor mange børn, der er i SFO’en. Der hænger ikke sammen,« siger han.Kommunernes Landsforening og regeringen har ellers i den netop indgående økonomiaftale om kommunernes økonomi i 2014 sat ekstra midler af til finansiering af folkeskolereformen. Kommunerne forhandlede sig frem til, at kommuner med særlige økonomiske udfordringer – f.eks. et lavt antal timer – i en overgangsperiode på fire år får adgang til 1,8 mia. kroner. Derudover bliver de samlede kommunale budgetter løftet med 200 mio. kr. i 2014 og 400 mio. kr. i 2015 og i årene fremover som konsekvens af reformen, men det forventes, at langt de fleste af disse midler skal gå til det øgede timetal i forbindelse med skolereformen.Merete Riisager, børne- og undervisningsordfører for Liberal Alliance, tror ikke, at man vil få dobbelte udgifter i kommunerne, men derimod vil kommunerne barbere udgifterne til SFO’en.»Man indfører jo heldagsskolen for at spare nogle penge. Reelt handler det om at skære SFO’erne ned til sokkeholderne og lægge pasningen over i skolen. Derfor vil vi heller ikke se dobbeltdækning ret mange steder, for kommunerne har ikke råd til det. Man kan selvfølgelig forestille sig steder, hvor man vil se en opblomstring af nøglebørn igen. Det kan ikke udelukkes, men de fleste steder vil man strække skoledagen og sulte SFO’en,« siger hun.Børne- og undervisningsminister Christine Antorini (S) understreger, at de elever, som måtte vælge den frivillige lektiecafé fra, skal have mulighed for at vælge et alternativt pasningstilbud i kommunen.»Hvis forældre fravælger lektiehjælp for deres børn, skal børnene naturligvis have mulighed for at være i en af kommunens fritidsordninger. Det er op til kommunen og den enkelte skole rent praktisk at organisere og tilrettelægge tilbuddet om lektiehjælp – også i forhold til kommunens fritidsordninger. Det har jeg fuldt tillid til, at kommunerne og skolerne kan håndtere. Det vigtigste er, at børnene ikke står uden et sted at gå hen efter skole. Det skal de naturligvis have,« siger Christine Antorini i en skriftlig kommentar.Børn uden et sted at væreUdover det økonomiske aspekt for kommunerne i både at skule etablere en lektiecafé og tilbyde SFO er Allan Baumann, faglig sekretær i BUPL, også bekymret for, hvor de børn, som måtte fravælge lektiecafeen, skal opholde sig, hvis det lykkedes Kommunernes Landsforening at undgå den dobbelte dækning.»Det er ikke noget problem, at nogle børn gør et, og andre gør noget andet. Problemet opstår, hvis kommunerne spekulerer i økonomiske hensyn og lukker SFO’en, mens en del af børnene er i lektiecafé. Vi ved, at kommunerne tænker meget økonomisk. Enten af sig selv, men også fordi de har meget snævre og begrænsede økonomiske muligheder,« siger Allan Baumann.»Problemet er, at vi kan risikere, at der er nogle børn, som ikke har noget sted at være midt på dagen. Det ligger jo også et urimeligt pres på forældre og børn til at vælge noget, de måske slet ikke har brug for. Hvis alternativet er, at børnene skal gå rundt et eller andet sted mellem skolen og SFO’en, så kan det være, at nogle forældre vil vælge lektiehjælpen for at være sikre på, at deres børn har et sted at være. Det giver jo ikke nogen mening,« siger Allan Baumann.K: Intet uoverskueligt problemFormanden for foreningen Skole&amp;Forældre, Mette With Hagensen, deler Allan Baumanns bekymring.»Derfor er det vigtigt, at skolebestyrelsen på de enkelte skoler får snakket lektiecafeen godt igennem og får lavet et princip for, hvordan man gør det, så der er et kvalitetstilbud til alle børnene. Lektiecafé eller ej, så skal der være et eftermiddagstilbud på skolen,« siger hun.Under forhandlingerne om skolereformen var det afgørende for Konservative, at lektiecafeerne skulle gøres frivillige. Vivi Kier (K), som er børne- og undervisningsordfører, er ikke nervøs for, at de børn, som ikke laver deres lektier på skolen, kommer i klemme.»Langt de fleste skoler har allerede i dag en eller anden form for lektiecafé. SFO’en skal naturligvis være åben for de børn, som ikke skal i lektiecafé, når børnene er færdige med skoledagen, mens andre så gerne vil i lektiecafeen. Nu skal man ikke køre det op til et uoverskue-ligt problem,« siger Vivi Kier og tilføjer:»Selvfølgelig skal elever, der har den alder, hvor man er tilmeldt SFO, og man ønsker at være i en SFO, have mulighed for det. Der skal de hen, når skoledagen er slut. Længere er den ikke.«Det har ikke været muligt at få en kommentar fra Kommunernes Landsforening.
