Børn af gamle fædre risikerer kræft og dværgvækst



 Befolkningsundersøgelser viser, at børn af fædre over 50 år har en større risiko for at udvikle sjældne sygdomme som dværgvækst og knoglemisdannelser.
I dag ved man meget lidt om, hvad der ligger til grund for dette fænomen, men danske forskere fra Rigshospitalet og Københavns Universitet har i samarbejde med engelske forskere fra Oxford University måske fundet en stor del af svaret med en ny undersøgelse, som er offentliggjort i denne uges udgave af det videnskabelige tidsskrift Nature Genetics. Det skriver hjemmesiden videnskab.dk
Forskerne har opdaget, at de sædproducerende celler  - de såkaldte kimceller - hos mænd over 45 år har en markant større risiko for at være behæftet med bestemte fejl i generne. Fejlene (mutationerne) betyder, at kimcellerne deler sig voldsommere end tidligere med en større produktion af sædceller til følge.
»Min kollega, professor Andrew Wilkie fra Oxford University, plejer at kalde de ramte kimceller for selviske, fordi de øger deres eget antal uden at tænke på, at det kan skade den næste generation. Og de selviske celler kan også ramme personen selv i form af en sjælden form for testikelkræft,« siger forskningsleder Ewa Rajpert-De Meyts fra Rigshospitalet og Københavns Universitet.
Det betyder altså slet og ret, at mænd over 45 år har en større risiko for at huse en større pool af sædceller, som er behæftet med fejl, sammenlignet med unge mænd, skriver videnskab.dk. 

