Stramninger er mulige trods EU-regler
En stramning af reglerne for danskere, der efter et kort ophold i f.eks. Sverige vil have en udenlandsk ægtefælle til Danmark, kan godt lade sig gøre, uden at det strider mod EU, vurderer professor. Dansk Folkeparti jubler - Socialdemokraterne og Venstre afventer
Oppositionen raser over, at Udlændingeservice hidtil ikke har gjort meget ud af at informere borgerne om EU-s lempelige regler for arbejdskraftens fri bevægelighed. -Det er slet ikke i orden i en retsstat at foreholde borgerne oplysninger på den måde,- siger Henrik Dam Kristensen (S).


 Danmark vil - uden at få de store problemer med resten af EU - godt kunne stramme op på reglerne over for danskere, der efter korte ophold i f.eks. Sverige henter en udenlandsk ægtefælle til landet. 
Det vurderer professor i EU-ret fra Handelshøjskolen i København Peter Nedergaard, efter at det i går kom frem, at et par ugers bosættelse og arbejde ifølge Udlændingeservice som udgangspunkt er tilstrækkeligt til, at man opfylder EU's regler for arbejdskraftens frie bevægelighed - og dermed frit kan tage sin udenlandske partner med tilbage.
"Jeg tror ikke på, at vi ville få EU på nakken af den grund," siger Peter Nedergaard. 
Han henviser til, at problemstillingen ligger lige midt i gråzonen mellem det danske udlændinge-forbehold og EU's regler for, at arbejdskraften frit skal kunne bevæge sig over grænserne. 
"EU-systemet vil altid være meget varsom med at tromle ned over et land, hvor befolkningen via en folkeafstemning har sagt, at det her er noget, man ikke vil have som del af samarbejdet. EU har accepteret, at udlændingepolitik ikke er en del af det danske samarbejde, så politisk set ville man aldrig gøre det," siger Peter Nedergaard.
"De her regler er jo ikke konstrueret med henblik på folk, der tager deres ægtefæller med fra tredjeland".
DF vil gribe ind
Martin Henriksen fra Dansk Folkeparti var i går hurtig til at kalde integrationsminister Birthe Rønn Hornbech (V) i samråd, da han i Berlingske Tidende læste om Udlændingeservices lempelige fortolkning af EU-reglerne - en fortolkning, som man fra styrelsen i øvrigt ikke havde gjort meget ud af at reklamere for i offentligheden. Han er meget glad for meldingen fra professoren.
"Det her vil vi tage videre til regeringen, for det er da en vej ud af suppedasen. Vi vil ikke tillade, at EU's slappe regler får lov til at underminere vores udlændingepolitik," siger Martin Henriksen. 
Også Venstre og Socialdemokraterne er klar til at gribe ind - men vil i første omgang afvente udviklingen.
Venstres Karsten Lauritzen, der er formand for Folkretingets integrationsudvalg, siger: 
"Hvis det viser sig, at man på grund af EU-reglerne kan gennemføre et tvangsægteskab ved at opholde sig nogle få uger i et andet EU-land, så mener jeg, at vi skal tage affære. Men det kræver, at vi får en dybere gennemgang. Indtil videre er det mit indtryk, at det kun er begrænset, hvor mange der har benyttet denne mulighed."
Fejlagtige oplysninger
Integrationsordfører Henrik Dam Kristensen (S) er enig.
"Kommer det her til at betyde, at vi igen får mange tvangsægteskaber i Danmark, så er jeg parat til at gå langt for at forhindre det," siger han.
I første omgang er oppositionen imidlertid mere optaget af, at Udlændingeservice ifølge Berlingske Tidende i årevis har været tavs om den lempelige tolkning af EU-reglerne. 
Det har betydet, at en række familier - for at kunne få en udenlandsk ægtefælle til Danmark - har bosat sig i Sverige i længere tid, hvor de i virkeligheden kunne have nøjes med to til ti uger. Avisen kunne også dokumentere, hvordan medarbejdere i Udlændingeservice i flere tilfælde gav fejlagtige oplysninger om EU-reglerne.
"Det er slet ikke i orden i en retsstat at foreholde borgerne oplysninger på den måde. Jeg vil nu bede ministeren forklare, hvordan det her lever op til principperne for en ordentlig forvaltning," siger Henrik Dam Kristensen.
De radikales Morten Østergaard kræver en kulegravning af sagen:
"Det er ikke nok at love bod og bedring, når man i årevis har vildledt. Vi må have ansvaret placeret og genoprettet tilliden til udlændingemyndighederne. Det kan kun en uafhængig gennemlysning sikre," siger han.

