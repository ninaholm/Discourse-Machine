’Vi skal turde stille flere spørgsmål’
Hvis de studerende ikke aner, hvad de skal bruge den viden, de får i undervisningen, til, så glider den meget nemt hen over hovedet på dem, mener Camilla Højer Knudsen, der læser kemi og miljøbiologi på Roskilde Universitet


 23-årige Camilla Højer Knudsen læser på kandidatuddannelsen i kemi og miljøbiologi på Roskilde Universitet (RUC). Den seneste undervisning, hun gik til, var tre timer organisk kemi mandag morgen. Timerne starter med, at en af de studerende præsenterer ugens hjemmeopgave ved tavlen for de 8-10 andre på holdet.
»Jeg synes faktisk, jeg får mere ud af det, når det er de studerende selv, der fremlægger, end når underviserne forelæser. Man er nok også mere opmærksom på ikke at sidde og lave så meget andet samtidig, men forelæserne har også en tendens til at stå og kigge meget på tavlen, og så mister man fokus,« forklarer Camilla Højer Knudsen. Efter en studerendes fremlæggelse er der to timers forelæsning, og selv om det er en dygtig forelæser, så synes Camilla Højer Knudsen ofte, det kan være svært at se formålet med undervisningen.
»Underviserne er selv så meget inde i stoffet, at de glemmer at fortælle os, hvad vi egentlig skal bruge det til, og så er det nemt at miste overblikket. Jeg mangler ofte nogle overskrifter, ellers er det bare en helt masse mere eller mindre tilfældige kemiske reaktioner, der er skrevet ned på tavlen, uden man ved, om det er noget, vi skal fokusere på eller kommer til at se i laboratoriet,« forklarer Camille Højer Knudsen.
Den kandidatstuderende indrømmer, at hun ikke havde fået læst det, hun skulle til organisk kemi-lektionen.
»Tiden forsvandt. Jeg har ikke nogen god undskyldning, men jeg håber, at jeg kan nå at læse op på det i efterårsferien,« lyder det fra Camilla Højer Knudsen, der også har travlt med studenterpolitik på RUC.
Ofte bliver undervisningen og planlægningen af studierne for tilfældig, mener hun og forklarer, at det jo er langt sværere at læse 14 kapitler i en bog på et halvt år, end det er at læse fra side 50 til 90 på to dage.
»Jeg kunne godt bruge en mere struktureret plan for undervisningen, for ofte har underviserne så meget viden, og det er svært selv at bringe det i orden i sit hoved,« siger Camilla Højer Knudsen og erkender, at man som studerende nok skal være bedre til at fortælle underviseren, hvornår man har tabt tråden.
»Folk stopper sjældent op og spørger: Har jeg fattet det her? Vi skal turde stille flere spørgsmål, men man kan hurtigt få fornemmelsen af, at det har de andre jo nok forstået, så derfor spørger man ikke,« siger Camille Højer Knudsen.
 

