Fakturaen mangler
’Fra tanke til faktura’-satsningen fra 2001 til 2011 skulle skabe mere innovation og vækst ved at øge midlerne til mere anvendelig strategisk forskning. Men resultatet er udeblevet, fordi politikerne har misforstået, hvordan forskningen skaber værdi for samfundet, lyder vurderingen fra flere sider


De sidste mange år har forskningspolitikken handlet om, at forskningen skulle skabe værdi for samfundet ved at arbejde tættere sammen med erhvervslivet og lave mere målrettet strategisk forskning, der kunne føre til nye innovative spin off-virksomheder. ’Fra tanke til faktura’ kaldte den daværende videnskabsminister Helge Sander (V) satsningen. Men ideen om, at universitetet skulle skabe værdi, var urealistisk, mener Claus Hviid Christensen, der er formand for Forskningspolitisk Råd og senior manager i DONG Energy.»Ideen om, at universitetet skulle tjene mange penge på innovation og patenter, er naiv i min optik. Det er ikke lykkedes nogen steder i verden. Måske politikerne hellere skulle lade universiteterne gøre det, de er bedst til: at forske og undervise. Og lade virksomhederne gøre det, de er bedst til: at tjene penge,« siger Claus Hviid Christensen.’Fra tanke til faktura’-satsningen betyder stadig den dag i dag, at langt flere forskningsmidler går til den mere målrettede strategiske forskning end nogensinde før. Men satsningen er forfejlet, fordi det, der for alvor fører til, at forskningen skaber værdi, er grundforskningen, mener Thue Schwartz, der er professor på Københavns Universitet og har startet spin off-firmaer, der tjener penge på forskningen, siden 1990’erne.»Det er frygtelig kedeligt, at politikere tror, de kan gætte sig til, hvad vi kan tjene på i fremtiden. Det kan de ikke. Alligevel har de i det her årti givet flere penge til forskning, der ser ud til, det kan bruges til noget, og færre penge til den basale forskning,« siger Thue Schwartz.Mere af det sammeLeif Søndergaard, der er fællestillidsrepræsentant for det videnskabelige personale på Københavns Universitet (KU), kan ikke se en større vækst i opfindelser og spin off-virksomheder.Til gengæld har ’fra tanke til faktura’-æraen betydet, at det er blevet langt sværere at få penge til den fri forskning for mange af universitetets forskere.»Det har ændret pengestrømmene på universitetet markant, fordi vi hele tiden skal argumentere for, at det, vi laver, kan bruges til noget. Men jeg er lidt bange for, at man smider barnet ud med badevandet, fordi fokus på anvendelig forskning meget nemt kommer til at ske på bekostning af grundforskningen,« siger Leif Søndergaard.’Fra tanke til faktura’-æraen har desuden betydet, at universiteterne er blevet mere ens. Før fusionerne i 2007 var grundforskningen på de forskellige universiteter langt mere specialiserede mod forskellige sektorer i erhvervslivet, påpeger Leif Søndergaard.Professor i plantebiologi Birger Lindberg Møller mener, at det største problem ved ’fra tanke til faktura’-tankegangen er, at det meget nemt fører til satsning på kortsigtede løsninger. Han stiller spørgsmål ved, om politikerne er de bedste til at vurdere, hvad der skal forskes i.»Det seneste eksempel på en åbenlys politisk fejlprioritering er den store satsning på vindenergi frem for solenergi eller biomasse, som er det, der for alvor er fremtid i, og hvor der kan skabes rigtig mange arbejdspladser i Danmark,« siger Birger Lindberg Møller.Ny fordelingVenstres forskningsordfører Esben Lunde Larsen afviser, at VK-regeringen har brugt for mange penge på kortsigtet strategisk forskning.»Jeg har ikke set belæg for, at satsning på ’fra tanke til faktura’ ikke har virket,« siger han.Esben Lunde Larsen mener dog, at det er på tide at lave en ny fordeling mellem strategiske og frie forskningsmidler.
