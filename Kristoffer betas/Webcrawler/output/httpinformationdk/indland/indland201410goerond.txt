’Det gør ondt i mit radikale hjerte’
Regeringens planer om at begrænse krigsflygtninges ret til familiesammenføring møder kritik fra det radikale bagland, der kalder forslaget for alt andet end radikal politik
Regeringen vil stramme asylreglerne. Det var beskeden fra statsministeren tirsdag. Men det er ikke de radikales politik, lyder det nu fra partiets bagland. Her ses statsministeren med bl.a. de radikales leder, Morten Østergaard, efter Folketingets åbning tirsdag.


 Det gør ondt på de radikale kernetropper, at partiets top sammen med den øvrige regering lægger op til yderligere stramninger af asylreglerne.
Både radikale folketingskandidater og medlemmer af partiets hovedbestyrelse er stærkt kritiske over for regeringens forslag om at begrænse mulighederne for familiesammenføring til asylansøgere i løbet det første år. De mener ikke, at det er radikal politik.
Gustav Sieg Sørensen, der er medlem af hovedbestyrelsen og valgt ind i Nordjylland, finder forslaget problematisk af flere grunde.
»Hvis en mand, der er flygtet fra krig, først kan få familiesammen-føring efter et år, kan hans kone og børn i mellemtiden nå at dø. Det er jo ikke for ingenting, at man flygter,« siger han og kritiserer, at lovforslaget er blevet præsenteret som en hastelov.
Også Samira Nawa, der er folketingskandidat for det Radikale Venstre, er utilfreds med forslaget.
»Vi skærper usikkerheden over for de flygtninge, som i forvejen lever et utrygt liv. Det stiller jeg mig meget kritisk over for,« siger hun og understreger, at situationen er ekstraordinær, fordi krigen i Syrien koster mange menneskeliv. Derfor mener hun også, at Danmark bør være langt mere åbent over for at føre flygtninge sammen med deres familier.
»Det er en menneskeret at få lov at være sammen med sin familie,« siger hun.
Børn skal sikres
Svend Thorhauge, ligeledes folketingskandidat for de radikale, er »ked af den del af forslaget, der handler om familiesammenføring«. Han håber, at politikere har et skarpt blik på børnekonventionerne, så man sikrer, at ingen børn kommer i klemme.
»Det er klart, at vi ikke kan invitere flygtninge i læ, for at de efterfølgende skal stå og se på, at deres familie er i fare,« siger han. Han har samtidig forståelse for, at forslaget forsøger at afhjælpe presset på kommunerne, som allerede på nuværende tidspunkt har modtaget langt flere flygtninge end forventet.
Gustav Sieg Sørensen fra hovedbestyrelsen mener, at det er noget vrøvl, at kommunerne ikke kan tage imod flere flygtninge.
»Som det er lige nu, har kommunerne ikke penge til at løfte opgaven. Derfor må staten sørge for, at kommunerne får flere bevillinger, så flygtninge, der kommer hertil, bliver integreret og får en ordentlig behandling,« siger han og tilføjer:
»Det gør ondt i mit radikale hjerte, at vi ikke tager i mod dem, der har brug for det.«
Formand for Radikal Ungdom, medlem af partiets hovedbestyrelse, Christopher Røhl Andersen, kalder statsministerens udmelding om at begrænse asylansøgeres ret til familiesammenføring »ærgerlig«:
»Regeringens planer er ikke radikal politik. For de radikale er det vigtigt at hjælpe de mennesker, som banker på vores dør, på den bedst mulige måde. Her skal vi hjælpe flest muligt og bringe familier sammen hurtigst muligt.«
Bekymring for fremtiden
Regeringens forslag har været drøftet på partiets seneste hovedbestyrelsesmøde. Landsformand Klaus Frandsen oplyser, at der på mødet herskede en generel konsensus om regeringens udspil, mens nogle medlemmer af hovedbestyrelsen udtrykte bekymring for, at reglerne for familiesammenføring ikke normaliseres om tre år, hvis antallet af flygtninge da er faldet.
»Tiltaget gør selvfølgelig ondt på de radikale, men der er bare en grænse for kommuners kapacitet til at håndtere tilstrømningen,« siger han.
– Deler du bekymringen?
»Jeg lægger mig op ad den udbredte konsensus, der nu er opbygget. Men det, at vi laver noget i ekstraordinære situationer, skal ikke svække den generelle håndtering af flygtninge i Danmark.«
– Og du oplever ikke at tiltaget svækker den generelle håndtering?
»Vi er nødt til at håndtere den helt ekstraordinære situation nu, hvor EU’s asylpolitik er mere eller mindre brudt sammen, fordi nogle lande ikke gør deres del af arbejdet,« siger Klaus Frandsen.
Andre medlemmer af hovedbestyrelsen bakker ligeledes op om stramningen af reglerne for familiesammenføring. Rune Christiansen, der også er folketingskandidat i Fredericia og Kolding, siger:
»Der er en udbredt forståelse for, at Danmark står i en helt særlig situation. Men jeg skal imidlertid ikke benægte, at hvis Radikale Venstre selv havde 90 mandater ville forslaget have set anderledes ud, og det ville muligvis også have været et krav fra baglandet, at det var tilfældet.«
Regeringens udspil har ligeledes mødt voldsom kritik fra blandt andre generalsekretær i Dansk Flygtningehjælp, Andreas Kamm, der i gårsdagens Information sagde, at han har svært ved at tro, at en begrænsning af familiesammenføringsreglerne kan være i overensstemmelse med artikel otte om en families enhed i Den Europæiske Menneskeretskonvention.
Justitsminister Karen Hækkerup (S) afviste senere i går over for Berlingske, at forslaget er i strid med internationale konventioner.

