Lovliggørelse kan forhindre at hashpenge går til legepladser
At penge fra illegalt hashsalg på Christiania ender i projekter til gavn for fællesskabet på Fristaden ændrer ikke ved, at det er ulovligt og derfor skal stoppes, siger venstrefløjspolitikere og peger på lovliggørelse som et svar
Ifølge politiet går overskud fra hashsalget til at forskønne Christiania. Det vil Enhedslisten og SF have stoppet ved at lovliggøre salget af hash.


 Hashsalg i Danmark er ulovligt, og loven skal overholdes. Derfor skal det stoppes, når christianitterne, ifølge politiet, lader hashsalg finansiere projekter på Fristaden. Også selv om det er noget så uskyldigt som legepladser eller renovering af brolægning på et fællesareal, der er tale om.
Retsordfører fra SF, Karina Lorentzen, siger:
»I loven står der, at hashhandel er ulovligt, og så er den egentlig ikke længere. Penge fra hashsalg skal ikke finansiere fællesprojekter, uanset hvor gode projekterne er,« siger hun, men indskyder, at det trods alt er bedre, når pengene bliver brugt på legepladser og den slags i stedet for at ende i rockernes lommer.
Som Information skrev i gårsdagens avis, afholder Christiania nogle dage om året såkaldte »aktionsdage«, hvor christianitter på Fristaden deltager i fællesarbejdsdage, hvor der eksempelvis bliver ryddet op. I den forbindelse skulle pusherne på Christiania, ifølge politiet, have finansieret flere projekter til gavn for fællesskabet, som der ellers ikke var penge eller vilje til at renovere.
Og det er der sådan set ikke noget nyt i, siger Pernille Skipper, retsordfører for Enhedslisten.
»Lige så længe der er blevet solgt hash på Christiania, lige så længe er der gået penge fra den hashhandel til legepladser og andre ting,« siger hun, men erkender, at det er et problem, at der er illegale penge involveret i sociale initiativer.
Sagen bliver ifølge Pernille Skipper udelukkende diskuteret, fordi det nuværende system med politi og straf er den forkerte løsning.
»Det danske folketing har ikke ryggrad nok til at tage fat om det egentlige problem. Nemlig at pengene fra hashhandel ender hos de kriminelle i stedet for på legal vis at finansiere børnehaver og lignende gennem statskassen,« siger hun.
En form for lovliggørelse
Pernille Skipper bakkes op af Karina Lorentzen fra SF, der ligesom Enhedslisten ønsker at se på en alternativ model for hashsalg. At pengene fra hashsalg forgrener sig ud til projekter til fordel for fællesskabet, som i den aktuelle sag, er ifølge Karina Lorentzen et eksempel på, at hashsalget i Danmark er så omfattende og ustyrligt med de hidtidige midler, at der er behov for at gå andre veje.
»Tiden er moden til at diskutere, hvilken model man skal vælge i Danmark. Derfor må vi få set på, om vi ikke kan finde en bedre løsning,« siger Karina Lorentzen og henviser blandt andet til Portugal og den amerikanske delstat Colorado, som begge forsøger sig med en form for lovliggørelse.
»Det egentlige problem er, at rockere tjener rigtig mange penge i Danmark i stedet for, at vi alle ville kunne få del i de penge gennem statskassen,« siger Pernille Skipper.
Eget ansvar?
Talsmanden for Pusherstreet afviser i gårsdagens artikel, at det skulle forholde sig sådan, som politiet påstår. Heller ingen christianitter kunne i artiklen genkende politiets billede af, at projekter bliver finansieret med illegale midler.
Og Pernille Skipper mener ikke, man kan begynde at pege fingre ad christianitterne selv, fordi det virker usandsynligt, at man med åbne øjne har modtaget penge vel vidende, at de er tjent på kriminalitet og derefter brugt dem på sociale initiativer.
»Jeg ved ikke, om christianitterne overhovedet ved, hvor alle pengene præcist kommer fra,« siger hun.
Men fordi det i sagens natur er ulovligt at tjene og bruge penge fra hashsalg, skal christianitterne også selv tage ansvar for at sikre, at de ikke modtager de illegale penge.
»Det må være op til dem også at tage de forholdsregler, de nu engang skal tage,« siger hun.
Nedrivning er meningsløs
Tidligere har politiet i kampen mod illegalt hashsalg på Christiania konfiskeret pushernes værdier, hvis det igennem en retssag er blevet bevist, at pusherens ejendele var finansieret gennem hashsalg. Derfor kunne en retsafgørelse i teorien ende med, at eksempelvis legepladsen skulle pilles ned, siger politiadvokat Steen Bechmann Jacobsen i gårsdagens artikel. En sådan løsning ville dog ikke afhjælpe situationen, fastslår Karina Lorentzen.
»Det giver ikke mening at rive en legeplads ned. Hvis der er et problem på Christiania med de her pengestrømme, så må vi gå efter at sætte en prop i det fremover,« siger hun.

