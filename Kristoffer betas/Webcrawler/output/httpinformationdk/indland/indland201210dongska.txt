DONG’s kasserede drømmehold skal placere pensionsmilliarder i grøn energi
PensionDanmark vil inden der er gået fem år have anbragt i alt 18 mia. pensionskassekroner i fremtidens energiprojekter. Det kræver assistance fra folk med høj kompetence og gode forbindelser: De fire, der opbyggede DONG Energys vindmølledivision, men røg ud i kølvandet på Anders Eldrups fyring
PensionDanmark har tidligere vist stor interesse for at investere i grøn energi – her ses pensionsselskabets direktør, Torben Möger Pedersen (nummer to fra venstre), i selskab med DONG’s tidligere direktør Anders Eldrup, forhenværende klimaminister Lykke Friis (V) og Peter Damgaard Jensen, direktør i PKA, i marts 2011. Det er da også Anders Eldrups tidligere nøglemedarbejdere, Torben Möger Pedersen har hentet til at forvalte PensionDanmarks nye grønne fond.


 At placere 12 mia. kr. i store infrastrukturprojekter for fremtidens energisystem på ganske få år er mere, end en travl pensionskasse selv kan klare. Derfor har PensionDanmarknu allieret sig med de fire personer, der tidligere var DONG Energys ’dream team’ på vindmølleområdet.
De fire skal for pensionsselskabet forvalte en helt ny fond med seks mia. i kassen og dermed supplere PensionDanmarks egne medarbejdere, der skal placere andre seks mia. kr. inden 2017. De to gange seks milliarder kommer oven i seks milliarder, som selskabet allerede har investeret i henholdsvis to danske havmølleparker – Nysted og Anholt – og tre amerikanske vindmølleparker, opført af energiselskabet E.ON.
Dermed når PensionDanmark op på at have placeret i alt 18 milliarder pensionskassekroner i den grønne energi.
»Den nye fond skal forvaltes af folk med stor erfaring på dette område og med et netværk, der gør det meget sandsynligt, at vi kan få placeret de seks milliarder inden for de næste tre-fire år,« siger Torben Möger Pedersen, der er administrerende direktør i PensionDanmark.
De fire tidligere DONG-medarbejdere – i pressen også omtalt som DONG Energys gulddrenge – var dem, der udviklede forretningsmodellen bag energiselskabets fremstormende vindmølledivision. Den voksede på får år til over 1.200 medarbejdere, gjorde DONG’s indtjening på vind større end indtjeningen på traditionelle kraftværker og bidrog til, at selskabets elproduktion på kul kunne halveres og bidraget fra vind nå op på 31 pct. De fires afdeling anslås at have skaffet DONG kontrakter for omkring 10 mia. kr.
Eksorbitant
Den højst placerede af de fire, Jakob Baruël Poulsen, havde i DONG Energy titel af vice president for renewables indtil marts sidste år, hvor det dramatiske opgør mellem energiselskabets bestyrelsesformand, Fritz Schur, og den daværende administrerende direktør, Anders Eldrup, førte til først Eldrups og siden de fires afgang fra energiselskabet. Anders Eldrup blev fyret for at have givet især Baruël Poulsen en ifølge Schur »eksorbitant« høj løn uden at informere bestyrelsen om det. Baruël Poulsen blev først fritstillet og siden ifølge Informations oplysninger fyret, hans kollega Rune Bro Roin blev ligeledes fyret, mens Christian Skakkebæk blev fritstillet. Den sidste af gulddrengene, Torben Lodberg Smed, sagde selv op i august.
Nu er de fire så samlet igen i det ny managementselskab Copenhagen Infrastructure Partners, etableret med det specifikke formål at forvalte PensionDanmarks nye fond.
»Normalt er vi tilbageholdne med at investere i fonde, fordi de typisk har meget høje omkostninger. Men da PensionDanmark er initiativtager og seed investor for fonden, er det lykkedes at skabe en struktur, hvor omkostningsniveauet er væsentligt lavere end i tilsvarende fonde,« siger Torben Möger Pedersen.
Ifølge direktøren forebygger aftalen med de fire i Copenhagen Infrastructure Partners, at der kan blive tale om ukontrollable lønstigninger, som det angiveligt var tilfældet i DONG.
Flere investeringer på vej
PensionDanmarks eksisterende engagement i de to danske havmølleparker ved Nysted og Anholt foregår i samarbejde med DONG energy, og Möger Pedersen kan sagtens forestille sig flere samarbejdsprojekter med DONG i fremtiden.
»Eventuelt nye projekter med DONG vil blive varetaget af vores interne team i PensionDanmark,« siger han.
Selv om selskabet med den nye grønne investeringsoffensiv søger ud på det vesteuropæiske og amerikanske marked for at få afløb for nogle af sine mange milliarder, ser man masser af fremtidige danske energiprojekter for sig.
»Energiaftalen fra foråret har en meget ambitiøs målsætning om, at halvdelen af elforsyningen i 2020 skal komme fra vind, og i alt skal der i medfør af aftalen investeres 75-125 milliarder kroner frem til 2020. Så der bliver masser af projekter. Og når vi har investeret midlerne i den nye fond, vil vi fortsætte med en fond nummer to, hvor vi inviterer andre investorer med,« oplyser Torben Möger Pedersen.
PensionDanmark forvalter for sine medlemmer en samlet formue på 133 mia. kr. I år tilføres selskabet yderligere næsten 11 mia. kr. i form af præmieindtægter.

