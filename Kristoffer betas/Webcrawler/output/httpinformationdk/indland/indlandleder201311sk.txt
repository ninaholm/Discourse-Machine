Skattesnyd
De amerikanske stater har inddrevet milliarder i skattebetaling med den hårde kurs. I Europa bliver virksomhederne sjældent sagsøgt, og rådgivningsfirmaerne går helt under radaren


 
	Vi kan prædike moral og appellere om samfundsansvar, men lovgivning er den eneste løsning, hvis virksomheder skal betale skat i de lande, hvor de tjener deres penge.

	De seneste uger har Information beskrevet, hvordan internationale rådgivningsfirmaer og virksomheder udnytter huller i skattelovgivningen nationalstaterne imellem til at reducere deres skattebetaling helt ned til nul procent. Forargelsen er stor hos politikerne, der kalder Jyske Bank og Deloittes unddragelsesrådgivning for forkastelig. Men hvad nytter det, når virksomhederne er ligeglade, så længe de ikke gør noget ulovligt?

	Måske er der håb forude. Det nye hvidvaskningsdirektiv, der var på dagsordenen ved EU-topmødet torsdag, kan blive kuren mod den omfattende skatteunddragelsessyge. Hvis skatteunddragelse kan straffes lige så hårdt som terror, bliver lande som Liechtenstein og Schweiz nødt til at droppe den bankhemmelighed, som længe har været en hæmsko for de europæiske skattemyndigheder.

	Men lovgivning er én ting. Viljen til at bruge den er en anden. USA har i flere år retsforfulgt store virksomheder som Microsoft, Apple og Google for forsøg på at snyde i skat. Og de amerikanske stater har inddrevet milliarder i skattebetaling med den hårde kurs. I Europa bliver virksomhederne sjældent sagsøgt, og rådgivningsfirmaerne går helt under radaren. Derfor skal de europæiske nationalstater lægge berøringsangsten på hylden og slæbe de internationale virksomheder i retten, så almindelige mennesker ikke skal blive ofre for den omfattende udsultning af velfærdsstaten, som manglende skattebetaling fører med sig.

