'Måske ser jeg helten mere end sønnen'
Jan Hjorth mistede sin søn Martin i Irak for fire år siden. Men han bakker stadig op om Danmarks krigsdeltagelse. Når Villy Søvndal bruger de dræbte soldater til at tvivle på krigen, er det som at stille sig på deres døde hoveder for at få en højere talerstol, mener Jan Hjorth
Jan Hjort (t.v.) mistede sin søn Martin i Irakkrigen - men ville være parat til at støtte sin datter i at tage til Afghanistan som krigsfotograf. Martin Hjort (t.h.) var den sjette danske soldat, der blev dræbt under  Irakkrigen. Det var i 2006, og Martin blev 20 år. I dag er hans far aktiv i konstabelforeningens Familienetværk.


 Martin lå med sit gevær på et hushjørne, da en panserværnsraket eksploderede mod muren over ham. Fragmenter fra raketten ramte ham med en sådan kraft, at hans Gerber multitool i stål og titanium, der sad i bæltet, blev revet midt over.
Jan Hjorth fortæller roligt og afklaret om sin søns død. 20-årige Martin Hjorth var den sjette danske soldat, der blev dræbt i Irak. Det skete natten til 6. oktober 2006, da hans kompagni faldt i baghold ved en bro i Basra.
Det er snart fire år siden, det skete, og Jan Hjort bakker stadig op om Forsvaret og Danmarks krigsdeltagelse i udlandet. I en grad, så han de sidste tre år har været engageret som frivillig i konstabelforeningens Familienetværk, der støtter og informerer pårørende til udsendte soldater. Jan Hjort tror på, at hans søn døde for en sag.
Under Anden Verdenskrig fik vi hjælp af amerikanerne, englænderne og russerne til at verfe tyskerne ud af døren, og nu er det vores tur til at hjælpe andre, mener Jan.
»Vi har både evnen og økonomien, så det manglede bare andet. Sådan har jeg det stadigvæk, også med det tab af Martin. Om det er fordi, jeg ser helten mere end sønnen, det ved jeg ikke. Det kan godt være, men det har jeg så ikke noget imod. Hvis det er den måde, jeg kan håndtere det på, så er det da fint,« siger Jan.
Krigen fyldte ikke
Det er først efter sønnens død, at Jan har fået formuleret tankerne om krigens rigtighed. Dengang talte de ikke om det. Martin var fast besluttet på at skulle af sted, og det var nok for Jan. De diskuterede heller ikke krigens mulige konsekvenser, selv om fire danske soldater allerede var blevet dræbt i Irak.
»Det gjorde man ikke på det tidspunkt i 2006. Det var ikke særligt langt fremme i den almindelige bevidsthed. Man blev heller ikke som kriger nærmest tvunget til at skrive sin sidste vilje og testamente, som man gør i dag.«
I stedet brugte de tiden på andre ting. De fik lavet et familieportræt. Som Jan udtrykte det, kunne det lige passe, at der skete noget, og så havde de ikke engang et familiefoto af nyere dato. Krigen fyldte ikke mere i deres hoveder end en større ferietur til Brasilien, som de også var i færd med at planlægge:
»Der var ikke den bekymringsbølge, som jeg ved, mange pårørende har i dag. Det eneste, vi havde talt om, var mental sundhed; bare han kom fornuftigt hjem mentalt. Det med død og lemlæstelse var ikke noget, jeg kunne forholde mig til.«
Martin tog til Irak, og en måned senere tog familien til Brasilien. Mens de var af sted, bekymrede Martin sig også om dem. En dag ringede han kl. seks om morgenen for at høre, om de var i live. Han havde netop hørt om et flystyrt på en rute i Brasilien, som hans familie havde fløjet på dagen i forvejen.
Jans sidste kontakt med Martin var en sms-besked den dag, de kom hjem til Ganløse. Martin svarede, at han lige var kommet til Kuwait. Nå, på ferie, spurgte Jan. Næ, på eskorte, svarede Martin.
»Ferie er nogenlunde lige så sandsynligt som demokrati i Irak,« lød Martins sidste hilsen hjem.
Samme nat fik de beskeden om, at han var død.
Anerkendelse
Det var Martins 18-årige søster, Pernille, der lukkede op. Udenfor stod to officerer. De sagde det straks i døren: Jeres søn er død, må vi komme indenfor?
»Du tænker ikke. Der går en lang periode, hvor du ikke tænker. I løbet af natten havde jeg den fuldstændigt surrealistiske oplevelse, hvor jeg midt i min sorg kunne sige til min kone: 'Ved du hvad, det er mærkeligt, men jeg kan mærke en lettelse. Jeg er ikke længere bekymret. Nu kan der ikke ske mere'.«
I familien Hjorth reagerer de på ekstreme situationer ved at blive praktiske. I løbet af natten og den tidlige morgen satte Jan og hans kone, Connie, et større logistisk arbejde i værk, så de selv kunne nå at underrette familie og venner, inden de hørte om det i pressen. Idet de ringede på hos Jans svigerfar for at give ham beskeden personligt, sad en ven klar ved deres computer derhjemme for at trykke 'send' på den forberedte mail til familie og venner. Til sidst udsendte familien en pressemeddelelse og frabad sig al øvrig kontakt med medierne. En ven stillede sig foran hoveddøren og sørgede for, at formiddagsbladene også forstod det.
Familien var ikke kede af presseomtale af Martins død, tværtimod. De kunne bare ikke holde til at stå til rådighed lige der, fortæller Jan.
»Der er en del trøst for de pårørende i den anerkendelse, der ligger i selve omtalen. Når jeg nu vil kigge fire år tilbage i tiden, så kan jeg tage avisudklippene fra den gang frem. Et eller andet sted har det været med til at bearbejde den sorg, det er at miste et barn. Det er fuldstændigt i den forkerte rækkefølge, og det er i sig selv en kæmpe belastning.«
Skraldespandsjob
Siden er der kommet langt mindre medieomtale af dræbte danske soldater. Nogle faldne er kun blevet omtalt på noteplads i de store dagblade, og det er synd, synes Jan Hjorth.
Omvendt synes han, det er noget svineri med den negative omtale, det giver, når folketingsmedlemmer som SF's formand, Villy Søvndal, bruger dræbte soldater som en anledning til at sætte spørgsmålstegn ved krigen. Det skete for eksempel sidste sommer, da tre danske soldater blev dræbt i Afghanistan.
»Han kunne lige så godt have taget den faldne soldats hoved og stillet sig på det for at få en højere talerstol. Det er politisk svineri. Selvfølgelig skal politikerne diskutere krigen med en eller anden regelmæssighed, men at der falder en soldat, får ikke formålet med missionen til at forsvinde. Og hvis du bruger den enkelte soldat til at nedlægge missionen, så siger du samtidig, at hans tab, og de foregående tab, og alle de sårede og de psykisk traumatiserede er spild. Hele Folketinget er arbejdsgivere for de soldater, og det er da uanstændig medarbejderpleje,« siger Jan.
Han forventer ikke, at politikerne sætter tal på, hvor mange døde krigen må koste, men han håber, de har gjort sig klart fra starten, hvad krigen koster i menneskeliv. Ellers skal man ikke sende soldaterne af sted.
Over de sidste fire år er det for alvor gået op for samfundet, at vi er i krig, mener Jan, og at vi er nødt at anerkende de mennesker, der påtager sig en af samfundets værste skraldespandsopgaver, som han kalder det.
»Nogle opgaver har ingen lyst til at være i kontakt med. Slamsugere, skraldemænd, og dem, der rydder op efter selvmordere. Der er nogle samfundsopgaver, som nogle skal løfte, og som bare er rigtigt grimme, og det her er en af dem.«
Folder ørerne
Fire måneder efter Martins død kæmpede Jan og Connie sig gennem en snestorm fra hjemmet i Ganløse til Holstebro Kaserne. Motorvejene var lukkede, men de ville nå frem til afsløringen af et mindesmærke for Martin og andre faldne soldater og kørte i stedet ad tilsneede landeveje gennem Fyn og Jylland. Dagen efter kom alle de andre pårørende til Holstebro til hjemkomstparade for Martins kompagni.
»Min kone var meget forbeholden for at tage med til paraden. For der skulle alle de andre have deres soldater med hjem, og det kunne hun ikke få,« siger Jan.
Mødet med de andres familier var en hård oplevelse. Men siden har Jan involveret sig i det frivillige Familienetværk for at støtte pårørende til udsendte soldater. Det havde han besluttet sig for, inden Martin tog af sted, og han mener stadig, det er en vigtig opgave.
Jan holder oplæg for familierne til de nye hold soldater, og han gør det som pårørende til en tidligere udsendt, ikke som pårørende til en falden.
»Der er rigeligt i forvejen, der prædiker om, hvor galt det kan gå,« som han siger.
Men selv om de barske konsekvenser ved krigen er blevet mere udtalte i dag, har mange pårørende svært ved at bekymre sig, tror Jan. Ligesom han havde det dengang med Martin.
»Når du får den overhead op til et pårørendemøde, hvor der står noget med erstatning ved tab og invaliditet, folder de fleste ørerne sammen og lukker af. Det ønsker man ikke at beskæftige sig med mentalt. Det er for barskt.«
Datterens tur?
Første gang, de pårørende møder Forsvaret, er mange fyldt med frygt og usikkerhed, fortæller Jan. Hvis der er tale om unge, nyuddannede soldater, har de lige skrevet kontrakt, der er otte måneder til, de skal i krig, og deres forældre har ofte ingen forståelse for deres beslutning.
Når Jan møder dem igen seks uger før udsendelsen, har indstillingen ændret sig. De største modstandere har fået deres søn eller datter til at trække sig, mens resten har besluttet sig for at støtte soldaten i stedet for.
»Der er en ret stor gruppe af pårørende, som ikke er specielt tilfredse med situationen. Men de kan ikke lave om på den, og så er det bedste støtte og opbakning hjemmefra. Det er noget, der bliver slået en del på. En soldat i missionen, som samtidig skal kæmpe med familien derhjemme, han er en rigtig dårlig soldat. Han er til fare for missionen, til fare for sig selv og så sandelig også for sine kammerater. Så dem skulle der gerne ikke være så mange af,« siger Jan.
Hvad ville du sige, hvis din datter beslutter sig for at blive udsendt?
Jan har tænkt over det. For Martins søster, Pernille, har faktisk overvejet at tage til Afghanistan. Dog ikke som soldat, men som fotograf for Forsvaret.
»Jeg ville ikke stille mig op og sige nej. Jeg tror nok, min kone ville have en lidt anderledes tilgang. Men det ville jeg nok ikke gøre, for det giver ikke mening, hvis hun har besluttet sig for det. Så kan jeg bare sørge for så stabil en hjemmebase som muligt.«
Inden Martin tog til Irak, arbejdede han med grovrengøring på Avedøreværket, hvor han hang i en klatresele 30 meter over jorden, fortæller Jan. På samme måde løber Jan selv en risiko som speditør, når han besøger skibsværfter rundt omkring i verden.
»Der er mange farlige job og soldat er et af dem. Og hvis Pernille skulle have sådan et job, jah ... « Jan holder en pause og kigger ud i luften.
»Det ville ikke være en ønskesituation, men på den anden side kender hun jo risikoen bedre end så mange andre unge mennesker. Som forældre støtter man sit afkom, selv om det ikke er alle deres valg, vi værdsætter. Selv hvis børnene bliver kriminelle, ser du masser af forældre støtte dem alligevel. Selvfølgelig, det gør man, det kan ikke være anderledes.«


