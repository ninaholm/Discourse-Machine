Regionsformænd opfordrer til indgreb
Flere regionsformænd opfordrer regeringen til at gribe ind i konflikten på sygehusene. Formand for regionerne Bent Hansen (S) vil se tiden an til næste uge


 Formændene for tre af landets regioner opfordrer regeringen til et snarligt indgreb i konflikten på landets sygehuse. Opfordringen afvises af formand for regionerne Bent Hansen (S), som siger til Ritzau, at det er for tidligt at give op, og at han vil give forhandlingerne endnu en chance.
- Lige her og nu et døgn efter, at vi gik fra hinanden, er jeg ikke klar til at sige, at det ikke kan lade sig gøre. Men det kan da godt ske, at vi i næste uge må opgive og sige, at nu kan vi ikke mere, siger Bent Hansen.
Han vil de næste dage forsøge at skaffe sig et overblik over, hvor mange patienter, der er alvorligt berørt af den syv uger lange konflikt.
- Hver region skal give en vurdering af, hvor alvorligt det er lige nu. Vi hører patientforeninger og læger sige, at nu gør det ondt. Nu skal vi have et samlet overblik. Viser det sig, at vi ikke kan klare den mere, vil jeg drøfte med bestyrelsen, om vi skal bede Folketinget og regeringen vurdere, hvordan de vil håndtere det, siger Bent Hansen.
Det er blandt andre formand for Region Syd Carl Holst (V), der kræver, at regeringen snarest stopper konflikten. Han mener, at den kan komme til at koste menneskeliv.
- Vi taler faktisk om patienter, der har måtte leve med et nødberedskab i otte uger. Otte uger, hvor man har forsøgt, men ikke har kunne finde en løsning. Det begynder altså at få nogle alvorlige konsekvenser, siger han til DR.
Også formændene for Region Sjælland og Region Nordjylland efterlyser et snarligt regeringsindgreb. 
- Jeg synes, at regeringen og Folketinget må overveje, hvordan man kan bidrage til at få løst konflikten, siger Kristian Ebbensgaard (V), formand for Region Sjælland.
Det sker samtidig med, at topfolk inden for fagbevægelsen udsender et nødråb til regeringen. Blandt andre siger Bente Sorgenfrey, der er formand for FTF (hovedorganisation for sygeplejersker), at det er ansvarsforflygtigelse at lade fagforeningerne strejke fra nu af og til juleaften. 
- En forhandlet løsning er bedst, og kan det ikke lade sig gøre, må politikerne finde på noget, siger hun til Berlingske Tidende.
/ritzau

