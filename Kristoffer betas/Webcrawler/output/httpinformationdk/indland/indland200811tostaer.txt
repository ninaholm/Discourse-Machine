To stærke damer presser Venstre
Lene Espersens entré som formand for de konservative har gjort det sværere for Venstre. Samtidig kan Pia Kjærsgaard med et knips gøre livet surt for regeringen
Med Lars Løkke for bordenden står Venstre kun til at vinde 11 procent af stemmerne, viser en ny måling.


 I Venstre er man ikke i tvivl. Lars Løkke Rasmussens planer om en dagpengereform fik et alvorligt skud for boven allerede i august, da Lene Espersen trådte til som ny konservativ formand.
På landsrådet i Bella Centeret præsenterede den nykårede leder den konservative mærkesag: at skære i dagpengeperioden - uden at hæve satsen tilsvarende.
"Vi vil presse på for at reducere dagpengeperioden fra fire til to et halvt år og derved alene øge beskæftigelsen med 10.000 personer," sagde hun.
Allerede da vidste man i Venstre-toppen, at dagpengeforhandlingerne ville blive svære. Klare konservative mærkesager har det nemlig med at være dem, som Dansk Folkeparti stritter allermest imod. 
I støttepartiet har de ikke lyst til at forære politiske sejre væk uden at få noget til gengæld - og som minimum vil de have lov til at bade uforstyrret i rampelyset, når svære politiske forlig er forhandlet på plads.
Dén forståelse har Venstre haft siden regeringsskiftets første dag i 2001. Men det kniber for Lene Espersen, mener Venstre- og DF-folk. 
Balancen er ødelagt
Når tidligere finanslove skulle forhandles på plads, sørgede finansminister Løkke Rasmussens forgænger, Thor Pedersen (V), altid omhyggeligt for at give Pia Kjærsgaard og resten af DF-ledelsen vigtige sejre på enkeltområder, som de efterfølgende kunne markere sig på. Selv holdt han sig i baggrunden, når tv-kameraerne blev tændt på gangen i Finansministeriet. Og ude på sidelinjen stod så den tidligere konservative formand Bendt Bendtsen, der - erkender man selv hos de konservative - havde svært ved at formulere de skarpe oneliners, der giver point på fjernsynsskærmene. 
Så DF tog guldet og bar til gengæld loyalt finanslove og andre vigtige forlig igennem for regeringen.
Den balance var alle glade for - måske lige på nær det konservative bagland. Men balancen er ødelagt nu.
Selv om hans politiske evner regnes for uovertrufne, så har Lars Løkke Rasmussen som Venstres kronprins også et langt større behov end Thor Pedersen for at profilere sig i medierne. Men nu møder han massiv konkurrence foran tv-kameraerne fra Lene Espersen. Af flere parter er det blevet bemærket, hvordan de to under finanslovsforløbet i år til tider nærmest talte i munden på hinanden, når teksten skulle udlægges.
For at dét ikke skulle være nok, udløste Espersens entré også utilfredshed hos DF.
Stjal DFs' mærkesager
Allerede i Espersens tid som justitsminister vakte hendes mediebevidste optræden til tider sure miner i Dansk Folkeparti. Både på rets- og dyrevelfærdsområdet oplevede man, at hun 'stjal' vigtige mærkesager fra DF og gjorde dem til sine egne. Dermed berøvede hun kollegerne i støttepartiet de vigtige enkeltsejre, som de ellers skal leve af. 
Den stil har Lene Espersen fortsat i efteråret, siger kritikere. De henviser blandt andet til K-formandens krav om en hurtig 'tuneserlov' (der skulle forhindre at folk på tålt ophold kan bevæge sig frit omkring, red.). Et krav hun lancerede under finanslovsforhandlingerne, og som af DF blev betragtet som endnu et stik, de blev snydt for. Hos de konservative trækker man på skulderen af kritikken. DF og Venstre må bare vænne sig til de nye tider med en langt mere markant K-formand, lyder det fra centrale kilder i partiet. Men de konservative forbereder sig også på, at Pia Kjærsgaard kan slå igen. 
De hæfter sig ved Kristian Thulesen Dahls (DF) nye melding om, at støttepartiet ikke er interesseret i en skattereform. 
Udmeldingen blev senere blødt op - men rivaliseringen mellem de to stærke kvinder i K og DF kan blive et markant og stigende problem for Venstre i den kommende tid.

