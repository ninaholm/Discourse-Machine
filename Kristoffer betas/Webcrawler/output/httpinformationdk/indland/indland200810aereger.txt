AE: Regeringen forstår ikke økonomien



 Der er ingen grund til at stramme dagpengereglerne eller gennemføre arbejdsmarkedsreformer, der virker på kort sigt. For den lavkonjunktur vi er på vej ind i, skyldes ikke mangel på arbejdskraft, lyder det fra Arbejderbevægelsens Erhvervsråd (AE). En melding, der står i stærk kontrast til regeringen, som holder fast i, at nedgangen i dansk økonomi skyldes mangel på arbejdskraft.
"Vi er ikke enige. Vi mener fortsat, at udviklingen skyldes stigende renter, stigende inflation, faldende huspriser og lavere vækst i udlandet. Altså en normal lavkonjunktur," siger chefanalytiker i AE, Frederik I. Pedersen, til Fagbladet 3F
"Faktisk har vi set de senere år, at væksten er gået gradvist ned, mens arbejdsmarkedet fortsat er drønet derudaf med stigende beskæftigelse og faldende ledighed. 
Derfor er det ikke arbejdsmarkedet, der har bremset for væksten. Nok har der været efterspørgsel efter arbejdskraft, men hullerne er blevet dækket, hvad enten det har været via import af arbejdskraft eller overarbejde. Arbejdsmarkedet har faktisk vist sig utrolig fleksibelt," pointerer Frederik I. Pedersen.
AE peger selv på tre ting, der på kort sigt kan styrke dansk økonomi: En mere aktiv arbejdsmarkedspolitik, fremrykning af offentlige investeringer og flere unge i uddannelse. 

