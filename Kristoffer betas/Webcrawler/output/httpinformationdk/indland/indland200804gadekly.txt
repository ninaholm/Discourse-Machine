Gade: Klyngebomber kan redde danske soldaters liv
Modstanden mod klynge-bomber er hyklerisk, for amerikanske klynge-bomber kan redde danske soldaters liv i Afghanistan, siger forsvarsministeren. De danske klyngebomber derimod skal gemmes til en eventuel ny kold krig


 Situationen er som følger: Danske soldater er på opgave i Afghanistan, falder i et baghold og må kalde på amerikansk luftstøtte. Men det skal gå stærkt, for lige om lidt kan danskerne ikke holde talebanerne stangen. Det nærmeste amerikanske fly kaster sin last af klyngebomber over talebanerne og redder de danske soldaters liv. 
Hvis Danmark forbyder brugen af klyngebomber, som oppositionen ønsker, er det ikke foreneligt med de realiteter, danske soldater står over for i Afghanistan. Det mener forsvarsminister Søren Gade. 
"Det er topmålet af hykleri at forbyde klyngebomber, mens vi gerne vil hjælpes, hvis vores soldater kommer i knibe. Det er så inkonsistent, at det skriger til himlen," sagde forsvarsminister Søren Gade (V) efter et samråd om klyngebomber torsdag.
Ikke danske bomber
Jeppe Kofod (S), der havde kaldt forsvarsministeren i samråd, kaldte ministerens udmelding "absurd". Medlem af udenrigsudvalget for SF, Hanne Agersnap, ville vide, hvorfor det ikke var danske klyngebomber, der kunne forsvare de danske soldater, nu når regeringen havde valgt at beholde klyngebomber i det danske forsvar. 
"Hvornår er det hykleri, og hvornår er det ikke?" spurgte hun.
Søren Gade forklarede, at danske soldater ikke har det artilleri med til Afghanistan, som skal bruges for at affyre klyngeammunition, og at regeringen netop i en "håndsrækning til Folketinget", havde besluttet, at Folketinget skal godkende brugen af klyngebomber, før de sendes afsted. 
Lektor i international politik ved Københavns Universitet, Peter Viggo Jakobsen, påpeger, at Danmark allerede deltager i ordninger med USA, der ligner dilemmaet med klyngebomberne:
"Danmark har jo forbudt tortur, men vi får alligevel del i de informationer, som amerikanerne får, når de banker deres fanger, og hvis regeringen mener, man kan det, så kan man også modtage luftstøtte med klyngebomber og have et nationalt forbud samtidig," siger Peter Viggo Jakobsen.
Det nationale forsvar 
Et nationalt forbud er ifølge udenrigsministeren ikke på tale, da regeringen har valgt at "beholde klyngebomber i forsvarets arsenaler af hensyn til vores nationalforsvar".
På spørgsmålet om, under hvilke trusler Søren Gade forventer, at de danske klyngebomber kommer i brug, svarer han:
"Du kan gå tilbage til Den Kolde Krig, hvor det var et våben, man kunne bruge i forsvaret af Europa. Nu sluttede Den Kolde Krig i 1989, men trusselsbilledet kan jo skifte igen," siger ministeren. 
Men ifølge Peter Viggo Jakobsen er "sandsynligheden for en national trussel mod Danmark, hvor klyngebomber ville være brugbare, meget tæt på nul".
Klyngebomber blev produceret og brugt første gang under Anden Verdenskrig, og ifølge Mikkel Vedby Rasmussen, ekspert i dansk forsvars- og sikkerhedspolitik, bruges klyngebomber mod "store koncentrationer af soldater, køretøjer og lignende". Klyngevåben består af granater, der spreder små bombletter over et større område, og derfor er de et effektivt våben mod deciderede troppeinvasioner som dem, der kæmpede mod hinanden i Europa under Anden Verdenskrig, og som Danmark frygtede ville komme fra Polen og Rusland under Den Kolde Krig. Klyngebomberne er mindre anvendelige i dag, hvor Vesten fører krig mod oprørsbevægelser, der gerne gemmer sig blandt civilbefolkningen. 
For kontroversielt 
"Men i nogle af de kampe, vi har været med til i Afghanistan, kunne man i teorien godt have anvendt klyngevåben," har Mikkel Vedby Rasmussen tidligere sagt til Information. Han vurderer, at klyngebomber "er så politisk kontroversielle, at det ikke er et våben, den danske regering vil sende ud".
Den vurdering er Peter Viggo Jakobsen enig i. Han mener heller ikke, at Danmark kommer til at bruge klyngebomber i sit nationalforsvar, da der ikke er nogen umiddelbare trusler mod Danmark. 
"Selvfølgelig er der nogen, der taler om en ny kold krig med russerne, andre taler om, at det bliver med kineserne, men der skal store ændringer til a la Berlin-murens fald eller terror-angrebet den 11. september 2001, før det bliver en realitet," siger Peter Viggo Jakobsen. 


