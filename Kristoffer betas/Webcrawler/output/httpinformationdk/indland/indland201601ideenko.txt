’Ideen om den kollektive muslim er et perverst fantasiobjekt’
Det giver ingen mening at tale om muslimer som én samlet gruppe, mener den dansk-iranske debattør Poyâ Pâkzâd – de interne forskelle er alt for store. Det gælder også for gruppen af såkaldt nydanske debattører


 I flere minutter ad gangen hænger Poyâ Pâkzâds tændte cigaret bare mellem fingrene og venter tålmodigt på, at læberne igen har tid til den. Hans mørke øjne gløder, og man kan nærmest se netværket af hjerneceller lyse op under den glatbarberede isse, når han diskuterer. Han glemmer alt andet.
Særligt ét ord går igen, da Information møder ham i hjemmet på Østerbro: »Muslim.« Han kan ikke lide begrebet, for vi bruger det forkert.
»Muslim er ikke en forkromet identitet. Danske muslimer er ikke en veldefineret sociologisk gruppe, og det er forkert at tale om dem som en enhed eller et handlende meningsfællesskab,« siger Poyâ Pâkzâd.
Læs også: ’Jeg er perkerudgaven af Amalie Skram’
Han har muslimsk baggrund, men er ikke selv religiøs. Vi presser en mangfoldighed af mennesker ned i én lille kasse, når vi bruger ’muslim’ som gruppebetegnelse, mener han.
»Vi er dovne, når vi differentierer på den måde. Der findes albanske muslimer, iranske og arabiske muslimer, og der er store variationer imellem dem. Ideen om den kollektive muslim er et perverst fantasiobjekt. Hvis vi endelig skal tale om klynger af mennesker, skal vi være væsentligt mere præcise.«
Poyâ Pâkzâds taletempo er hæsblæsende, og man fornemmer en vis frustration over, at strubemuskulaturen absolut skal være den begrænsende faktor for menneskelig kommunikation. Måske er det derfor, han elsker internettet. Han debatterer dagligt med hvem som helst på Facebook, Twitter og på sin blog, @ppkzd, og diskussionerne handler ofte om Mellemøsten, islam og ’etniske spørgsmål’. Journalister ringer ikke sjældent for at få hans kommentar, men han siger tit nej tak til at udtale sig.
– Hvorfor vælger du ofte ikke at udtale dig?
»Fordi jeg ofte inviteres på grund af min etniske baggrund, som efter min mening gør mig lige så lidt til ekspert i emner som integration eller radikalisering, som en hvilken som helst Hr. og Fru Danmark er eksperter i alt dansk,« siger han.
Læs også: ’Medierne glorificerer mønsterbryderen’
Derfor kan han heller ikke lide prædikaterne ’nydansk debattør’ og ’brun debattør’, som ofte benyttes i medierne. Det signalerer, at hudfarve og kulturel oprindelse i sig selv giver en ekspertviden og konstruerer en »barriere af autenticitet« omkring de brune meningsdannere, som gør det vanskeligt at kritisere deres holdninger.
»I den offentlige debat bør etnisk baggrund være en irrelevant evalueringsakse. Det er devaluerende at blive målt på sin hudfarve frem for på sandhedsværdien og fornuften af det, man siger,« mener Poyâ Pâkzâd.
Faktisk kan hans iranske rødder i nogle tilfælde gøre ham mindre egnet som Iran-ekspert end ikke-iranere, forklarer han.
»Jeg har en viden om præstestyret med hjemmefra, men jeg har også en personlig aversion mod præstestyret, som andre givetvis ikke har.«
Læs også: Vestens hykleri tærer på Gaza
– Men er Informations serie om nydanske debattører så småracistisk?
»Nej, slet ikke. Men den bygger på nogle udbredte antagelser. Der er en tendens til at lade erfaringskilder ekstrapolere deres personlige erfaringer til et vi: Vi i ghettoen. Vi i det muslimske miljø. Men det er en falsk øvelse, for der findes ikke et sådant vi.«
Fra Teheran til Herlev
Poyâ Pâkzâds familie kom til Danmark fra Iran i 1986, da han selv var to år gammel. Faderen, som arbejdede i Teherans filmindustri, var blevet indkaldt til militærtjeneste i krigen mellem Iran og Irak, og familien flygtede via Tyrkiet til København.
Poyâ Pâkzâd husker svagt den første danske jul, som Dansk Flygtningehjælp arrangerede. Han husker vinterkulden og deres første lejlighed i Istedgade, hvor narkomanerne bankede på dørene om natten for at låne penge.
Familien endte i Herlev, hvor Poya Pakzad gik i folkeskole og gymnasiet. Eksamensbeviset rakte lige præcis ikke til et medicinstudium, så han læste til maskiningeniør på DTU – det lå ligesom i kortene, at han enten skulle være læge eller ingeniør, fortæller han.
Men interessen for international politik afsporede hurtigt maskinstudierne. Især 11. september og George Bushs krig mod terror krøb ind under huden på ham.
»Jeg kom længere og længere væk fra lektierne. Jeg fulgte junkie-agtigt med i medier, blogs og nye bøger om Mellemøsten,« fortæller han. Til sidst droppede han ud.
»Jeg gik i eksil og læste som en vanvittig i en periode: Chomsky, Pannekoek, Gorz; fra anarkisme til venstremarxisme.«
De tykke bind med politisk litteratur tårner sig stadig op i lejligheden på Østerbro. Poya Pakzad er »autodidakt«, men fortæller, at han har fået en »ideologisk uddannelse« på det lille venstreorienterede tidsskrift, Kritisk Debat, hvor redaktøren tog ham under sine vinger.
I 2006 startede han sin blog og begyndte at sende indlæg til diverse medier – med blandet succes. Men en dag i 2009 tikkede en e-mail ind fra Clement Kjersgaard, som ville have ham til at skrive et indlæg om Irakkrigen til magasinet Ræson. Poyâ Pâkzâd var ekstatisk og brugte en hel uge på at researche. Senere blev han mellemøstredaktør på Ræson, og i 2013 fik han job i Mellemfolkeligt Samvirke som politisk kommunikationsmedarbejder for den arabiske region.
Aldrig et rent produkt
»Altså, jeg føler mig dansk og går ikke og tænker over, at jeg er nydansk debattør,« siger han.
»Jeg er nydansk, fordi jeg kommer fra et andet land, men det siger ikke noget om min personlighed. Min identitet er en hybrid, og det samme er den kultur, jeg kommer fra. Den kan ikke sættes i en kasse. Jeg var for eksempel basketballspiller i mine teenageår og adresserede min dagbog til Michael Jordan …«
– … vent. Altså, skrev du »Kære Michael Jordan,« eller hvordan?
»Ja, ja. Og med afroamerikansk slang. Min pointe er, at indflydelse kommer alle mulige steder fra. Man er aldrig et rent produkt.«
Igen og igen vender han tilbage til denne pointe: Vi må ikke mase mennesker ned i trange kasser, bare fordi det gør verden lettere at forstå. Det giver for eksempel ikke mening at bede alle muslimer tage offentligt afstand fra islamisk terrorisme – så betragter man netop alle muslimer som en samlet gruppe.
»Det er en kollektivisering, som går imod den liberale kritik af multikulturalismen, som ellers er udbredt herhjemme. Vi kritiserer muslimer for at overdrive deres grupperettigheder og kalder det ’særkrav’, når man efterlyser halal i daginstitutionerne. Men vi betragter muslimerne som en samlet gruppe, når vi beder dem tage et opgør med forældregenerationen og tage afstand fra terror.«
– Men islam repræsenterer vel også et sammenhængende tankesæt og en kulturel påvirkning, som giver alle muslimer noget fælles gods. Og så kan man vel godt tale om muslimer som en gruppe?
»Ja, islam er polysemisk, altså både udtryk for en kultur, en civilisation, en historisk arv og en religion. Men på grund af den fortolkningsforskellighed, der er inden for populationen, kan man ikke tale om en samlet gruppe af muslimer med en fælles dagsorden og tidsløse værdier.«
Vi bør i højere grad betragte indvandrere som et produkt af politiske og økonomiske forskelle i samfundet, mener han.
»Vi skal politisere indvandrerne. De er jo heller ikke politisk farveløse – der er langt fra Naser Khader til hende, der gør rent om natten på Christiansborg.«
Den liberale åndshegemoni
På samme måde bør vi ikke give islam og koranen skylden for dårlig integration og radikalisering. Problemerne skyldes vores egne politiske fejltagelser.
»Ofte er andengenerationsindvandrere i Danmark totalt clueless om, hvad der foregår i Mellemøsten,« siger Poyâ Pâkzâd. »De unge muslimer, der bliver radikaliseret i dag, mener ofte, at deres forældres version af islam er kulturelt udvandet, og de søger en universalistisk identitet, som forener dem i et tværnationalt fællesskab. Det er ikke et produkt af, at man er fra Mellemøsten. Det er lige så meget et produkt af kulturen herhjemme.«
Han har sin egen teori om, hvorfor så mange unge europæiske muslimer fortolker islam mere konservativt end deres forældre: Den radikale islam er en global ideologi og et alternativ til Vestens »liberale åndshegemoni«.
»Tiltrækningen ved den universalistiske islam – et ideologisk system, som blev knæsat i nyere tid med wahhabismen i Saudi Arabien – er så stor, fordi den leverer et modsvar til den liberale åndshegemoni, som deres forældres islamversion ikke kan tilbyde. Det er både en måde at gøre oprør mod forældrene og at vise modstand til det samfund, som ser dem som et fremmedelement. Det er en hel pakke,« siger han.
Der er behov for at nuancere begrebet ’muslimer’ – også når det drejer sig om de såkaldt nydanske debattører.
»Muslimer kan efterhånden ikke slå en prut på cykel uden at komme på forsiden. Det er ærgerligt, hvis man kan blive en anerkendt blogger og få en klumme, bare fordi man er brun og siger noget flagellant. Men man skal ikke acceptere den tokenism (symbolske handling, red.),« siger Poyâ Pâkzâd.
»Enten skal man være ydmyg nok til kun at tale som konsekvenseksperter, eller også skal man være grundig nok til at sætte sig ind i det, man taler om.«

