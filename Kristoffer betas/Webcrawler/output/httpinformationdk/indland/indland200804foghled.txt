Fogh vil lede kommission, der undersøger bistand til Afrika
En danskledet kommission skal undersøge effekten af den internationale bistand til Afrika. Fokus skal ifølge statsministeren være på unges jobmuligheder i Afrika


 Den danske regering har nedsat en ny kommission, der skal sikre en "bedre effekt" af den internationale ulandsbistand til Afrika.
Statsminister Anders Fogh Rasmussen (V) har sat sig selv for bordenden af kommissionen, som også får deltagelse af to afrikanske stats- og regeringschefer, formanden for Kommissionen for Den Afrikanske Union (AU), FN's vicegeneralsekretær og afrikanske erhvervsledere.
"Målet er, at Afrikakommissionen skal udarbejde strategier for, hvordan vi får bedre effekt af den internationale udviklingsbistand, men den vil selvfølgelig også kunne påvirke den måde, vi yder dansk bistand til Afrika på," siger Anders Fogh Rasmussen.
Ifølge statsministeren vil Afrikakommissionens fokus særligt være rettet mod unge og beskæftigelse. 
"Det er helt afgørende, at de meget store ungdomsårgange, der nu er i Afrika, kan få arbejde. I øjeblikket kommer der flere ind på arbejdsmarkedet i Afrika, end der bliver skabt job til. Det skaber risiko for stigende ledighed og sociale spændinger. Derfor skal vi skabe fokus på jobskabelse og økonomisk vækst i Afrika," siger statsministeren.
Flere kommissioner
Afrika-kommissionen er blandt rækken af kommissioner, som statsministeren præsenterede i sit regeringsgrundlag efter valget i november 2007.
Ud over Afrika-kommissionen lægger regeringen blandt andet op til en skattekommission, en klimakommission, en arbejdsmarkedskommission og en forsvarskommission. Afrika-kommissionen mødes første gang den 16. april i København. Herefter holdes et møde i Afrika samt et afsluttende møde i København om et år, hvor kommissionen afleverer sine anbefalinger. 
SF's udenrigsordfører, Steen Gade, er overordnet positiv overfor ideen om en Afrika-kommission, men efterlyser et præcist kommissorium for kommissionens arbejde.
"Jeg håber, at den nye Afrika-kommission kan få international betydning og ikke bare siger det samme som f.eks. Tony Blairs kommission om Afrika, ikke nøjes med at fokusere på dansk bistand og slet ikke bare skal bruges til at markedsføre Fogh ude i den store verden," siger Steen Gade.
Han mener samtidig, at Foghs Afrika-kommission skal turde stille "frække spørgsmål".
"Vi har brug for en rapport, der tør sige nogle sandheder, men jeg frygter, at vi bare får endnu en pæn og høflig rapport. Hvis Afrika skal ud af fattigdommen, er det nødvendigt at få sagt tingene, som de er frem for at pakke dem ind i diplomatiske vendinger. For eksempel nytter det jo ikke at skrive, at flere skal have mere uddannelse i Afrika. Det ved vi godt. Problemet er, hvordan vi får mere uddannelse," siger Steen Gade.

