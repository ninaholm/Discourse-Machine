Overgreb mod hunde med jernstænger
Det er et farligt liv helt ude på kanten af samfundet at være politihund, eller tjenestedyr i funktion, som det retteligt hedder. Flere end 50 tjenestedyr i funktion har således været udsat for overlast i 2009


Glem alt om politibrutalitet, vilkårlige anholdelser, futtog, peberspray og gitterbure på Retortvej! Her kommer nemlig årets virkelige politi-skandale ...Dyrenes bedste ven på tinge, Dansk Folkepartis utrættelige Marlene Harpsøe, har endnu en gang sat fingeren på samfundets ømme punkt: Hvordan behandles de trofaste Trofast'er, som tjener til det daglige kødben som politihunde?Dyrepolitikeren har derfor spurgt landets justitsminister, »om der er tale om en stigende tendens til at angribe tjenestedyr i funktion?«Om der er en stigende tendens, vides ikke med sikkerhed. Rigspolitiet har aldrig tidligere orket at føre statistik over, hvorvidt korpsets stakkels tjenestedyr i funktion får en på pelsen under udøvelsen af deres hverv. I stedet har man så spurgt alle hundeførere i landets politikredse om deres erfaringer fra sidste år, og det er et brutalt og frastødende billede fra samfundets absolutte skyggeside, som her rulles op.Vi må allerede her advare eventuelle yngre læsere: Der er tale om meget stærke tal, som KAN være farlige at læse. Hvis du trænger til beroligelse, kan det derfor være en god ide at bladre hen på avisens debatsider ... Der sker der aldrig noget voldsomt.Kayo in memoriamDen rystende sandhed er, at i løbet af 2009 er således én politihund blevet skudt (Kayo, som læserne måske mindes, blev på klods hold likvideret af litauiske bankrøvere i august ... ), to politihunde er blevet slået i hovedet med flasker, to politihunde er blevet slået i hovedet med jernstænger, to politihunde er forsøgt kvalt ved halsgreb, mens ca. 50 politihunde er blevet slået og sparket!Rigspolitiets Nationale Politihundecenter oplyser til Information, at politiet i alt råder over 465 tjenestedyr. Nogle er bombehunde, andre er narkohunde, og de fleste er patruljehunde, som er gode til at følge et spor. Medregnet er 11 tjenestedyr på Grønland og seks tjenestedyr hos politiet på Færøerne.Hvis omkring 60 politihunde bare på et enkelt år har fået ørene i voldsmaskinen, så indebærer det med andre ord en betydelig risiko at være tjenestedyr i funktion.Derfor er det så meget desto mere glædeligt, at Københavns Politi trods alt kan oplyse, at »der ikke i nævneværdigt omfang ses at være begået overgreb mod politiheste i København.«Pruha!
