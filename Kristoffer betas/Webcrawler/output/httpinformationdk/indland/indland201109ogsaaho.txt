Også de højtlønnede kvinder laver mest i hjemmet
Flere kvinder end nogensinde før er hovedforsørgeren i familien. Men mens 'powerkvinderne' stormer ud på arbejdsmarkedet, melder psykologer om en markant stigning i henvendelser fra netop denne gruppe. For mens kvinderne knokler ude i erhvervslivet, arbejder de oftest lige så meget i hjemmet, som de altid har gjort
Stine Carsten Kendal er mor til tre og hovedforsørger i sin familie. Alligevel er hun stadig den, der laver mest i hjemmet.

39-årige mor til tre Stine Carsten Kendal arbejder omtrent halvtreds timer om ugen. Indtil for et par år siden og i mange år før det, tjente hun mindre end sin mand gennem tolv år, men efter hun fik jobbet som innovationsdirektør på Ugebrevet Mandag Morgen, ændrede situationen sig. Og Stine Carsten Kendal tjener i dag flere penge end ham.»Der er aldrig nogen, der har bedt mig om at arbejde mere eller mindre i hjemmet. Men i gamle dage, synes jeg da helt klart, at jeg burde levere mere, simpelthen fordi jeg tjente mindre. Det havde ikke så meget med min mand at gøre, det var nærmere min egen forestilling om balancen mellem at arbejde derhjemme over for det at bidrage ude i samfundet,« siger hun.Da Stine Carsten Kendal begyndte at tjene flere penge end sin mand, ændrede det dog ikke synderligt ved arbejdsfordelingen mellem de to i hjemmet, og på den måde ligner hun mange af de nye såkaldte powerkvinder, som der i dag er af flere end nogensinde før.Ifølge en opgørelse, som Danmarks Statistik har lavet for Morgenavisen Jyllands-Posten, har kvinden i hvert tredje parforhold den største personlige indkomst mod hver fjerde for bare ti år siden. Men kvindernes økonomiske succes er tilsyneladende ikke gratis. For samtidig med at kvinderne i højere grad forsørger deres familier, melder psykologer og familielivsforskere om en større arbejdsbyrde og flere stresstilfælde blandt karrierekvinderne.DobbeltarbejdeSeniorforsker hos Rockwool Fonden Jens Bonke, der har forsket i indkomstfordeling og dens påvirkning på familiernes tid og forbrug, ser, hvordan kvindernes voksende tilstedeværelse på arbejdsmarkedet ikke ændrer synderligt ved arbejdsfordelingen i hjemmene.»Der er en klar tendens til, at hvis manden tjener mest, så bidrager kvinden mere til husarbejdet. Hvorimod hvis det er kvinden, der tjener mest, sker der langtfra altid en omfordeling af det huslige arbejde. For kvinderne kommer det oftest bare oveni,« forklarer Jens Bonke, der har indsamlet data fra over 4.000 danske familier.Også hos Dansk Psykologforening genkender man tendensen til, at kvinderne står med en større del af det økonomiske ansvar, uden at det påvirker arbejdsfordelingen.»Der er generelt en overvægt af kvinder, der opsøger psykologer, og for mange handler det om balancen mellem arbejde og privatlivet, som ofte trykker kvinderne mere end mændene. For samtidig med at de får mere og mere travlt både i forsørgerrollen og i karrieren, er det oftest stadig kvinderne, der tager sig af en stor del af det hjemlige,« forklarer Mette Holsøe, kommunikationschef for Dansk Psykologforening, der repræsenterer psykologer i både det offentlige og det private.ForsørgerstressHos Falck Healthcares psykologenhed har man ingen statistisk registrering af sine klienter, men også hos Falck meldes der om en ændring af den klassiske forsørgerrolle  med de konsekvenser, det medfører.»Vi ser absolut, at langt flere kvinder end tidligere knækker på følelsen af både at skulle være hovedforsørgeren og følelsen af at stå med ansvaret i hjemmet,« siger chefpsykolog og specialist i psykoterapi Rikke Høgsted. For mange, både mænd og kvinder, kan ansvaret for hele familiens eksistensgrundlag være for meget, forklarer Høgsted, der kalder fænomenet 'forsørgerstress'. Et fænomen, der i mange år har været almindelig kendt hos Falck Healthcare, men som, i takt med at kvinderne indtager forsørgerrollen, har flyttet sig fra mændene til ofte også at ramme kvinderne.»Forsørgerstressen er i sig selv ikke anderledes, fordi det jo grundlæggende handler om det samme, nemlig frygten for ikke at kunne få det hele til at hænge økonomisk sammen. Men fordi mange kvinder stadig har ideen om de traditionelle kønsfordelinger, betyder det, at kvinden oftest oplever forsørgerstressen dobbelt op,« siger Rikke Høgsted. Hun påpeger dog, at hun samtidig ser en udvikling, hvor mændene er meget villige til at lægge deres hjemlige vaner om, så det huslige arbejde bliver mere ligeligt fordelt.»Mange par er faktisk gode til at bruge den omstillingsparathed, de er blevet trænet til på arbejdsmarkedet, til også at lægge stilen om derhjemme. Og det er meget opmuntrende. Men jeg møder selvfølgelig også de par, der i forvejen er bevidste om deres mønstre, og som allerede ønsker at ændre deres vaner.«ForpligtelsenSiden Stine Carsten Kendal begyndte at tjene flere penge end sin mand, har det ikke så meget været arbejdsfordelingen i hjemmet, der har ændret sig. Det har til gengæld følelsen af, hvor meget hun føler sig forpligtet til at bidrage i hjemmet, forklarer hun.»Jeg er meget glad for mit arbejde, men jeg har ofte måtte minde mig selv om, at jeg ikke behøver at have dårlig samvittighed over at have travlt uden for hjemmet. I dag kan jeg bedre retfærdiggøre over for mig selv, at jeg ikke behøver at have dårlig samvittighed, når jeg til gengæld har sådan et godt arbejde, hvor jeg tjener flere penge. Jeg ved, det er lidt fjollet, men det er sgu dejligt,« siger Stine Carsten Kendal.
