Pengekassen bugner hos fonde og pensionskasser
Mens riget fattes penge, vokser pensionskasserne og fondenes miliardformuer. Både dem selv og eksperter forventer, at de vil bruge disse penge på at præge samfundsudviklingen. Spørgsmålet er hvordan
Realdania bruger mange penge på blandt andet at præge byrummet. Blandt de senere projekter, de har medfinansieret, er Superkilen i Nordvest, som beskrevet i avisen 18. juli, og Olafur Eliassons ’Himmelrummet’ på ARoS i Aarhus.


 Da det første spadestik i januar blev taget til Danmarks – og verdens største – havmøllepark ved Anholt havde pensionsselskaberne PensionsDanmark og PKA skudt halvdelen af de mange milliarder i projektet.
Og da tænketanken Mandag Morgen i marts præsenterede det fremtidige danmarkskort med rapporten 2050 – Der bli’r et yndig land, betalte foreningen, eller fonden, Realdania, millionregningen.
Begge projekter illustrerer, at mens politikerne i disse år har stadig færre penge at dele ud af, så vokser formuen i fonde og pensionskasser. I dag står disse ikke alene for en stadig større del samfundskagen – de bestemmer også, hvordan den bliver fordelt.
Således voksede pensionsformuen fra 2009 til 2010 fra 2.744 milliarder kroner og til 3.103 milliarder kroner, så den samlede formue før skat i pensionskasserne i dag udgør over 150 procent af bruttonationalproduktet (BNP). Et beløb som vil passere 200 procent af BNP i 2030’erne.
Ingen kender den præcise størrelse på formuen i de anslået 14.000 almennyttige fonde, foreninger, stiftelser og selvejende institutioner. Men den seneste opgørelse fra konsulentfirmaet Kraft & Partners – over de 42 største af slagsen – viser, at deres formuer i 2010 samlet løb op i 237 milliarder kroner.
Og lige så vigtigt: De 42 største fonde uddelte i 2010 i alt 6,7 milliarder kroner – mod 3,2 milliarder kroner året forinden.
»Når man ser på de 6,7 milliarder kroner, så er det ikke et stort beløb i forhold til en finanslov på 750 milliarder,« siger Lars Bo Pedersen, senioranalytiker i Kraft & Partners og fortsætter:
»Men fondene kan på helt præcise områder få en meget stor effekt, hvor velfærdsstaten ikke er i stand til at finansiere aktiviteterne. Så på den måde har fondene en stor – og stigende – betydning inden for områder som forskning, kultur og sundhed. Og i virkeligheden forhandler politikerne faktisk kun om beløb på størrelse med fondenes årlige uddelinger. Det er nemlig ganske få milliarder som er såkaldt frie, mens resten af beløbene på finansloven er bundet til faste udgifter som drift, hvor imod det, som fondene deler ud til, i høj grad er nye initiativer i samfundet. Så det har en stor effekt«.
Til sammenligning blev SRSF-regeringen og Enhedslisten sidste år enige om nye initiativer for i alt 9,5 milliarder kroner på årets finanslov.
111 vindmøller
Det begrænsede økonomiske råderum har allerede fået politikerne til at kaste deres sultne blikke på pensionskassernes formuer. I forbindelse med trepartsforhandlingerne foreslog LO, at der blev oprettet en såkaldt supplerende infrastrukturfond på 30 mia. kroner.
Hvis danskerne skal arbejde mere, skal de kunne se, at der er brug for denne arbejdskraft, hvilket kræver flere investeringer, lød argumentet.
Og da statskassen er tom, opfordrede LO til, at pensionskasserne trådte til med for eksempel en elektrificering af jernbanenettet, en Øresundsbro ved Helsingør eller en havnetunnel i København.Infrastrukturfonden faldt ganske vist på gulvet sammen med trepartsforhandlingerne. Men Michael Møller, professor ved Copenhagen Business School (CBS), forventer, at pensionskasserne ikke blot kommer til at eje en stigende del af formuen i Danmark. Pensionskasserne vil være villige til at løbe en risiko med deres investeringer fremfor at sætte dem i mere sikre obligationer.
»Pensionsopsparing er langfristet opsparing, og det er logisk at påtage sig en risiko mod et forventet større afkast. På grund af bankernes krise – og de større kapitalkrav til disse – vil pensionskasser påtage sig en sådan risiko ikke alene ved investering i aktier og fast ejendom, men også ved investering i erhvervsobligationer, hvor disse lån til erhvervslivet tidligere blev ydet af bankerne,« siger Michael Møller.
På Anholt er PensionDanmark gået sammen med den anden pensionskasse PKA om at købe halvdelen af havmølleparken af DONG Energy for seks mia. kroner.
PensionDanmark, der administrerer arbejdsmarkedspensioner for 12 fagforbund og 37 arbejdsgiverforeninger, tegner sig for 30 pct., mens PKA står for 20 pct. Når de 111 vindmøller står færdige til næste år, vil de kunne producere grøn strøm svarende til fire procent af Danmarks samlede elforbrug eller 400.000 danske husstandes årlige elforbrug.
Selv om Torben Möger Pedersen, administrerende direktør i PensionDanmark, tager endnu et skridt mod at omstille Danmark til grøn energi – efter i 2010 at have skudt 700 mio. kr. i Nysted Havmøllepark – så understreger han, at pensionskassen er forpligtet til at sikre medlemmerne det størst mulige afkast af deres pensionsopsparing.
En god forretning?
Den økonomisk krise har imidlertid sendt renten på statsobligationer i sikre økonomier som Danmark og Tyskland helt i bund. Og da renten er lavere end inflationen, reduceres købekraften af medlemmernes opsparing ved at investere i statsobligationer: »Vi er derfor optaget af at finde aktiver med et højere forventet afkast end obligationer og med en mindre risiko end børsnoterede aktier. Som langsigtet investor kan vi investere store beløb og acceptere at pengene er bundet i lang tid. Det er baggrunden for, at vi investerer i offentligt-private partnerskaber – eller OPP – som for eksempel vores samarbejde med DONG Energy om etablering og drift af Anholt Havmøllepark, hvor koncessionen er på 25 år. Vi accepterer, at investeringen er illikvid – og det får vi så en præmie for,« siger Torben Möger Pedersen.
Til gengæld behøver fonde som Realdania ikke bekymre sig om, hvad afkastet er af deres uddelinger.
Selv om Realdania – som en af de få fonde – i 2011 havde et underskud på 5,8 mia. kr. før skat på grund af aktieposten i Danske Bank, så er egenkapitalen stadig på 15,4 mia. kroner. For de penge har Realdania blandt andet betalt for 2050 – Der bli’r et yndigt land. Et projekt, der viser den »katalysatorrolle«, administrerende direktør Flemming Borreskov ser for fonden:
»Når Realdania går ind og bruger halvandet år og nogle millioner kroner på at sætte en dagsorden – så er det det, jeg mener med katalysatorfilantropi. Der kan de filantropiske foreninger og fonde noget andet end så mange andre i samfundet«.
Fondene har ellers også i de senere år ofte være i mediernes søgelys på grund af en voldsomme og offentlig opgør i flere bestyrelser.
Spørgsmålet er da også, om fondene er en god forretning for Danmark.
Om fondene med andre ord skaber en værdi for samfundet som er større – eller i det mindste står mål med – det tab statskassen har på grund af deres favorable skatteregler.
Et spørgsmål, som trænger sig mere og mere på i takt med, at det økonomiske råderum bliver mindre og mindre. Det spørgsmål prøver professor ved CBS og medforfatter til bogen Civilsamfundets ABC, Anker Brink Lund, at svare på. En opgave som besværliggøres af, at ingen har et samlet overblik over fondsverdenens indtægter og udgifter.
»Vi skal først finde ud af, hvilken fisk det er, før vi begynder at hive den på land og skære den ud i filetter,« som Anker Brink Lund udtrykker.
Professoren søger for øjeblikket penge fra fonde til sit projekt.

