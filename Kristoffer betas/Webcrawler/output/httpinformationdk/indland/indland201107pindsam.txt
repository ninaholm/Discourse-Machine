Pind sammenligner terrorangreb med aktionen i Østerild
Integrations- og udviklingsminister Søren Pind (V) slår kirkeasylaktivister og Østerild-demonstranter i samme kategori af ekstremisme som terrorangrebet i Norge. De Konservative tager afstand fra ministerens sammenligninger
Integrationsminister Søren Pind (V) kan ikke kalde Facebook for et privat sted at udtrykke sig, mener kritikere.


 Danske aktivisters civile ulydighed i Østerild og på Nørrebro er ekstremisme af samme slags, som fredagens terrorangreb i Norge. Det skriver integrations- og udviklingsminister Søren Pind (V) i en kommentar på Facebook til sine mere end 4.000 Facebook-venner:
»Ekstremismen tager til. Flere og flere mener sig berettiget til at tage sig selv til rette. Optøjerne på Nørrebro. Kirkebesættere. Østerild. Og ekstremismens hidtil mest sataniske fjæs nu i Norge. Det er 70'erne om igen. De næste år handler om demokratiets og retsstatens klippegrund. Nok er nok. Enten er man med. Eller også imod,« lyder kommentaren i sin fulde længde.
Med Østerild henviser ministeren til den aktuelle konflikt i Østerild Klitplantage, hvor en gruppe demonstranter forsøger at redde træerne mod at blive fældet. 'Kirkebesættere' er en reference til de afviste irakiske asylansøgere, der i 2009 søgte tilflugt i Brorsons Kirke på Nørrebro, og muligvis også en reference til aktivistgruppen Kirkeasyl, der forsøgte at stoppe politiet fra at rydde kirken.
Men de begivenheder bør slet ikke nævnes i sammenhæng med tragedien i Norge, mener regeringspartneren De Konservative.
»Jeg synes overhovedet ikke, man skal drage den sammenligning,« siger politisk ordfører Carina Christensen (K).
»Det er jo ikke højreekstremister, der protesterer i Østerild. Det er noget helt andet, det er en politisk protest. Det, vi har set i Norge, er jo ekstremt. Det er politisk had. Og det synes jeg, man skal være meget varsom med at sammenligne. Demokrati betyder blandt andet retten til at demonstrere og protestere,« siger Carina Christensen.
Upassende
Socialdemokraternes poliske ordfører, Henrik Sass Larsen, kalder kommentaren decideret upassende.
»Det er jo helt vildt. Jeg synes ikke, det klæder nogen politisk debat det der,« siger han.
»At kalde folk der demonstrerer i Østerild for ekstremister, at sætte dem i samme kategori som en gal massemorder, det er alt for vidtgående,« fortsætter han.
Venstres politiske ordfører, Ellen Trane Nørby, vil derimod ikke kommentere, hvad Søren Pind skriver på Facebook.
»Søren skriver meget på sin private Facebook, som jeg ikke behøver at kommentere hver eller hver anden dag,« siger hun.
Og det her adskiller sig ikke fra, hvad han ellers skriver på Facebook?
»Det må Søren kommentere, hvad han skriver på sin private Facebook. Det mener jeg ikke, er min opgave,« siger Ellen Trane Nørby.
Information har været i kontakt med Søren Pind, men han holder ferie og ønsker ikke at blive citeret i denne sammenhæng.
Tidligere har Søren Pind nægtet at forholde sig til en række kontroversielle ytringer, som han har skrevet på Facebook, med henvisning til at han har en lukket Facebook-profil, der derfor ikke er en del af den offentlige debat.
Men den undskyldning kan ministeren ikke gemme sig bag, mener Henrik Sass Larsen (S).
»Hvis man ytrer sig i det offentlige rum, og det er Facebook efter min fortolkning, så må man også stå til ansvar for det, man siger. Særligt hvad angår personangreb og fornedrelse af andre mennesker, der bør man tænke igennem, om det skal fortsætte i den dur,« siger han.

