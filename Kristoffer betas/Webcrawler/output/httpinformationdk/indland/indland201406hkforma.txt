HK-formand: Servicesektorens vækstpotentiale er overset
Fra Christiansborg er der et alt for stort og ensidigt fokus på, at det er produktions-virksomhederne, der skal skabe vækst i landet, mener forbundsformand for HK, Kim Simonsen. Servicesektorens store vækstmuligheder er oversete, mener han
Normalt omtaler vi servicefagene, som om der er penge i at klippe hinanden. Vi har ganske enkelt ikke været dygtige nok til at italesætte serviceerhvervene. Servicesektorens vækst-muligheder er oversete, mener Kim Simonsen, der er formand for HK.


 Sidste år kom der en vækstplan, og i år kom der endnu én fyldt med 90 forskellige initiativer, som alle skal bidrage til at skabe vækst – hovedsageligt i produktionsvirksomhederne i Danmark. Og det er en alt for ensidig satsning på produktionsvirksomhederne, mener Kim Simonsen, formand for HK, Danmarks næststørste fagforening med omkring 280.000 medlemmer.
Han mener, at politikerne overser de store vækstmuligheder, som servicesektoren kan levere:
»For politikerne er det nemt at forklare familien Danmark, hvad produktionsvirksomheder er. Det kender vi alle sammen til gennem historieundervisningen, hvor vi er blevet undervist i industrisamfundet, og vi har hørt om Mærsk, der fragter containere rundt i hele verden, men hvor tit ser vi egentlig et Mærsk-skib i en dansk havn? Vi har glemt, hvad eksport er. At sende gigabytes ud af landet er lige så meget eksport, som når man sender 44 containere ud, eller lastbiler kører rundt med vindmøller,« siger Kim Simonsen.
Eksempelvis mener Kim Simonsen, at den aktuelle debat om den såkaldte PSO-afgift, som især har ramt energitunge virksomheder, kun er kommet til at handle om at gavne produktionsvirksomhederne, mens andre servicevirksomheder også bliver ramt af en højere energiafgift.
»Regeringen har haft alt for meget fokus på produktionsvirksomheder. Når de f.eks. lemper PSO-afgiften, handler det kun om at hjælpe produktionsvirksomhederne, siger de, men servicesektoren betaler faktisk også ganske meget i energiafgifter. Når servicevirksomheder som IBM og Microsoft skal drive og køle deres udstyr, betaler de også meget for strømmen,« siger Kim Simonsen.
Han foreslår derfor, at regeringen begynder arbejdet med at lave to strategier: En for videreuddannelse, så der kan tænkes teknologi ind i vante arbejdsgange, og en for it-teknologi, der både i det private og offentlige skal udnytte de muligheder, udviklingen giver.
»IT-sektoren og medico-området bør der komme mere fokus på. Vi har jo kæmpe medicinalvirksomheder i Danmark med Novo Nordisk på toppen. Men vi savner en national strategi for, hvordan vi sikrer kvalificeret arbejdskraft og bedre eksportmuligheder for de virksomheder, som ikke er klassiske produktionsvirksomheder. Det har regeringen forsømt,« siger Kim Simonsen.
»Når Novo Nordisk har vækst, er det jo en lige så god succes, som når vi laver vindmøller eller vandpumper. I Danmark tror vi, at alt vækst er noget, der skal gå til eksport. Det skal op på en lastbil eller ind i en container, men hele den spilindustri, vi har i Danmark, har et milliardstort eksportpotentiale, men deres gigabytes og data skal jo ikke transporteres fysisk rundt,« siger Kim Simonsen.
Fagforening skal skabe job
Kim Simonsen erkender, at han som fagforeningsformand ikke har været god nok til at få fokus på de muligheder, der er i servicesektoren for at skabe vækst, når erhvervene har fået så perifere en placering i regeringens to vækstplaner.
»Som faglig organisation har vi heller ikke været gode nok til at sætte fokus på de vækstmuligheder, som vores egne medlemmer beskæftiger sig med i hverdagen. Som fagforening skal vi selvfølgelig hjælpe folk, hvis de bliver arbejdsløse, men vi skal også være bedre til at hjælpe med at finde de steder, hvor der kan skabes nye job til vores medlemmer,« siger han.
»Serviceerhvervene er nemme at overse. Normalt omtaler vi service- fagene, som om der er penge i at klippe hinanden. Vi har ganske enkelt ikke været dygtige nok til at italesætte serviceerhvervene. Kun nogle gange er der kommet fokus på turismen eller hotelområdet, men der mangler et samlet fokus. Det har været svært at regne på, hvad serviceerhvervene kan bidrage med, når det kommer til vækst. Vi har haft svært ved at sælge det som et marked med mulighed for vækst. Servicesektorens vækstmuligheder er oversete,« mener Kim Simonsen.
Sælg den offentlige sektor
Store dele af servicesektoren er i den offentlige sektor, og heller ikke her mener Kim Simonsen, at man har været dygtig nok til at skabe et vækstmarked eller eksportmateriale.
»Den offentlige sektor bliver betragtet som en klassisk servicevirksomhed, men også en klassisk hjemmeservicevirksomhed. Hvis vi ser på innovationen inden for den offentlige sektor – eksempelvis på sygehusområdet – så burde man være bedre til at sælge den innovation til danske virksomheder, som kunne begynde at eksportere vores erfaringer og succeser. Det vil skabe helt nye arbejdspladser i den private sektor,« siger Kim Simonsen.
Den politiske diskurs – især fra de borgerlige partier – er ifølge Kim Simonsen et problem, fordi den offentlige sektor så kun bliver set som et problem, og man ikke ser de muligheder, den offentlige sektor også byder på.
»Når de borgerlige partier taler om den offentlige sektor, bliver den ofte omtalt som en slags ’serviceklods’, der bare skal spares på. Men i stedet burde man udvikle den og forsøge at sælge nogle af de produkter, den udvikler. Et eksempel er lønadministration. Danmark er langt fremme i skoene, fordi vores lønsystemer er så komplicerede. Og når systemet allerede kan klare vores eget, så kan det jo også bytte kroner ud med euro og køre et simplere system for et andet land. Den offentlige sektor kan bruges til langt mere, end den bliver brugt til i dag. Vi skal bare være langt mere kreative og være bedre til at oversætte ting fra den offentlige sektor og serviceerhvervene til vækstsprog,« siger Kim Simonsen.

