Fællesskabet kontra den individuelle frihed
Kampen om de danske børns madpakker handler om meget mere end mad. Slaget står også mellem en af tidens helt store ideologiske diskussioner om det forpligtende fællesskab kontra den individuelle frihed, mener en række samfundsforskere
Madordningen er i virkeligheden et udtryk for, at rigtig mange forældre ikke laver ordentlig mad til børnene, fordi de ikke har tid, eller fordi de ikke ved nok om ernæring, mener filosof Arno Victor Nielsen, der ser vreden over de påtvungne madordninger som en del af historien om institutionaliseringen af familien.


 Det handler om meget mere end mad, når forældre gør oprør over de nye madordninger i landets daginstitutioner og Venstres bagland langer hårdt ud efter ordningen.
Ove K. Petersen, der er professor i statskundskab på Copenhagen Business School, mener, at madordningerne er en del af en udvikling i velfærdsstaten, hvor politikerne ikke bare vil overlade det til borgerne selv at spise sundt, holde op med at ryge eller tage en uddannelse.
»Før i tiden gik velfærdsstaten ind og kompenserede for folks dårlige levevis, men fra 1990'erne og frem er forebyggelse og ernæring blevet helt principielt, fordi det i konkurrence-velfærdsstaten er blevet vigtigt at holde det enkelte individ sundt og rask, så vi kan blive så længe som muligt på arbejdsmarkedet. Spørgsmålet har så været, om det skulle være med tvang eller frivilligt,« forklarer Ove K. Petersen.
Det paradoksale er så, at det er en liberal regering, der traditionelt vægter friheden højt, der står over for det her dilemma, at det simpelthen er for dyrt for velfærdsstaten at overlade det til borgernes frie vilje, om de vil leve sundere. Men den statslige tvang er blevet mere gennemgående på en lang række områder inden for uddannelses-, social- og sundhedspolitik, mener Ove K. Petersen.
»Vores livsform bliver gjort politisk, når politikerne intervenerer i det, der plejede at være familiens egen frihed til selv at bestemme. Set fra den dimension er det en af tidens store ideologiske diskussioner mellem individets frihed og fællesskabets forpligtelser,« siger Ove K. Petersen.
Tager initiativet fra folk
Historiker Henrik Jensen fra Roskilde Universitet mener derimod ikke, at velfærdsstatens fællesskab er noget der kan tvinges ned i halsen på folk.
»Der bliver nødt til at være lokal ræson, der kommer nedefra. Staten kan åbne muligheder og håbe på, at forældre og institutioner kan finde en løsning, ellers kommer det let til ligne noget totalitært. Signalet er blevet vigtigere end selve sagen, fordi folk føler sig spændt for en eller anden vogn« siger Henrik Jensen.
Filosoffen Arno Victor Nielsen mener derimod ikke, at der er nogen vej udenom statslige madordninger.
»Børn af karriereforældre er lige så dårligt stillede som de socialt svageste, når det gælder mad. Madordningen er i virkeligheden et udtryk for, at rigtig mange forældre ikke laver ordentlig mad til børnene, fordi de ikke har tid, eller fordi de ikke ved nok om ernæring,« siger Arno Victor Nielsen, der ser vreden over de påtvungne madordninger som en del af historien om institutionalisering af familien.
»Først kunne forældrene ikke passe deres børn, så kunne de ikke opdrage dem, nu kan de heller ikke lave god nok mad til dem længere. Når staten efterhånden kan sørge for det hele undtagen godnatlæsning, så er der selvfølgelig forældre, der stritter imod, fordi det bliver så tydeligt for dem, at de ikke har nogen særlig funktion længere,« siger Arno Victor Nielsen, der mener, at familierne hurtigt vil vænne sig til, at også madpakken er taget fra dem
Henrik Jensen ser dog en fare i, at landspolitikerne ikke kan holde fingrene fra detailregulering af borgernes liv i stedet for at overlade opgaven til de lokale myndigheder, bestyrelser m.m.
»Den store terapeutvelfærdstat har en tendens til at suge livet ud af det frie organisatoriske samfund, men hvis ikke vi får lov til at finde ud af det lokalt, så ender det med, at folk faktisk ikke kan finde ud af selv at styre deres liv,« mener Henrik Jensen.

