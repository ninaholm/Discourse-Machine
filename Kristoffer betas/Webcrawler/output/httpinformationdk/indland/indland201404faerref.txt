Færre får statsborgerskab under SR
Med et aktuelt lovforslag vil regeringen give statsborgerskab til 679 voksne. Ikke siden efteråret 2011 har så få fået statsborgerskab, viser en opgørelse fra Enhedslisten


 
	Siden Helle Thorning- Schmidts regering trådte til, er antallet af borgere, der får tildelt statsborgerskab ved lov, faldet støt. Selv om reglerne er blevet lempet, og selv om der er afsat millioner af kroner til at nedbringe sagsbehandlingstiden, er antallet af personer, der med et lovforslag fra regeringen får tildelt dansk statsborgerskab, det laveste i mange år.

	I november 2011 fik 1.718 voksne tildelt statsborgerskab, i april 2012 var tallet 1.099, i oktober 2012 var tallet 1.157, i april 2013 var tallet 686, og endelig var tallet i oktober 2013 1.109. Hvis L 179, der blev fremsat af justitsminister Karen Hækkerup i sidste uge, vedtages uændret, vil 679 voksne få tildelt statsborgerskab før sommerferien.

	I regeringsgrundlaget fra oktober 2011 forpligter regeringen sig ellers til at »sende det tydelige signal, at udlændinge, der har boet i Danmark i flere år, og hvor integrationen er lykkedes, kan blive danske statsborgere.«

	Johanne Schmidt-Nielsen vil nu bede Karen Hækkerup redegøre for, hvorfor tallet er så lavt henset til den politiske aftale fra maj 2013 om dels at lempe indfødsretscirkulæret, dels at bevilge midler til at få nedbragt sagsbehandlingstiden i Justitsministeriets Indfødsretskontor.

	På baggrund af disse initiativer skulle man ifølge Johanne Schmidt-Nielsen nemlig tro, at »aftalen medførte optagelse af flere – ikke færre – personer på lovforslaget«.

