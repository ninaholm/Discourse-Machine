R kræver upopulære beslutninger fra SF
Arbejdsmarkedsreform og afskaffelse af EU-forbehold er blandt de væsentligste opgaver for et nyt regeringsflertal, siger Niels Helveg Petersen (R). Netop de emner kan gøre ondt på især SF


 Han vil ikke afvise et stærkt fremadstormende SF som partner i en ny regering efter næste valg. Men for den radikale nestor, skatteordfører Niels Helveg Petersen, er det en væsentlig forudsætning for SF's regeringsduelighed, at man er villig til at sætte ind over for den langsigtede mangel på arbejdskraft, der uanset krisen stadig truer dansk økonomi.
"Det springende punkt er, om de accepterer dén grundlæggende præmis. Og hvad de vil gøre ved den. Den helt svære ting er arbejdsmarkedspolitikken - og det ved jeg ikke, om de for alvor er klar på. Lad os se, hvad de vil byde på, når Arbejdsmarkedskommissionen kommer med sin endelige rapport," siger han efter en uge, hvor de radikales holdning til at få SF med i en kommende regering igen har været til debat.
Uanset sin fastholdelse af, at "vi vil have en ny regering, og vi peger på Helle Thor-ning-Schmidt som statsmi-nister" slår Niels Helveg Petersen ned på et af de emner, der med garanti vil give anledning til slagsmål i et kommende regeringssamarbejde. Upopulære stramninger i f.eks. dagpenge eller efterløn for at skaffe flere hænder er efter hans mening ikke blevet mindre relevante.
Regering uden kræfter
"Regeringen har ikke læn-gere en sammenhængende økonomisk politik. Dels har de undervurderet krisens dybde og omfang. Og dels har de ikke levet op til deres egen økonomiske plan," siger han - med henvisning til den såkaldte 2015-plan. Den beskriver, hvordan statskassen om få år vil mangle hele 14 mia. kr. om året, når de store efterkrigsårgange går på pension. Efter at regeringen i efteråret opgav at gennemføre en arbejdsmarkedsreform, er det hul langt fra fyldt ud - selv med skattereformen. 
"Og jeg tror ikke, at rege-ringen har kræfter eller vilje til at gøre noget ved nogle af tingene længere," siger Niels Helveg Petersen.
Foruden de nødvendige arbejdsmarkedsreformer peger han også på et andet område, der vil blive væsent-ligt for de radikale i et nyt regeringssamarbejde
"Det er Europapolitikken og forbeholdene, som vi må se at komme af med," siger han - vel vidende, at også dette krav vil risikere at give nog-le gnidninger i forhold til SF, der fortsat ikke er afklaret i sin holdning til euroen.
Han erklærer sig enig i, at det virker mere og mere sandsynligt, at Socialdemo-kraterne vil have SF med i regering, hvis flertallet skifter efter næste valg.
"SF er blevet mere cen-tristiske. Men det kan godt være, at SF'erne undervurderer de vanskeligheder, de vil få. Hvis de skal til at bære ansvar, vil de støde en del af dem fra sig, som nu flokkes om dem. Men det er selvfølgelig deres problem. Ikke mit".
Smal og dårlig aftale
Uanset om statsministeren hedder Anders Fogh eller Lars Løkke, har Niels Helveg Petersen frem til næste valg ingen forhåbninger om brede politiske aftaler. Det er regeringen simpelthen ikke interesseret i.
"Det viser forløbet omkring skattereformen, der endnu en gang skar den politiske situation ud i pap. Når det virkelig kommer til stykket, så prioriterer regeringen den tryghed, den har med Dansk Folkeparti," siger han.
Han afviser sidste uges anklager fra beskæftigelsesminister Claus Hjort Frede-riksen (V) mod de radikale for at have meldt sig ind i "den røde blok". Med de ultimative krav, som regeringen stillede inden skatteforhandlingerne, var der ingen tvivl om, at et bredt forlig ikke ville blive til noget.
"Ikke alene er det blevet en smal aftale - men det er også blevet derefter. Det er et dårligt forlig og et forlig, der hverken i sit økonomiske sigte eller sociale indhold er brugbart," siger Niels Helveg Petersen.


