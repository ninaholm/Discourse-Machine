V's politik koster ved kommunalvalg
Venstre står til at tabe kommunalvalget. Det skyldes blandt andet regeringens økonomiske politik, mener lokale Venstrefolk


 Det er delvis selvskabte plager, hvis Venstre får en vælgerlussing ved kommunalvalget i november. Regeringens økonomiske politik rammer Venstre i kommunerne, fordi regeringen skal styre landet gennem finanskrisen. Det siger Svendborgs V-borgmester, Lars Erik Hornemann, der får støtte af Mads Sølver Pedersen, som er Venstres gruppeformand i Aalborg byråd.
De udtaler sig på baggrund af Rambølls dystre måling for Venstre i Morgenavisen Jyllands-Posten. Mandagens måling spår rent rødt flertal efter kommunalvalget, hvor hver tredje vil stemme på Socialdemokraterne, mens SF fordobles kommunalt til 14,3 procent af stemmerne.
Økonomiske strammere
Økonomien gør det ikke lettere at vinde for det liberale regeringsparti, mener Lars Erik Hornemann.
»Det rammer Venstre kommunalpolitisk, at Venstre også står i spidsen for at styre landet gennem en svær økonomisk situation i det hele taget som følge af finanskrisen,« siger han.
»Regeringen kommer til at stå som de økonomiske strammere i den her situation, hvor oppositionen lidt nemmere kan køre friløb og sige, at der skal gives friere muligheder til kommunerne og nogle bedre økonomiske rammer,« siger Lars Erik Hornemann.
Han får tilslutning af Mads Sølver Pedersen, som peger på regeringens stramme budgetaftaler med kommunerne.
»De har ikke været nemme at arbejde med. Det smitter af ude ved borgerne. Det kan de jo også mærke. Det er klart, at når man sidder med regeringsmagten, så straffer det måske en lille smule ude i kommunerne,« siger han.
Mens S og SF's partiformænd, Helle Thorning-Schmidt og Villy Søvndal, satser stort på kommunalvalget som generalprøve på folketingsvalget, har statsminister Lars Løkke Rasmussen (V) overladt scenen til sin næstformand, skatteminister Kristian Jensen. Samtidig har Venstre opgivet offensive mål modsat Socialdemokraterne, der både vil være størst kommunalt og vinde borgmesterposterne i København, Århus, Aalborg og Odense.
Venstres partitop må vise flaget ved kommunalvalget. Venstre skal vinde borgmesterposter, mener miljøordfører Eyvind Vesselbo, som er V-spidskandidat i Gentofte.
»Der er brug for, at Venstres ledelse også kommer på banen i den kommunale valgkamp og kombinerer det lokale med det landspolitiske, som jeg gør. Det er vigtigt, at Venstre står stærkt og sætter en dagsorden i kommunerne, får borgmesterposter og kommunale repræsentanter. Det har en psykologisk effekt, og det gælder om at vinde valget,« siger han.
Venstres formand for Kommunernes Landsforening (KL), Rudersdals borgmester Erik Fabrin, er ikke så bekymret for meningsmålingen med rødt styre i de næste fire år. Kommunalvalget afgøres af lokale spørgsmål, for vælgerne sætter ikke deres kryds ligesom til folketingsvalget,« mener han. 
ritzau


