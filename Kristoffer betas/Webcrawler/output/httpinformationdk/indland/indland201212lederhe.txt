Leder af heldagsskole: Lærerne kan godt undervise mere
Mens regeringen og Danmarks lærerforening graver sig længere og længere ned i hver sin skyttegrav, hilser lederen af en heldagsskole i Aarhus reformen af folkeskolen velkommen. Heldagsskolen er en gave, og hun betaler gerne prisen i form af færre og kortere møder. En holdning, der møder modstand fra en lærer fra Informations skolepanel.


 De første par ugers debat om den kommende reform af folkeskolen har primært været præget af spørgsmål om lærernes arbejdstid. Regeringen og kommunernes landsforening står stærkt på, at lærernes undervisningstid skal i vejret, mens lærerne har svært ved at se, hvordan de skal finde den ekstra tid. Kristine Falgaard, der er medlem af Informations Skolepanel er en af dem:
»Jeg er ikke et sekund i tvivl om, at reformen vil gøre elevernes hverdag mere ensrettet. Hvis undervisningstiden bliver øget, vil jeg ikke kunne forberede de ture ud af huset, der er de socialt udsatte børns eneste mulighed for at komme i for eksempel teateret eller på museum,« siger hun.
Til dagligt underviser Kristine Falgaard i indskolingen på Ny hollænderskolen på Frederiksberg. Et arbejde hun regner med, regeringen vil gøre sværere at udføre.
Men hendes frygt er ubegrundet. Det mener skoleleder Rani Hørlyck, der har erfaringer fra to heldagsskoler i Aarhus kommune: Nordgårdskolen ved Gellerupparken, der i dag er lukket, og Søndervangsskolen ved Viby syd for Aarhus, hvor hun er skoleleder. Siden 2006 har klokkerne hver dag ringet ind kl. 8, for først at ringe ud igen kl. 16.
De ekstra timer i skolen har givet lærere og pædagoger bedre muligheder for at komme tæt på det enkelte barn og givet børnene mere tid til fordybelse, vurderer Rani Hørlyck:
»Overgangen til heldagsskole har selvfølgelig krævet tilvænning, men i dag er børn og forældre meget glade for den nye skolehverdag. Det visser sig blandt andet ved, at vi siden 2006 har haft en stigning i antallet af elever på ca. 30 procent. Den tid vi har fået til fordybelse er guld værd – heldagsskolen er en gave for alle skoler«.
Selvom heldagsskolen er guld værd, har den ikke været gratis at indføre. Da lærernes tid bag katederet er den samme som før, har kommunen måtte betale for den ekstra undervisningstid. Lærerne har tilmed fået udbetalt ’heldagsskoletillæg’, da undervisningen ligger på andre tidspunkter end kollegaernes i de almindelige folkeskoler. En af kommunens nye udgifter er lønninger til de pædagoger, der før arbejdede i den delvist forældrefinansierede SFO. De arbejder nu udelukkende på skolen, da SFO’en er blevet lukket.
Færre møder
Hvis reformen bliver til virkelighed, regner Rani Hørlyck med, at skolens lærere ligesom alle andre skal bruge mere tid på undervisning. Men hun frygter, modsat Kristine Falgaard ikke for konsekvenserne.
»Jeg tror ikke, at lærerne og pædagogerne her på skolen vil opleve reformen som en stor ændring, da de i forvejen er meget på skolen,« fortæller Rani Hørlyck.
De ekstra undervisningstimer regner hun med at finde ved at skære ned på antallet af møder og ved i højere grad at sende repræsentanter af sted til møderne. Så må resten af lærergruppen læse referater fra møderne.
»Det handler om at prioritere sin tid. Vi vægter eksempelvis skolehjem-samarbejdet højt, fordi 85 procent af vores elever er tosprogede. Det er forskelligt fra skole til skole, hvordan man prioriterer sin tid bedst. Jeg tænker, at vi kan optimere den tid, vi bruger på møder, så de bliver bedre, færre og med færre deltagere. Vi skal spørge os selv, om alle altid skal være med til alle møder. Alle lærere behøver eksempelvis ikke at være med til møderne i pædagogisk råd, som vi kender det i dag,« siger Rani Hørlyck.
Kristine Falgaard har svært ved at se, hvilke møder hun skulle skære fra, hvis det ikke må gå ud over kvaliteten af undervisningen. Tværtimod regner hun med, at der vil være behov for flere møder, hvis pædagogerne fra SFO’en skal integreres i undervisningen.
Der skal være tid til pigekor
Modsat Rani Hørlyck mener hun, at reformen vil gøre det sværere for skolerne at prioritere og tilpasse undervisningen til børnene. Mens heldagsskolen i socialt belastede kvarterer som Vollsmose eller Gellerupparken giver eleverne mulighed for at spille musik eller dyrke sport, vil samme ordning på Frederiksberg netop begrænse elevernes fritidsinteresser, mener Kristine Falgaard. I en af hendes klasser, går eksempelvis en pige, der efter skole tager turen fra Frederiksberg til Ørestaden for at synge i DR’s pigekor kl. 15:30.
»Det ville hun jo ikke kunne nå, hvis hun skulle være i skole til kl. 15 eller 16,« fortæller Kristine Falgaard og fortsætter: »Jeg synes, at det er ærgerligt, at man tager elevernes fritid fra dem. Der er stor forskel på, hvad en skole har brug for. Den samme model kan ikke presses ned over alle skoler«.
Rani Hørlyck kan ikke se, at reformen af folkeskolen skulle stå og falde med praktiske bagateller som fritidsaktiviteter og jobs. I hendes rolle som skoleleder ser hun tingene mere pragmatisk:
»På vores heldagsskole er det muligt at erstatte en aktivitet på skolen med en fritidsaktivitet eller et fritidsjob uden for skolen. Det vil i givet fald være en vurdering, som skole og forældre i fællesskab tager,« forklarer hun.
Både skolelederen og læreren ser dog frem til nogle mere konkrete svar fra politikerne:
»Jeg underviser 24,5 timer om ugen. Lærerforeningens udspil på 25 timers undervisningstid om ugen giver god mening, og en halv eller en hel time mere om ugen er også okay, men vi skal jo vide, hvad det er, vi ikke skal lave. Jeg vil gerne vide, hvad det er regeringen mener, vi kan skære ned på?« siger Kristine Falgaard.
 
Kristine Falgaard er medlem af Informations Skolepanel for lærere, forældre, skoleledere og andre interesserede i folkeskolen. Hvis du også vil være med til at præge debatten, kan du melde dig ind her.
 

