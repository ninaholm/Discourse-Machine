Familie på fire skal lave mad for 81 kr. om dagen



 En gennemsnitlig familie med to børn, der lever på starthjælp har kun 81 kroner at købe mad for hver dag. Det viser en beregning, som Information har foretaget. Beløbet udgør mindre end halvdelen af det, Forbrugerstyrelsen i 2005 angav som et "rimeligt" dagligt madforbrug for en familie på fire, og siden 2005 er madpriserne steget voldsomt. 
Når staten inddriver penge fra folk, der er gået konkurs, har Skatteministeriet udregnet et beløb, som de lader familien beholde, for at den kan opretholde et "eksistensminimum", siger Else Veggerby, som er ansvarlig for gældsinddrivelse i SKAT:
"Det er et minimumbeløb, hvor man siger, at det skal man altid have til rådighed, for at man kan have en rimelig levestandard for sig selv og sin husstand. I bestemmelserne er det formuleret sådan, 'at der skal overlades det nødvendige til eget og familiens underhold'," siger hun. 
Hvis familien på starthjælp fra Informations regneeksempel i stedet var en helt almindelig dansk familie, som var gået konkurs, ville de således få lov til at bevare et såkaldt rådighedsbeløb på 13.500 kr. Rådighedsbeløbet angiver, hvad familien har tilovers, når huslejen er betalt. Nu er familien imidlertid ikke gået konkurs, men i stedet på starthjælp. Og en gennemsnitlig familie på starthjælp har kun 8.561 kr. til rådighed - det vil sige 4.939 kr. mindre, end den tilsvarende familie, som er gået konkurs. 
"Det er skamfuldt, at der skal være så dårlige vilkår for en almindelig børnefamilie," siger socialordfører for Det Radikale Venstre, Marianne Jelved, mens Ny Alliances socialordfører, Jørgen Poulsen kalder det "helt uanstændigt og langt ovre på den forkerte side af, hvad vi kan byde mennesker."
Havregryn og pasta
Information har forsøgt at købe ind for de 81 kroner som familien på starthjælp har til rådighed til mad. Hvis familien skal have tre måltider, kan de til morgenmad få havregryn med mælk, til frokost få rugbrød med leverpostej og til aftensmad få spaghetti med kødsovs, hvis de køber de billigste varer i Aldi. Der er imidlertid hverken råd til frugt eller grønt, og det er således umuligt for familien at give børnene de seks stykker frugt og grønt om dagen, som Fødevareministeriet anbefaler. 
"Man kan ikke leve for det beløb. Det er for skrabet og sundhedsmæssigt ikke forsvarligt," siger Socialdemokraternes socialordfører Mette Frederiksen, der bakkes op af enhedslisten:
"Det er helt forfærdeligt at mennesker i dag lever i så dyb fattigdom. Vi er et af de rigeste lande i verden," siger socialordfører for Enhedslisten, Line Barfod.
De 81 kroner udgør under halvdelen af det beløb på 197 kr., som Forbrugerstyrelsen helt tilbage i 2005 fastsatte som et standardbudget for indkøb af mad og drikke til en familie på fire. Siden dengang er beregningerne af standardbudgetter blevet sparet væk, men i perioden fra 2005 til i dag er fødevarepriserne steget med 15 procent, så i dag ville et lignende standardbudget lyde på cirka 227 kr. En samlet opposition kræver derfor starthjælpen afskaffet, eller som minimum ydelserne hævet, som følge af de hastigt stigende fødevarepriser.
'Mit ansvar'
Som en reaktion på den artikel Information bragte i sidste uge, om en familie på starthjælp, som ikke har råd til at købe hverken tilstrækkelig eller ernæringsmæssig korrekt mad, spurgte SF's socialordfører Özlem Sara Cekic, i folketingssalen i onsdags velfærdsminister Karen Jespersen (V), hvad ministeren vil gøre, for at sikre at familier i Danmark kan få tre måltider ernæringsmæssig korrekt mad. Ministeren svarede:
"Jeg er jo rigtig glad for, at jeg kan fremsætte et lovforslag, så det faktisk nu betyder, at der i vuggestuer og børnehaver og måske også på længere sigt i skoler vil blive serveret et måltid mad, hvor det er gratis for de mennesker, som har en lav indkomst og derfor har friplads."
Der er imidlertid ikke tale om noget nyt forslag, som løser problemerne her og nu, men blot om en del af dette års Finanslov, som fastslår, at alle børn i daginstitutioner skal have et sundt måltid mad senest i 2010. 
Det fik SF's socialordfører til at spørge velfærdsministeren, om hun i denne tid, hvor Regeringen lancerer en kampagne, der opfordrer befolkningen til at tage ansvar, selv føler et ansvar for at løse problemet med, at der i Danmark er familier, der ikke har råd til at købe tre måltider mad. 
"Jeg oplever, at jeg har et personligt ansvar, og det er derfor, jeg er aktiv i politik; det er derfor, jeg står her. Det er jo en del af min ansvarsfølelse over for det danske samfund og de mennesker, der lever i Danmark," sagde Karen Jespersen og fortsatte:
"Den bedste hjælp er jo også at føre en økonomisk politik, der betyder, at der bliver skabt mulighed for at komme ud på arbejdsmarkedet og tjene en løn, der er højere end starthjælpen." 
Karen Jespersen tilføjede desuden, at meget tyder på at starthjælpen "faktisk hjælper". Socialordfører i Dansk Folkeparti, Christian H. Hansen mener på samme måde, at starthjælpen bør beholdes, fordi starthjælpen er et incitament til at komme i arbejde:
"Erfaringen viser, at starthjælpen hjælper de voksne til at komme i job," siger Christian H. Hansen.
Virker ikke
Der er imidlertid langt fra enighed om, hvorvidt starthjælpen hjælper med at få folk i arbejde. En undersøgelse foretaget af Det Økonomiske Råd (vismændene) viser således, at starthjælpen ikke har nogen effekt i forhold til at få modtagerne i arbejde de første to år. 
Efter to år begynder man at kunne se en effekt af starthjælpen, men der er samtidig en større tilbøjelighed til at personer på starthjælp ryger helt ud af arbejdsmarkedet i løbet af de første to år, når man sammenligner med personer, der modtager kontanthjælp. 
I 2006 anbefalede de økonomiske vismænd således, at man forøgede introduktionsydelsen til flygtninge fra starthjælpsniveau til det almindelige kontanthjælpsniveau i de første tre år. I rapporten bliver det slået fast, at økonomiske incitamenter ikke altid er den bedste løsning til at få folk i arbejde: 
"Fattigdom kan også betyde, at den enkelte bliver så forarmet, at vedkommende ikke er i stand til at få en tilstrækkelig ernæring til at varetage et arbejde, og personens påklædning og hygiejne gør, at en arbejdsgiver ikke vil ansætte dem," hedder det i vismændenes rapport. 
Vi har forsøgt at få en kommentar fra beskæftigelsesminister Claus Hjort Frederiksen, velfærdsminister Karen Jespersen, Venstres socialordfører, Ellen Trane Nørby og konservativ socialordfører, Vivi Kier, men det har ikke været muligt.


