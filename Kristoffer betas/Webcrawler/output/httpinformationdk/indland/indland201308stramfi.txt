Stram finanspolitik har kostet 16.600 offentligt ansatte jobbet
Det har givet et markant fald i antallet af offentligt ansatte, at der de seneste tre år har været nulvækst i den offentlige sektor, viser nye beregninger. Finansminister Bjarne Corydon har med sine to finanslove fjernet 6.100 offentligt ansatte. Det behøver ikke at betyde forringet velfærd, siger eksperter


 
	På dagen, hvor finansminister Bjarne Corydon fremlægger regeringens finanslovsforslag for 2014, viser nye beregninger fra Arbejderbevægelsens Erhvervsråd (AE), at de seneste tre års stramme finanslove har givet et fald på 16.600 ansatte i den offentlige sektor.

	De seneste to finanslove, som den nuværende finansminister Bjarne Corydon har stået i spidsen for, har kostet 6.100 offentligt ansatte jobbet: »Hvis man tror, at der er den sammenhæng, at nulvækst er lig med nul ændring i den offentlige beskæftigelse, så har man ikke historikken med sig,« siger chefanalytiker i AE-rådet, Martin Madsen.

	I perioden 2011 til 2013 er det offentlige forbrug i gennemsnit steget med blot 0,03 pct. om året, og samtidig er den offentlige beskæftigelse i gennemsnit faldet med 5.500 personer årligt, viser AE’s analyse. Men faldet i den offentlige beskæftigelse behøver ikke nødvendigvis at betyde, at velfærden er blevet forringet, siger de to økonomiprofessorer David Dreyer Lassen og Bo Sandemann Rasmussen fra henholdsvis Københavns Universitet og Aarhus Universitet.

	Det offentlige forbrug har i perioden været uændret, og når antallet af offentligt ansatte er faldet, så skyldes det, at det offentlige i stedet har brugt flere penge på varekøb.

	Og det kan blandt andet dække over indkøb af velfærdsteknologi, som sker på bekostning af offentligt ansatte, men som ikke har betydning for velfærdsservicen, påpeger økonomerne.

	»Folk vil tænke, at når der er færre offentligt ansatte, så er der nok også lavere offentlig service, men det kan man ikke sige entydigt,« siger Bo Sandemann Rasmussen.

	Regeringen lægger i sine seneste økonomiske prognoser op til en vækst i det offentlige forbrug på 0,6 pct. i 2014 og vurderer selv, at det vil betyde en stigning i den offentlige beskæftigelse på 2.000 personer.

	»Det er meget muligt, at selv med en vækst på 0,6 pct. så vil beskæftigelsen falde,« siger Martin Madsen og peger på, at det offentlige varekøb også næste år kan stige på bekostning af beskæftigelsen, som det er sket historisk.

	Finansministeren har ikke ønsket at udtale sig om analysen, mens Socialdemokraternes finansordfører, Jesper Petersen, siger, faldet er en del af tilpasningen efter finanskrisen og kommer »på baggrund af, at der var en meget kraftig stigning i den offentlige beskæftigelse i årene frem til 2010.«

