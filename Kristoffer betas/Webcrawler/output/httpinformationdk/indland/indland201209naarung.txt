Når ungdommen tager over
29-årige Astrid Krags formandskandidatur er kulminationen på en politisk linje, der blev udtænkt i sluthalvfemserne i SFU, formet i nullerne og gjort til SF-politik under Villy Søvndal. Hvorvidt Krag og co. repræsenterer en mulig storhedstid eller uundgåelig nedtur, afhænger af, hvem man spørger
Information har talt med en lang række tidligere og nuværende SF’ere og SFU’ere om den linje, der pt. bliver ført i partiet. Påfaldende få ønsker at udtale sig til citat. Nogle stiller sig kritiske over for linjen, men henviser til, at det ’nu må gå sin gang’ med Astrid Krag som formandskandidat.


 Formandskandidat Astrid Krag. Skatteminister Thor Möger Pedersen. Politisk ordfører Jesper Petersen. EU-parlamentariker Emilie Turunen. SFU-formand Gry Möger Pedersen. Hvem er disse unge mennesker, der de senere år har sat sig mere og mere på SF, og som nu – med Astrid Krags kandidatur til formandsposten – griber endegyldigt efter magten? Hvor kommer de fra? Hvad er de rundet af?
Det har Information gennem samtaler med en lang række tidligere og nuværende SF’ere og SFU’ere de seneste dage forsøgt at finde ud af.
Det er påfaldende så få, der har ønsket at udtale sig til citat. Nogle har lige frem knaldet røret på. Andre siger, at de skam nok er uenige i den linje, som pt. bliver ført i partiet, men ønsker ikke at uddybe kritikken i avisen. De henviser til, at nu ’må det gå sin gang’ med Astrid Krag som formandskandidat for SF. For nogles vedkommende er det udtryk for en loyalitet over for partiet og for andre for resignation:
»Vi er på standby. Men det betyder ikke, at vi ikke er her,« som en tidligere SFU’er siger.
Men den nuværende ’SFU-fløj’, som andre kalder ’Børnebanden 2.0’, er ikke født ud af ingenting i SF. Astrid Krags formandskandidatur er på mange måder kulminationen på en politisk bevægelse, der opstod i nogle af 1990’ernes SFU-afdelinger – inspireret af brydninger i moderpartiet og Dansk Folkepartis dengang nyvundne tag i almindelige vælgere. Ideen var at kombinere et værdipolitisk opgør med ’halalhippierne’ med klassisk hård fordelingspolitik. Siden er konceptet blevet udviklet af stadig nye generationer af ungdoms-politikere i samspil med skiftende ledelser af partiet og båret frem til det, der kan blive dets storhedstid.
Magtkamp
Historien om, hvordan Astrid Krags nutidige magtbase i SF blev konsolideret, er efterhånden velkendt: Krag og Jesper Petersen har kendt hinanden siden de spæde dage i ungdomspolitik og har sammen været formænd for SFU fra 2005-2007 – dengang ungdomsorganisationen havde to formænd. Thor Möger Pedersen kom ind fra Danske Gymnasieelevers Sammenslutning (DGS) og demonstrerede med STOP NU-kampagnen mod nedskæringer på uddannelserne i 2008 et helt usædvanligt talent for politisk mobilisering og organisering – som bl.a. fik daværende uddannelsesminister Ulla Tørnæs til at miste fatningen på tv. Thor Möger blev siden hentet ind i SF som organisator, siden næstformand og topstrateg for alliancen mellem S og SF og senere regeringsprojektet. Möger, Krag og Petersen har sammen med en række andre tidligere SFU’ere som f.eks. Emilie Turunen og Nanna Westerby, skatteministerens kommende hustru, fået mere og mere magt i partiet – godt hjulpet af Søvndals ledelse.
Men deres opstigning til magtens centrum i SF er samtidig kronen på en udvikling, som tog sin begyndelse i 1990’erne, da deres forgængere i SF’s ungdomsorganisation udkæmpede flere voldsomme slag om linjen. I begyndelsen af 1990’erne kom en del unge med baggrund i DKU (Danmarks Kommunistiske Ungdomsforbund) ind i SFU. Med egne øjne var de frelsere for SF’s socialistiske arvegods, mens andre opfattede deres ærinde som et fjendtligt forsøg på at kuppe SFU. Magtkampen kulminerede i 1995, hvor en række SFU’ere gik til Enhedslisten, heriblandt Mikkel Warming og Morten Kabell, der i dag er henholdsvis socialborgmester og sekretær for Enhedslisten i København. Mens moderpartiet i slutningen af 1990’erne diskuterede for og imod EU, levede nogle af de samme skillelinjer i SFU. På den grønne fløj var bl.a. nuværende handels- og investeringsminister Pia Olsen Dyhr. Over for den stod den såkaldte ’Børnebande’ med Peter Goll – der senere blev politisk rådgiver for Holger K. Nielsen og i dag er særlig rådgiver for justitsminister Morten Bødskov – og det tidligere folketingsmedlem Morten Homann. De forsøgte at kombinere en for partiet ny værdipolitik med en benhård fordelingspolitik. Der skulle tales lige ud af posen om problemer med indvandring og kriminalitet, og den bramfri tale skulle kombineres med, at de rige skulle betale noget mere til samfundet.
De to SFU-fløje, som havde stået sammen om ’at smide kommunismen ud af SFU’, som én formulerer det, stod nu over for hinanden, og nye skillelinjer viste sig.
Det blev Børnebanden, der trak det længste stå i forhold til partiledelsen. Holger K. Nielsen og den magtfulde gruppeformand Aage Frandsen så de unges talent og erkendte, at de unge måtte have fat i noget. De lavede derfor i et vist omfang en alliance med de unge ’socialpopulister’, som blev brugt som en slags løftestang til at tage debatter med baglandet, som ledelsen ikke selv kunne tage af frygt for tumult, vurderer flere kilder. Det drejede sig især om indvandrerdebatten, som også i de år var ømtålelig for SF. I den optik er det næppe tilfældigt, at Astrid Krag fik sit mediemæssige gennembrud, da hun på landsmødet i 2005 opfordrede til, at SF smed ’fløjlshandskerne’ i indvandrerdebatten. En holdning hun som nyvalgt næstformand uddybede over for Information:
»Jeg er faktisk vokset op sammen med nogle af dem, der stemmer Dansk Folkeparti, og derfor kan jeg ikke deltage i en dæmonisering af dem.«
Højredrejning
Mens Holger K. Nielsen og Aage Frandsen nok kunne bruge datidens unge SFU’ere, ville de ikke placere dem på centrale poster i det omfang, Villy Søvndal har gjort i sin formandstid. I 2010 lavede han den rokade i folketingsgruppen, som gjorde Astrid Krag til næstformand og gav plads i gruppebestyrelsen til Jesper Petersen og Nanna Westerby. Igen afhængigt af hvem man spørger, blev disse omrokeringer set som udtryk for en velkommen fornyelse eller et magttaktisk ’tak for hjælpen’ til netop de unge, der havde været ’Villy-venlige’ i SFU – mens de, der havde andre holdninger lang tid før, oplevede at blive mast ud.
Uenighederne i SF handler nemlig ikke kun om, hvor SF skal placere sig politisk, men også om, hvor meget plads til debat partiet bør rumme. Der er altså ikke kun tale om skænderier mellem sande socialister med rene hænder og pragmatiske realpolitikere, der gerne klipper en hæl og hakker en tå i jagten på magten, men også om, hvor meget SF’s udstrakte tradition for kompromiser skal vige for partidisciplinen.
En af de SFU’ere, som følte sig groft behandlet af dem, der nu sidder på magtfulde poster i SF, er Seham Hammouti, landsledelsesmedlem i SFU i 2010 og kontaktperson for SFU på Nørrebro fra 2007-2011.
»Da jeg stillede op til landsledelsen i SFU, oplevede jeg at blive mandsopdækket på hele landsmødet, så jeg havde svært ved at tale med medlemmerne. Da vi havde kandidataften, hvor medlemmerne får mulighed for at møde kandidaterne, var der flere fra højrefløjen, der satte sig ved mit bord, så jeg ikke kunne komme i kontakt med medlemmerne. De plantede usande rygter om, at jeg var medlem af ’Socialistisk Standpunkt’, hvilket ville være eksklusionsgrund. De brugte forskellige metoder til at forkorte taletiden, så man ikke kunne komme til orde. De kører kort sagt butikken på en måde, så alt er aftalt og bestemt på forhånd. Hvis Thor (Möger Pedersen, red.) siger, det skal være på en bestemt måde, bliver det sådan. De er meget effektive,« siger Seham Hammouti, der i dag stadig er medlem i SF, men overvejer at melde sig ud af partiet på grund af det, hun opfatter som højredrejningen i partiet.
Hun anser gruppen omkring Astrid Krag for at være højredrejet og ’meget lidt demokratisk’.
»De kører politik som en moderne virksomhed, og de ikke har hjertet med. Hele SF’s højredrejning er jo ikke politik – det er en forelæsning på CBS, som har udgangspunktet: Hvad kan sælges?« siger hun.
Flere erklærer sig enige uden for citat, andre er fuldstændig uenige. og andre igen har en lidenskabsløs indgang til datidens magtkampe:
»Det kan ikke undgås, at bølgerne går højt i ungdomspartier,« som en af nullernes SFU’ere, der dengang var på den modsatte fløj af Astrid Krag, siger i dag.
SF’s sundhedsborgmester, Ninna Thomsen, som selv var aktiv i SFU i 1990’erne, har for nylig meldt ud, at hun støtter Krag som formand. Hun mener, at kritikken af de unge har karakter af jantelov:
»Jeg ser Astrid Krag og den gruppe som en del af den pragmatiske midte i SF. Jeg synes, at de bliver forsøgt dæmoniseret ved at blive kaldt ’højrefløj’ eller ’møgunger’,« siger hun.
Nogle SF’ere håber, at valget af Astrid Krag bliver begyndelsen til enden for samme gruppering i SF – og en mulighed for at vende tilbage til det, de opfatter som tidligere tiders mere rummelige debatkultur. Andre er derimod overbeviste om, at Børnebanden havde fat i noget rigtigt og folkeligt, og at det bare er et spørgsmål om tid, før linjen igen vil stå uantastet – sådan som den gjorde det i Villy Søvndals storhedstid.

