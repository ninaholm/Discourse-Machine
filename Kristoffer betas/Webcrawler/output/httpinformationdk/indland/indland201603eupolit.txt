EU-politikere vil have Roundup forbudt
Oppositionen vil presse Esben Lunde Larsen til at skærpe Danmarks holdning til det kontroversielle sprøjtemiddel. Højst ét års forlængelse af tilladelsen, siger De Radikale


 Oven på tirsdagens uafsluttede EU-forhandling om fremtiden for ukrudtsmidlet glyfosat – aktivstof i bl.a. produktet Roundup fra Monsanto – vil medlemmer af Europa-Parlamentet intensivere indsatsen for at forhindre en fornyet tilladelse til stoffet, efter planen gældende helt frem til 2031.
Det siger det socialdemokratiske medlem af parlamentet, Christel Schaldemose.
Samtidig vil flere partier i det danske folketing arbejde for et skærpet mandat til regeringen, så Danmark ved næste EU-møde forlanger højst ét års forlængelse af den hidtidige godkendelse, der udløber 30. juni.
Læs også: Overraskende splid i EU om Roundup
Tirsdagens møde i den ansvarlige EU-komité afslørede ifølge EU-mediet Politico, at 17 af de 28 medlemslande var klar til at stemme for en ny 15-årig tilladelse til sprøjtemidlet, hvorimod Frankrig, Holland, Italien og Sverige ville stemme imod og en række andre lande undlade at stemme. Dermed kunne der ikke skabes det nødvendige kvalificerede flertal, og sagen er nu udskudt til maj.
