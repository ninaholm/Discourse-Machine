Den gode regeringsførelse lader vente på sig
Regeringen har i regeringsgrundlaget forpligtet sig til at indlede en dialog med Folketinget om at fremme lovkvalitet, åbenhed og parlamentarisk kontrol med regeringen. Siden er ingen af Folketingets partier blevet kontaktet i sagen


 
	Da SRSF-regeringen for lidt over to år siden indtog ministerierne, skete det blandt andet med et løfte om at fremme god regeringsførelse og ikke mindst Folketingets muligheder for at kontrollere regeringen. Helt konkret ville regeringen indlede en »dialog med alle Folketingets partier om, hvordan samspillet mellem Folketinget og regeringen kan fremme lovkvalitet, åbenhed og parlamentarisk kontrol med regeringen,« lød det i regeringsgrundlaget fra 2011. Men den dialog er aldrig blevet indledt.

	Hverken Venstre, Konservative, Dansk Folkeparti, Liberal Alliance eller Enhedslisten er blevet kontaktet af regeringen med henblik på en dialog om at fremme lovkvalitet, åbenhed og parlamentarisk kontrol, oplyser partierne til Information.

	»Det er mildest talt ærgerligt. Jeg tror, at vi alle havde forventet, at regeringen ville sætte den proces i gang, som man havde lovet i regeringsgrundlaget. Det havde vi i Enhedslisten håbet på. Men vi har desværre oplevet, at vi tværtimod må kæmpe mod regeringens forsøg på at lukke ned for indsigt,« siger Enhedslistens Pernille Skipper.

	En pinlig sag

	Også Dansk Folkepartis Peter Skaarup har bemærket, at regeringens initiativ til dialog om åbenhed og parlamentarisk kontrol er udeblevet.

	»Det er en pinlig sag, at regeringen lover at indlede dialog med partierne om at forbedre lovkvalitet og åbenhed, og så sker der ikke en pind. Når man skriver sådan noget i et regeringsgrundlag, ville det være naturligt at tage den første kontakt indenfor de første uger efter regeringsdannelsen. Nu er der gået over to år,« siger Peter Skaarup, der påpeger, at regeringen har forsømt størstedelen af regeringsgrundlagets afsnit om god regeringsførelse.

	For eksempel er der stadig talrige eksempler på for korte høringsfrister på lovforslag og forsinkede ministersvar til Folketinget, selv om de nuværende regeringspartier netop kritiserede dette, da de var i opposition.

	Hvor er statsministeren?

	Også Konservative, Liberal Alliance og Venstre bekræfter over for Information, at de ikke er blevet kontaktet i sagen. Gruppeformand Kristian Jensen (V) er overrasket over, at statsminister Helle Thorning-Schmidt (S) ikke har fulgt op på netop det punkt i regeringsgrundlaget.

	»Jeg havde en forventning om, at en sådan dialog var noget, statsministeren selv ville tage initiativ til. Med så megen fokus, som det område har fået i regeringsgrundlaget, er jeg overrasket over, hvor lidt man hører fra statsministeren om lovkvalitet og åbenhed,« siger han.

	Tværtimod har statsministeren i flere folketingssvar direkte undgået at forholde sig til spørgsmål om god regeringsførelse.

	Sagen vidner om, at regeringen ikke tager behovet for en dialog med Folketinget om lovkvalitet og åbenhed alvorligt. Det vurderer Johannes Andersen, lektor ved Institut for Statskundskab på Aalborg Universitet.

	»Det er jo væsentligt, at man overhovedet har haft en erkendelse af, at der er et behov for at afgive det løfte i regeringsgrundlaget. Det vidner om, at man faktisk opfatter lukkethed og ringe lovkvalitet som alvorlige problemer, enten på baggrund af egne oplevelser eller den folkelige stemning. Så meget desto mere alvorligt er det, at regeringen ikke efterfølgende prioriterer sagen,« siger Johannes Andersen.

	Præsidiets initiativ

	I stedet har Folketingets Præsidium i flere tilfælde på egen hånd taget initiativ til debat på området. Et aktuelt eksempel er, at Folketinget i disse dage diskuterer muligheden for at indføre såkaldte parlamentariske undersøgelser til at styrke Folketingets kontrol med regeringen. Folketinget havde i januar indkaldt en række eksperter til høring i sagen.

	Men det er Folketingets Præsidium under formand Mogens Lykketoft (S) og ikke regeringen, der har søsat den dialog. Det til trods for, at Socialdemokraterne og SF i sommeren 2011 selv foreslog, at der skulle indføres parlamentariske høringer efter britisk forbillede.

	»Man kan sige, at vi jo har en dialog med regeringen om parlamentarisk kontrol og åbenhed, men det er på vores initiativ mere end på regeringens. Nu har regeringen vist affundet sig med, at vi har løftet faklen. Og så må de komme med deres input, når vi diskuterer,« siger Mogens Lykketoft.

	Han ser imidlertid ikke nogen grund til at være utilfreds med, at regeringen ikke har indfriet regeringsgrundlagets løfte om at indlede dialog med Folketingets partier om at fremme lovkvalitet, åbenhed og parlamentarisk kontrol med regeringen.

	»Det har jeg ikke noget problem med. Jeg mener ikke, at det er særlig vigtigt, hvem der lige fører an. Det vigtige er, hvorvidt Folketingets kontrol med regeringen er velfungerende, og at der er åbenhed omkring det politiske liv. Det prøver vi i præsidiet at gøre noget ved,« siger Mogens Lykketoft.

	Statsminister Helle Thorning-Schmidt har ikke ønsket at kommentere sagen. Hun henviser til justitsminister Karen Hækkerup (S). Karen Hækkerup oplyser i et skriftligt svar, at regeringen har en løbende dialog med Folketinget om at fremme lovkvalitet, åbenhed og demokratisk kontrol:

	»Blandt andet mødes statsministeren hvert år forud for Folketingets åbning med Folketingets Udvalg for Forretningsorden, og i den forbindelse drøftes blandt andet spørgsmålet om god regeringsførelse.«

	»Derudover har spørgsmålet om lovkvalitet, åbenhed og parlamentarisk kontrol med regeringen været drøftet i Folketingssalen i forbindelse med en forespørgsel i juni 2012 om god regeringsførelse,« skriver Karen Hækkerup.

	Den pågældende drøftelse i folketingssalen i 2012 var imidlertid heller ikke initieret af regeringen, men af et spørgsmål om, hvad regeringen vil gøre for at leve op til egne målsætninger om god regeringsførelse. Spørgsmålet var sendt i forvejen til Helle Thorning-Schmidt fra Venstres Kristian Jensen, Dansk Folkepartis Kristian Thulesen Dahl, Liberal Alliances Simon Emil Ammitzbøll og de konservatives Lars Barfoed, viser dagsordenen for Folketinget.

