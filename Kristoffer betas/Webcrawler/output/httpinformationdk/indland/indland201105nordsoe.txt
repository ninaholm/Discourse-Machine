Nordsø-aftale har kostet Danmark 76 mia. kroner
Olieprisen er i dag fem gange så høj som forudset, da regeringen og Radikale Venstre i 2003 bandt Danmark til Nordsø-aftalen frem til 2042. Det har givet olieselskaberne 10 mia. kr. mere om året


 76 milliarder kroner. Mindst. Så meget mere end forventet har Mærsk Oil og de øvrige olieselskaber i Dansk Undergrunds Consortium (DUC) tjent  efter skat  på Nordsøolien siden 2003. Lige så meget er det danske samfund gået glip af i skatteindtægter. Det viser beregninger foretaget af Enhedslisten dagen efter, at Mærsk fremlagde et kvartalsregnskab med massivt milliardoverskud, herunder 2,8 mia. i profit på olie- og gasaktiviteter.
Finansordfører Frank Aaen (EL) peger på det urimelige i, at regeringen og dens aktuelle forhandlingspartnere leder efter milliardbesparelser på velfærdsområdet, alt mens olieselskaberne får lov at beholde langt flere milliarder end forudset tilbage i 2003, da regeringen, DF og Radikale Venstre lavede den gældende Nordsø-aftale med Mærsk.
Den store ekstraindtjening til olieselskaberne skyldes en kraftig undervurdering af olieprisens udvikling, da aftalen blev indgået. I dag indbringer en tønde olie fem gange så meget, som man i 2003 forventede, den ville gøre. Og da Nordsø-aftalen løber helt frem til 2042, har DUC mange uventede milliarder til gode, forudsat at olieprisen udvikler sig som hidtil. De økonomiske vismænd kritiserede allerede i 2006 Nordsø-aftalen for at give staten alt for lidt i skatteindtægter, og siden er olieprisen blot steget yderligere.
»Vi foreslår en genforhandling af aftalen senest i 2012, hvor staten indtræder som partner i DUC,« siger Frank Aaen.
Svær at komme ud af
At øge statens andel af Nordsø-milliarderne via ændret beskatning vanskeliggøres imidlertid af en såkaldt kompensationsbestemmelse i 2003-aftalen, der indebærer, at for hver en ekstra krone, staten måtte pålægge Mærsk og de øvrige selskaber i skatter el.lign., skal selskaberne have en krone retur.
»En aftale af den type kendes ikke fra noget andet land omkring Nordsøen. Man skal til lande som Kasakhstan, Angola eller andre urolige steder i verden for at finde noget tilsvarende,« mener Aaen. I de andre lande, hvor Mærsk Oil producerer  Qatar, Algeriet og Storbritannien  kan staten hæve oliebeskatningen i takt med olieprisen.
Radikale Venstre fik under forhandlingerne i 2003 en tilkendegivelse fra regeringen om, at hvis afgørende forudsætninger ændrer sig, så kan Nordsø-aftalen revurderes. Miljøordfører Johs Poulsen (R) forsvarer aftalen, men siger, at man er rede til at drøfte, om beskatningsreglerne stadig er tidssvarende.
Regeringen har ingen intention om at ændre noget i aftalen.

