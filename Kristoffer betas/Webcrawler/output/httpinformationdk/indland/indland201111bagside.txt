Bagsiden: Livscyklens smerter
PMS-medicin indvarsler en hel ny type medicin: smertelindring mod selve livscyklen


Medicinalgiganten Lundbeck sælger løs i Sverige af pillen Premalex til at modvirke gener ved det såkaldte PMS — præmenstruelt syndrom. PMS kan forekomme et par dage før menstruation og kan ifølge mandlige kilder fuldstændig uvidenskabeligt være kendetegnet ved, at PMS i stedet er en forkortelse for 'pissesur minus sex'. Medicinalkoncernen kom mandag for skade at nævne præparatet som muligt på det danske marked. Etisk Råd og et hav af lægelige eksperter afviser, at det giver mening at udlevere medicin mod PMS, som op mod hver tyvende kvinde tilsyneladende lider af ifølge Lundbeck.Speciallæge dr.med. Inga Marie Lunde kaldte Premalexs markedsføring for »rystende« ifølge alive.dk, og kollegaen — praktiserende læge dr. med. Lotte Hvas, der sidder i Etisk Råd — udtalte: »Man er groft sagt ved at gøre kvinders menstruation og hormonudsving til en behandlingskrævende sygdom. Det er vanvittigt, at medicinalvirksomheden får lov til det. Man giver antidepressiv medicin til raske med alt, hvad det medfører af sygeliggørelse og bivirkninger. Det er virkelig et skråplan.«Problemet med PMS som sygdom er nemlig, at det er uhyre svært at diagnosticere. Ifølge always-info.dk, hvor hygiejnebindsproducenten Always stiller upartisk viden om kvindekroppen til rådighed, hedder det: »Der findes ikke nogen specifikke fysiske resultater eller laboratorieundersøgelser, der kan stille diagnosen Præmenstruelt syndrom (PMS). Der er heller ikke nogen symptomer, der er unikke for PMS. Den eneste måde, hvorpå du kan finde ud af, om du lider af PMS, er at registrere tid og sværhedsgraden af dine symptomer — både psykisk og fysisk — under din menstruationscyklus dagligt i to-tre måneder.«SkræmmendeBegyndte vi alle at nedskrive symptomer ikke bare for vores menstruationscyklus, men for alle de gentagne mønstre, der findes i den cyklus, der hedder livet, er perspektivet skræmmende. Denne bagsideskribent forudser, at et gigantisk marked mod mindre depressionslignende tilstande ville vokse frem.For eksempel midlet mod søndagscyklen, der viser sig ved en særdeles heftig bluesfølelse. Weekenden er på retur, tømmermændene store, scoringen ligegyldig, hvad enten det var en tilfældig eller den samme gamle ægtefælle. Tanken om alt det, man ikke skulle have drukket. Eller medicinen mod 18-23-års cyklen, der primært hos mænd giver sig udslag i en basal primært weekendbaseret dødsforagt. Symptomerne er slåen på tæven og hasarderet kørsel, der primært i provinsen resulterer i ulykker mod sagesløse træer, vejafspærringer og børn. Der er også antidepressivummet mod yndlingsholdets nederlag. Cyklussen er betinget af UEFA-cuppen, VM, EM og Champions League, men er i øvrigt aldersuafhængig.Til den skoletrætte kunne man forestille sig eksamensmidlet, der kan hjælpe på den usandsynligt store kedsomhed, der opstår omkring december-januar og gentages igen i det forsømte forår i én lang studiecyklus.Og nu vi er ved nytårstid, opstår årscyklens særligt depressive moment typisk på champagneproppernes aften, hvorfor det ville være gavnligt at kunne skylle lidt smertelindrende ned med juleøllen, inden man træder ind i det nye år.Går innovative medicinmænd i gang med opfindelser mod al slags cyklisk tristesse, bedes de medtage en af de på nærværende dagblads hyppigst forekommende: den daglige deadlinedepression.
