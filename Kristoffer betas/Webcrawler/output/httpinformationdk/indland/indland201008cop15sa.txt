COP 15-sag: Var anholdelserne på kant med grundloven?
Politiet må indrømme en vis margen, når de skal vurdere, om de skal frihedsberøve demonstranter, mener Kammeradvokaten. Nej, siger de beskikkede advokater, for det bringer politiet i konflikt med grundloven


 På det næstsidste retsmøde i COP 15-retssagen lagde såvel Kammeradvokaten som de beskikkede advokater i går godt med juridisk brænde i dommernes kakkelovn. I timevis kredsede argumentationen sig fra begge sider om det i grunden ret enkle spørgsmål: Når det nu er åbenbart, at ikke alle af de administrativt frihedsberøvede under klimatopmødet i december 2009 havde udøvet hærværk eller havde planer om det, var det så i orden at anholde så mange?
»Retten må indrømme politiet en skønsmargen, når politiet på et splitsekund skal træffe beslutninger i et meget konfliktfyldt scenarie,« sagde Mikkel Holm Nielsen fra Kammeradvokaten og tilføjede, at »selv om der måske var nogen af de frihedsberøvede, som ikke havde deltaget i ulovlighederne, så gør det ikke anholdelserne ulovlige, da de anholdte opholdt sig tæt på urolighederne.«
Da kollegaen Flemming Orth skulle udtale sig om en mulig erstatning, således som sagsøgerne har krævet, var det et gennemgående tema i hans argumentation, at hvis retten finder, at der er uberettigede anholdte, så har de i hvert fald ikke været uden egen skyld. Og ifølge dansk erstatningsret må egen skyld føre enten til bortfald af erstatning eller til en væsentlig reduktion. Orth fandt, at de administrativt frihedsberøvede havde egen skyld i deres anholdelser i hvert fald den 11., 14., 15. og 16. december 2009.
Om den største af alle frihedsberøvelserne den 12. december, hvor politiet masseanholdt over 900 personer på Amagerbrogade, sagde Orth:
»Vi gør gældende, at en eventuel sagsøger, der ikke selv hørte til den sorte blok, trods alt har bevæget sig op og ned af den sorte blok, som havde begået ulovligheder. De kan således ikke være i tvivl om, at de gik op og ned af den sorte blok.«
Med andre ord må det ifølge Kammeradvokaten være berettiget for politiet at frihedsberøve enhver, der efter politiets skøn opholder sig i nærheden af nogen, der har lavet hærværk eller anden forstyrrelse af den offentlige orden.
Vilkårlige anholdelser
Det var de beskikkede advokater naturligvis uenige i. Advokat Steen Leonhardt Frederiksen afviste således, at politiet med politiloven af lovgiver var blevet beføjet til at udøve et sådant skøn: »Det er i stedet en ganske almindelig fortolkning, politiet skal foretage,« sagde han om politilovens paragraffer og understregede, at hvis politiet kunne udøve et sådant skøn, ville det være vilkårlige frihedsberøvelser - >og det er i konflikt både med grundlovens paragraf tre om adskillelsen af den lovgivende, udøvende og dømmende magt og med paragraf 71 om den personlige frihed foruden artikel fem i Den Europæiske Menneskerettighedskonvention.
Frederiksen henviste også til frihedsberøvelserne af 250 demonstranter den 13. december, hvor alle deltagere i en demonstration blev anholdt: »Vi gør ikke gældende, at hele paragraf otte i politi-loven er i strid med grundloven, men der er et sammenstød med grundlovens paragraf 79 om forsamlingsfrihed.«
Hvis politiet ønsker at opløse en demonstration, kræver det meget stærke betingelser, f.eks. >omfattende ødelæggelse af værdier eller oprør, forklarede Frederiksen og stillede så spørgsmålet: Men kan politiet nå samme mål med meget lavere betingelser bare ved at henvise til politilovens paragraffer?
Hvis det ikke skal være tilfældet, må politiet være sikre på og kunne bevise, at hver eneste frihedsberøvet havde til hensigt at forstyrre den offentlige orden i betydelig grad, således som politi-lovens paragraf otte er formuleret, mente han.
»Men det har politiet slet ikke gjort. Der er ingen beviser mod den enkelte. Alene derfor er frihedsberøvelserne ikke lovlige,« sagde Frederiksen og fortsatte: »Uden individuel bevisførelse er retten heller ikke i stand til at afgøre, hvem af klagerne der blev frihedsberøvet, selv om de ikke havde gjort noget som helst ulovligt.«
I morgen følger sidste retsmøde med advokaternes afsluttende procedure samt replik og duplik.


