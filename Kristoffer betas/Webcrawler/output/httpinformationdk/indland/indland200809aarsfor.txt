Et års forsinkelse på studiet betyder udsmidning
Bliver du mere end år forsinket på den humanistiske kandidatuddannelse ved Københavns Universitet, står du til udsmidning. De studerende er oprørte, mens ledelsen føler sig presset af en ny bonusordning til at tage drastiske skridt i brug
Den såkaldte tre-årsregel går ud på, at de studerende på de to-årige kandidatuddannelser skal være færdige inden for tre år, ellers bliver de smidt ud. Og det krav kan ifølge Danske Universiteters tal fra 2007 ramme op til 60 procent af Humanioras studerende.


 Bare et års forsinkelse vil fra i år betyde, at de studerende på de humanistiske kandidatuddannelser på Københavns Universitet bliver smidt ud. De ansatte og studerende er oprørte over den såkaldte tre-årsregel, som de igennem mere end et halvt år har forsøgt at få ændret. Reglen går ud på, at de studerende på de to-årige kandidat-uddannelser skal være færdige inden for tre år, ellers bliver de smidt ud. Og det krav kan ifølge Danske Universiteters tal fra 2007 ramme op til 60 procent af Humanioras studerende. 
Ansatte og studerende har protesteret mod ledelsens nye hårde linje, specielt fordi reglen risikerer at ramme en masse studerende, der hverken er dovne eller dårlige, men som på grund af familieliv, studierelevant arbejde eller livsvilkår i øvrigt læser på nedsat tid. 
"Mange studerende på humaniora har simpelthen ikke nok SU tilbage sidst i deres uddannelse til, at de kan studere på fuld tid. De bliver nødt til at arbejde," siger studerende Jan Rasmussen fra Humrådet.
Det gælder de ældre, dem med børn, dem, der skiftede studie, og dem fra bogligt svage familier, men også en masse andre studerende.
"Realiteten er, at hvis du skal have en chance for at få job bagefter, så kræver det en masse erhvervserfaring. Derfor vil denne ordning tynde gevaldigt ud i antallet af studerende på især overbygningen," mener Jan Rasmussen.
Aktivitetskravene på bacheloruddannelserne er knap så hårde. Her er der krav om, at den studerende minimum består 30 ECTS (svarer til et halvt års arbejde, red.) per år, samt at de bliver færdige med bachelorgraden inden for fem år. Og de krav kan langt de fleste studerende også godt leve op til. Det er treårsreglen på overbygningen, der er problemet.
Studienævnsformand på Nordisk, Erik Skyum-Nielsen, forklarer, at studienævnene ikke har beføjelser til at smide folk ud, og at de pænt har klappet hælene sammen, efter det blev trumfet igennem af ledelsen på rekordtid. Skyum-Nielsen er mest bekymret for, at dette vil betyde, at fakultetet kommer til at uddanne dårligere kandidater:
"Aktivitetskravet præmierer jo institutterne for at slække på de faglige krav for at få de studerende hurtigt igennem."
Pres avler pres
Hanne Løngreen, der er prodekan for uddannelse på Det Humanistiske Fakulet, forklarer, at de nye stramme aktivitetskrav er blevet indført, fordi den nye færdiggørelsesbonus, som politikerne har vedtaget i år, vil betyde et stort økonomisk tab for fakultetet.
"Vi ved ikke præcist, hvor meget den her bonus kommer til at betyde endnu, men hvis vi ser på de andre universiteter, så klarer vi os rigtig dårligt, når det handler om at få de studerende hurtigt færdige, og det bliver vi nødt til at gøre noget ved," siger Hanne Løngreen. 
De studerende mener ikke, at ministeriet har lagt op til så stramme aktivitetskrav og så store tab i bevillingerne, at det kan retfærdiggøre, at man smider folk ud:
"At smide folk ud er et redskab, som ingen overhovedet ved, om virker. Det er en meget dramatisk beslutning, især når det kun sker på en formodning om, at det vil få folk til at blive hurtigere. Vi tror ikke på det her. Universitetet får jo ikke flere penge ved at smide folk ud," siger Jan Rasmussen.
Hanne Løngreen erkender, at ledelsen på Humaniora ikke ved, om aktivitets-kravene virker: 
"Men i resten af uddannelsessystemet, folkeskole, gymnasier og lignende er kulturen, at eleverne bliver færdige til tiden, så jeg forstår ikke, hvorfor det ikke kan lade sig gøre på Humaniora."
Da aktivitetskravene blev præsenteret i starten af 2008, lavede samtlige studienævn en protestskrivelse, hvori de anbefalede, at kravet om gennemførelse blev sat op fra tre til fire år på kandidatuddannelsen. Det ville gøre aktivitetskravene mere enkle og mindske risikoen for, at dygtige studerende bliver smidt ud. Men det krav blev ikke imødekommet fra ledelsens side.
Kan ramme de svageste
Hanne Løngreen er dog opmærksom på, at de nye stramme krav kan komme til at ramme de svageste studerende og potentielle mønsterbrydere:
"Økonomien virker adfærdsregulerende for os, og det er ikke en specielt visionær praksis for, at vi får uddannet flest mulige bedst muligt, men når politikerne rasler med pengekassen i den ene ende, så ender det altså også med at få sociale og menneskelige konsekvenser i den anden ende. Hvis vi skal sikre, at der er noget, der hedder humaniora om nogle år, så er vi nødt til at agere efter vores økonomiske vilkår." 
Fællestillidsmand for magistrene på Københavns Universitet, Leif Sønder-gaard, forstår ikke Humanioras regnestykke og politik:
"Det er et mærkeligt tidspunkt at skride til udsmidning. På kandidatuddannelsen har man jo brugt massevis af midler på den studerende, hvorfor så ikke sørge for, at de bliver færdige. I sidste ende koster det jo ikke noget, at de studerende er tre eller syv år om at blive færdige, hvis bare de får en uddannelse. Den ekstra tid, som studenten tager om at blive færdig, tager vedkommende jo primært fra sig selv." 


