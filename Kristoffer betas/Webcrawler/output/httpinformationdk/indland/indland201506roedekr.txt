De røde kræver grønt superministerium
Enhedslisten ønsker en grøn modvægt til Finansministeriet. Partiet vil helt sammenlægge de nuværende ministerier for fødevarer, miljø, klima og energi samt erhverv til et stort ministerium med fokus på grøn omstilling


 Samtlige tre partier, der skal holde hånden under en eventuel ny SR-regering, vil have en markant anderledes tilgang til grøn omstilling. Uafhængigt af hinanden foreslår SF og Enhedslisten oprettelsen af et superministerium for grøn omstilling, der skal give modvægt til den gængse økonomiske tænkning i de økonomiske ministerier, skriver Politiken.
»Vi skal have et ministerium, der skal have styrke som Finansministeriet«, siger partiformand Pia Olsen Dyhr (SF): »Når man har nogle afgørende slagsmål internt i en regering, tager Finansministeriet udgangspunkt i rendyrkede økonomiske beregninger. Vi er nødt til at have en pendant på det grønne område.«
Hun foreslår, at et nyt ministerium skal have en slags koordinerende rolle for Miljøministeriet, Energiministeriet, Fødevareministeriet og Transportministeriet.
Enhedslisten ønsker også en grøn modvægt til Finansministeriet. Partiet vil helt sammenlægge de nuværende ministerier for fødevarer, miljø, klima og energi samt erhverv til et stort ministerium med fokus på grøn omstilling: »Det er simpelthen nødvendigt at sikre, at målet om grøn omstilling står øverst og bestemmer retningen for både vores industripolitik, landbrugspolitik og erhvervspolitik«, siger politisk ordfører, Johanne Schmidt-Nielsen.
»Lige nu føres der en modsætningsfyldt politik, hvor det på den en side er lykkedes os at få regeringen med på mange grønne initiativer, men på den anden side har vi set vækstpakker med deltagelse hele vejen fra SF til Konservative, hvor man har gjort det billigere at udlede spildevand, ligesom vi ser Henrik Sass Larsen (erhvervs- og vækstminister (S), red.) give landbruget tilskud til større svinebrug. Der er simpelthen ikke sammenhæng.«                

