Hans Bonde: Ligestillingskrav truer forskningen
EU’s krav om ligestilling i forskning dumper lige ned i den danske debat om favorisering af kvinder på universiteterne. Videnskaben risikerer at ende som noget, der skal være pænt og glat, mener professor Hans Bonde
Hans Bonde mener, at kvinder ender som garniture, hvis forskningsbevillinger ledsages af krav om, at der skal være kvinder i forskergrupperne.


 
	Det er dårligt nyt for de kvindelige forskere, at EU’s nye forskningspulje Horizon 2020 stiller krav om ligestilling. Det mener professor Hans Bonde, Københavns Universitet.

	»Især inden for mange teknisk-naturvidenskabelige områder har kvinder i mange lande vist en relativt behersket interesse, og henter man nu en enkelt kvindelig forsker ind i en ansøgning, vil hun risikere kun at tjene som et alibi for at få støtte. Det vil skade disse kvinder, for de risikerer at blive opfattet som garniture i en ellers seriøs sammenhæng,« siger Hans Bonde som reaktion på de nye politiske krav.

	Hans Bonde startede i foråret en debat om, hvorvidt de seneste års fokus på at fremme kvindeligt talent på blandt andet universiteterne har ført til en egentlig favorisering af kvinder.

	Ingen evidens

	Der er endnu ikke udarbejdet konkrete retningslinjer for ansøgere til Horizon 2020, men ifølge europaparlamentariker Britta Thomsen (S) skal rent mandlige forskningsgrupper nok ikke regne med at få penge, som hun udtrykte det i gårsdagens Information. Helt så radikale konsekvenser tror Hans Bonde ikke på, at reglerne for Horizon 2020 får. Men det står klart, at mindst 40 procent af eksperterne i udvælgelses- og evalueringspanelerne skal være kvinder, og det er i sig selv et udtryk for mistillid til mandlige forskeres dømmekraft, mener han.

	»Der er ikke den ringeste evidens for, at videnskab, hvor man via ovenfra dikterede krav påtvinges at skabe ‘kønsbalance’, skulle give bedre forskningsresultater. Forskningsfriheden ville blive yderligere truet via sådanne tiltag, hvor det politiske system kræver, at bestemte sammensætninger af køn skal løfte opgaver,« siger han.

	Desuden kunne man med lige så god ret kræve en bred etnisk, social og aldersmæssig sammensætning af forskergrupper, påpeger han.

	»I sidste ende risikerer videnskaben mere at skulle udtrykke en ydre glathed og pænhed end at skabe sprælsk og egensindig forskning,« siger Hans Bonde.

	Ufrugtbart fokus

	Formålet med det forstærkede fokus på ligestilling i Horizon 2020 er blandt andet at få flere kvindelige forskere i Europa.

	Det er vigtigt at øge den samlede talentmasse, og derfor er det grundlæggende et godt initiativ fra EU, mener Jens Oddershede, rektor på Syddansk Universitet og formand for rektorkollegiet.

	»Selve hovedsporet er at få flere kvinder med, så både mænd og kvinder bliver engageret i forskningen og kan få muligheder for at få deres forskning støttet og komme frem i topforskningen. Det er en god og rigtig ambition at have. Det er med til at styrke Europa og Danmark, at vi får begge køns talenter i sving,« siger han.

	Han mener, det er ufrugtbart at tale om favorisering af det ene køn på bekostning af det andet.

	Men det er afgørende, at EU får udmøntet de nye retningslinjer, så de bringer kvinder frem uden at træde på mændene.

	»Jeg er ikke tilhænger af kraftige kvoteringsregler, der siger, at så og så mange kvinder skal have del i bevillingen. Det er med til at lægge gift ud, og så får man den slags reaktioner, som Hans Bonde er kommet med, og som på en måde er forståelige, fordi nogle synes, de er blevet trådt på i forhold til andre. Men man skal sørge for at holde opmærksomheden på målsætningen, og den er, at vi skal have flere kvinder med i forskningen, fordi der er for få,« siger Jens Oddershede.

