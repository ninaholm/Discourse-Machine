Højere lønninger æder konkurrencefordel ved lavere selskabsskat
En sænkelse af selskabsskatten resulterer i højere lønninger, lyder det fra finansministeren. Men det skyldes blot, at arbejdernes produktivitet stiger, forklarer DI. Det regnestykke tror Enhedslisten ikke på


 Mens forhandlingerne om en sænkelse af selskabsskatten nærmer sig sin afslutning, så erkender finansminister Bjarne Corydon (S), at en sådan ikke giver nogen varig konkurrencefordel til det danske erhvervsliv.
Arbejderne vil nemlig tage sig bedre betalt.
»Under normale konkurrencevilkår må det imidlertid forventes, at erhvervsskattelempelser helt eller delvist overvæltes i højere lønninger,« skriver finansministeren i et svar til Folketingets finansudvalg.
I forvejen er forslaget om at bruge 1,2 milliarder kroner på at sænke selskabsskatten fra 25 til 22 procent kontroversielt, fordi det blandt andet kun skaber 600 job i 2014. I 2015 forventer finansministeren, at den lavere selskabsskat resulterer i 1.500 job. Men her ventes udgiften – eller de færre indtægter fra selskabsskatten – at løbe op i 2,6 milliarder kroner.
Enhedslistens finansordfører, Frank Aaen, kalder Bjarne Cory-dons svar for »det rene nonsens«:
»Hvorfor skulle virksomhederne bevilge større lønninger til de ansatte, fordi de får en skattelettelse. Og skulle det være tilfældet, er hele ideen med at sænke selskabsskatten jo væk, for så forsvinder den påståede forbedring af konkurrenceevnen. Det lyder som et politisk bestillingsarbejde, hvor man kan borttrylle det indlysende, at lavere skat til virksomhederne og dermed deres ejere, ikke skulle øge uligheden«.
En henvisning til, at finansministeren i svaret af samme årsag afviser, at selskabsskattelsen øger uligheden eller den såkaldte gini-koefficient, da lønningerne netop stiger.
Finansministeriet henviser imidlertid overfor Information til, at SRSF-regeringen i Vækstplan DK sammenkæder en lavere selskabsskat med en øget produktivitet.
Højere lønninger
Og ifølge Jacob Bræstrup, skattepolitisk chef i Dansk Industri (DI), fører dette til de højere lønninger.
»Når vi sænker selskabsskatten, bliver det mere attraktivt at investere i danske virksomheder, fordi afkastet efter skat stiger. Flere investeringer giver højere produktivitet, da man – billedlig talt – skifter skovle ud med gravkøer. Så bliver lønmodtagerens arbejdsindsats mere værd, og det fører over tid til højere lønninger, eller - i den aktuelle situation - til en bedre balance mellem løn og produktivitet. Lønningerne bliver således højere end ellers, men da værdien af det, vi producerer, er tilsvarende større, så tager konkurrenceevnen ikke skade. Og vi bliver samtidig et rigere land,« siger Jacob Bræstrup.
LO’s cheføkonom, Jan Kæraa, er imidlertid mere skeptisk overfor effekten af at sænke selskabsskatten:
»Det kan ikke afvises, at det vil have den effekt – at lønningerne stiger – hvis det får virksomhederne til at øge deres investeringer. Men det vil næppe have den store betydning«.
 

