Nu kommer den digitale økonomiske revolution
Selv om computeren allerede har ændret både samfundet og økonomien, er vi først nu på vej ind i den fase, hvor den intelligente, digitale teknologi for alvor vil revolutionere økonomien, mener to amerikanske økonomer. Det kan både skabe fremskridt og ulighed


 
	Der gik 50 år, fra dampmaskinen blev opfundet, til James Watson udviklede og forfinede den i en grad, at den ændrede økonomien, grundlagde den industrielle revolution og den første maskinalder.

	Computeren har eksisteret i 50 år og har allerede sat tydelige aftryk i samfundet og økonomien. Men den største ændring, som computeren, robotter og digital intelligens vil skabe, er stadig foran os, mener forfatterne til bogen The Second Machine Age, Erik Brynjolfsson og Andrew McAfee, der begge er tilknyttet det amerikanske universitet MIT’s Center for Digital Business.

	At computeren er ved at mestre ting, den ikke har kunnet før, kan man blandt andet se i dagligdags- teknologier som Apples iPhone: Selv om det fortsat er på et simpelt niveau, så kan man tale til og få svar fra Siri, som telefonens talende styresystem hedder. En anden teknologigigant, Google, har opfundet en bil, der kan køre uden chauffør og uden at køre galt, selv om den skal finde vej i San Franciscos centrum.

	Computere kan se, høre, føle, tale og overskue mønstre bedre end nogensinde før. Og på et niveau, som gør, at det nu kan gøre en meget større forskel, end computeren i sig selv indtil videre har gjort, mener Brynjolfsson og McAfee.

	Man kender allerede fra fremstillingssektoren, at robotter overtager mere og mere af produktionen og erstatte menneskelig arbejdskraft i relativt simple og rutineprægede opgaver. Men med en talende teknologi som Siri eller med den selvkørende Google-bil bevæger computerne sig også ind i servicesektoren. Og kan på sigt erstatte telefonsælgeren eller taxachaufføren.

	Ligesom dampmaskinen mangedoblede menneskers fysiske kraft, vil den anden maskinalder mangedoble menneskers intelligens og tankekraft.

	Det får store konsekvenser. Det kan løfte den produktivitet, ikke bare Danmark, men de fleste vestlige økonomier kæmper for at sparke gang i. Det kan ændre, hvordan virksomhederne vil prioritere mellem menneskelig arbejdskraft og investeringer i computere og maskiner. Det stiller nye krav til, hvordan vi uddanner os, hvilke kompetencer, der er værdifulde at have. Og det kan ændre samfundet, skabe ulighed og gøre afstanden mellem de lavt. og højt- uddannede større, mener Brynjolfsson og McAfee, hvis bog er resultatet af deres mange års studier af emnet.

	Maskinkraft fordobles konstant

	Et barns Playstation er i dag mere kraftfuld end militærets supercomputer var i 1996.

	Computernes maskinkraft vokser eksponentielt, man regner med, at computerkraften fordobles hver 18. måned. Mere og mere data bliver digital. Det er billigt at sprede og nemt at kopiere.

	Kombinationen af en større mængde digital data og mere kraftfulde computere, der bliver bedre i stand til at finde mønstre i den informationsmængde, som intet menneske alene kan overskue, giver helt nye muligheder for at udnytte viden.

	I 2011 vandt supercomputeren Watson, udviklet af teknologivirksomheden IBM, den amerikanske udgave af Jeopardy.

	Efter flere forgæves forsøg på at udkonkurrere Jeopardy-stormestre lykkedes det i 2011 for IBM at programmere Watson på en måde, så supercomputeren både var hurtigere og bedre til at give spørgsmålene til de svar, studieværten stillede (sådan er det omvendte quiz-koncept i Jeopardy). Siden 2011 er Watson blevet indskrevet på medicinstudiet. Samme teknologi, der hjalp Watson med at komme frem til de rigtige spørgsmål i Jeopardy, skal nu bruges til at hjælpe læger med hurtigere og bedre at diagnosticere patienter.

	Watson bliver fodret med alle lægevidenskabelige studier af høj kvalitet og matcher det med patienternes symptomer, medicinske historie og testresultater og giver både en diagnose og behandlingsplan på baggrund af det. IBM har regnet ud, at det ville tage en menneskelig læge 160 timer hver uge at læse samme mængde relevante litteratur, som Watson tygger sig igennem på et øjeblik.

	Forstå, tale, høre

	Forestillingen om, at teknologi kan revolutionere samfundet og økonomien, og at teknologien vil stjæle job fra mennesker og skabe arbejdsløshed, har folk talt om i 200 år, erkender Brynjolfsson og McAfee.

	»Grunden til, at det er anderledes bare i de seneste par år, er, at vores maskiner er begyndt at demonstrere færdigheder, de aldrig har haft før: at forstå, tale, høre, se, svare, skrive, og de får stadig flere færdigheder,« sagde den ene af bogens forfattere, Andrew McAfee, da han i februar 2013 talte ved en TED-konference i Californien.

	»I den verden, vi er ved at skabe meget hurtigt, kommer vi til at se flere og flere ting, der ligner science fiction og færre og færre ting, der ligner job,« sagde McAfee.

	Hvad er det for job, som robotter og computere vil stjæle? Det er der ikke nogen enkelt forudsigelse af. Et snit, som forfatterne lægger, er: »Hvis du kan give præcise instruktioner til nogle andre om præcis, hvad det er, der skal gøres, kan du også skrive et computerprogram, der kan udføre samme opgave.«

	Og for de arbejdsfunktioner, der skal konkurrere med maskinerne, er udsigterne dystre:

	»Jo bedre maskinerne kan erstatte menneskelige arbejdere, jo mere sandsynligt er det, at de vil presse lønnen for mennesker med samme egenskaber ned.«

	Hvis et menneske skal konkurrere med en maskine, og kvaliteten, menneske og maskine leverer, er lige høj, så vinder den billigste løsning.

	Men forfatterne tegner ikke et scenarie, hvor nogle få rige virksomhedsejere vil eje virksomheder, hvor medarbejderne er robotter, mens alle andre er arbejdsløse. Og selv om computere og robotter ikke kun er en trussel mod fabriksarbejdere eller telefonsælgere, er der stadig meget, som en computer ikke vil kunne løse foreløbig.

	»Vi har aldrig oplevet software, der kan skabe god software,« skriver forfatterne for eksempel.

	Indtil nu er budskabet snarere, at hvis vi udnytter og tilpasser os de muligheder og den kraft, som stadig mere intelligente computere og robotter giver, så kan det øge levestandarden for alle.

	’Spread’ og ’bounty’

	Den nye digitale revolution vil både øge velstanden, give flere muligheder og bedre kvalitet – forfatterne kalder det ’bounty’. Men det vil også øge forskellen mellem mennesker, både når det kommer til velstand, indkomst, levestandard og muligheder for at stige op i samfundet – forfatterne kalder det ’spread’.

	Selv om velstand – ’bounty’ – er godt, risikerer fremgangen at blive spredt på få hænder, hvis dem med kapital investerer i maskiner frem for mennesker. På den anden side, mener forfatterne, er uligheden i sig selv ikke nødvendigvis et problem, hvis bare ’bounty’ også kommer de mindst velhavende til gode.

	Til at understrege den pointe refererer bogen den amerikanske økonom og tidligere finansminister Larry Summer: »Vi er nødt til at erkende, at en del af uligheden er den anden side af succesfuldt iværksætteri.«

	Og på den måde dækker udviklingen over et paradoks:

	»BNP har aldrig været højere, og innovationen har aldrig været hurtigere, alligevel er folk i stigende grad pessimistiske om deres børns fremtidige levestandard,« skriver forfatterne.

	Og det fanger vel meget godt den anden maskinalders muligheder og udfordringer. Robotter og computere kan overtage ensformigt arbejde og overlade mere spændende opgaver til mennesker. Men de kan lige så vel stjæle arbejdspladser fra os?

	»Hvad globaliseringen betød for den økonomiske debat i slutningen af det 20. århundrede, vil teknologiske ændringer betyde for begyndelsen af det 21. århundrede,« siger Larry Summers i en omtale af Brynjolfsson og McAfees bog, som han kalder vigtig, fordi den rejser et spørgsmål, som »vil blive central for vores liv og vores politik«.

	Computeren og mennesket

	Siden 1997, hvor den legendariske skakmester Garry Kasparov tabte til supercomputeren Deep Blue, har computeren været mennesket overlegen til skak. I dag kan selv et skakprogram på en mobiltelefon slå de største skakmestre.

	Men i skakdisciplinen ’freestyle’, hvor kombinationen af menneske og computer kæmper mod enten supercomputere eller andre mennesker med computere, er resultatet anderledes. Her er samarbejdet mellem menneske og computer overlegent i forhold til supercomputeren. Og forfatterne refererer i bogen, hvordan et par amatørskakspillere med tre computere vandt en skakturnering over stormestre med supercomputere alene på deres evne til bedre at træne og styre computerne.

	»Du bliver i fremtiden betalt baseret på, hvor godt du arbejder sammen med robotter,« refererer forfatterne grundlæggeren af teknologimagasinet Wired for at sige.

	Eksemplet fra skak, hvor kombinationen af menneske og computer er stærkere end computeren alene, giver bogens forfattere troen på, at udfaldet af den digitale omstilling kan blive bedre for alle. Bogen har få forslag til, hvad man kan gøre for at sikre det. Måske fordi truslen eller muligheden, hvordan man nu vælger at se på det, stadig er abstrakt og føles et stykke væk.

	Men når de kigger ind i år 2020, er Brynjolfsson og McAfee sikre på, at de ser androider – menneske- lignende supercomputere.

’The Second Machine Age – Work, Progress, and Prosperity in a Time of Brilliant Technologies’ af Erik Brynjolfsson og Andrew McAfee. W.W. Norton & Company, 352 sider, 27 dollar

