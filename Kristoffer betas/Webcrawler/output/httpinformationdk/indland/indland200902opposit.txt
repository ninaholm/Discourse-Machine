Oppositionen: Fogh er uvederhæftig
Efter sammenbruddet af en bred skattereform går en samlet opposition til angreb på regeringen: 'Statsministeren er uansvarlig og uvederhæftig,' lyder det fra både S, SF og de radikale. Lars Løkke Rasmussen afviser kritikken af forløbet og beklager fraværet af en bred aftale


 De føler sig holdt for nar i oppositionen, som i går måtte erkende, at en skattereform efter alt at dømme vil blive vedtaget med et smalt VKO-flertal støttet af Liberal Alliance. 
I løbet af dagen i går opgav både S, SF og de radikale at forhandle videre, og nu retter en samlet opposition det hidtil hårdeste angreb mod regeringen. Ikke mindst Foghs tre pludselige og ultimative krav forud for forhandlingerne får oppositionen til at anklage statsministeren for at være både uansvarlig og uvederhæftig:
"Han har løjet og bildt vælgerne ind, at han ønskede en bred aftale. Han har opført sig decideret uvederhæftigt," siger Socialdemokraternes politiske ordfører Henrik Sass Larsen.
For tre uger siden afviste Fogh at besværliggøre forhandlingerne ved at stille ultimative krav - men dagen før forhandlingerne var tonen en anden. Statsministeren lancerede tre adgangskrav til finansministeriet; blandt andet skulle parterne acceptere det skattestop, som både R og SF hidtil har afvist. 
Selv forklarede Fogh sin nye tilgang således: 
"Nu nærmer vi os forhandlingerne, og derfor er det vigtigt, at vi får skåret forhandlingsbanen meget klart til." 
Hertil lyder det fra Henrik Sass Larsen:
"Det er så stor en løgn, at selv børnehavebørn må skamme sig over noget så uopfindsomt," siger han og tilføjer om statsministerens kursskifte:
"Udadtil og bagtil lod han forstå, at han ønskede en aftale - hans troværdighed er knap målelig for tiden."
Søvndal: De har snydt
Også SF-formanden er dybt frustreret over et forløb, han betegner som 'fordækt', og som skader tilliden til både Fogh og finansminister Lars Løkke Rasmussen (V): "Regeringen har snydt. Det kan man gøre en gang i politik, men det gør efterfølgende forhandlinger meget svære. Regeringen har reelt gjort det umuligt at lave aftaler, hvis ikke den ændrer kurs," siger Søvndal.
I går bekræftede centrale kilder til Jyllands-Posten, at målet var, at få S og SF smidt ud fra forhandlingerne. 
"Man har haft en drejebog for at få os ud. Det viser noget om den her regerings ufattelige arrogance," siger Villy Søvndal. 
Men Lars Løkke Rasmussen afviser enhver snak om drejebog og fastholder, at regeringen gerne havde set et bredt forlig.
"Jeg forstår ærlig talt ikke, at Socialdemokraterne og SF ikke kan gå med på den bane. Hvad er problemet i, at danskerne får lidt flere penge mellem hænderne," spurgte finansministeren i går eftermiddag, hvor han i øvrigt kritiserede oppositionen for at lægge så megen vægt på processen. "Man nedgør det politiske arbejde og danskerne, som de er flest," sagde Løkke.
Set fra Villy Søvndals stol er forløbet udtryk for, at regeringen er presset:
"Man forsøger at spille det beskidte spil i håb om at svække oppositionen, men det modsatte vil ske. Danskerne har en grundlæggende fornemmelse for retfærdighed og er bevidste om, at der er brug for at passe på de offentlige penge," siger han.
Uansvarligt, så det er løgn
Skillelinjen mellem S, SF og regeringen er især de årelange underfinansierede skattelettelser. Hos de radikale deler man SF's modstand mod skattestoppet, men derudover forlod de radikale forhandlingerne i går med henvisning til, at VK-udspillet er hverken ambitiøst eller grønt nok. Og partileder Margrethe Vestager er langt fra imponeret over regeringens forhandlingsvilje.
"Fogh forspilder en historisk chance for at samle partierne om den reform, der er brug for. Det er så uansvarligt, så man tror, det er løgn," siger hun.
Lars Løkke Rasmussen betonede i går, at der ikke var stillet ultimative krav til indholdet af skatteudspillet, og at der derfor burde være rigeligt at forhandle om. 
Men ifølge R-lederen var statsministerens krav om skattestop, en indledningsvis underfinansiering og en kort forhandlingsperiode helt uspiselige:
"Han kræver, at det skal gå så hurtigt, at ingen ser, hvad der sker, at finansieringen skal falde, når han er så langt væk, at han ikke skal tage ansvar, og et skattestop, som han har vundet tre valg på," siger Margrethe Vestager og tilføjer:
"Alle taler om, at Fogh er ved at tjekke ud. Han burde have sat et punktum ved at sørge for, at et meget bredt politisk flertal bar en historisk reform igennem." 
S til Fogh: Styr dig
I Folketingets spørgetime i går forklarede Fogh nødvendigheden af et fortsat skattestop, og han lod forstå, at S og SF 'fornærmet' havde forladt finansministeriet. Men Sass Larsen siger:
"Hvis jeg var ham, ville jeg styre mig lidt, han har brudt så mange løfter, at det snart ikke kan tælles," siger S-ordføreren og betoner især det brev, som Venstre forud for sidste valg sendte til 400.000 boligejere, hvor man advarede mod oppositionens ønske om at nedsætte en skattekommission, hvor alt var i spil.
I aftes mødtes de tilbageværende partier så for at forhandle videre. DF har foreløbig stillet en række krav, der skal komme de lavestlønnede og pensionisterne til gode. Lars Løkke Rasmussen forudser hårde forhandlinger - det gør Henrik Sass Larsen ikke. Ifølge S-ordføreren kunne parterne lige så godt komme ud nu:
"Men man opfører tilmed den forestilling, at DF går ind til 'svære forhandlinger' for at sikre en mere social profil. Det er for tykt, hvis nogen hopper på den," siger han og føjer til, at regeringens egne beregninger viser, at den arbejdsløse står til at vinde 450 kr. på skatteudspillet, mens justitsminister Brian Mikkelsen (K) vil få 231.000 kr. mere årligt: "Det er ulighed, så det basker," siger Henrik Sass Larsen.
Midt i frustrationerne glæder både S og SF sig dog over, at de radikale ikke har bundet sig til en aftale med VK.

