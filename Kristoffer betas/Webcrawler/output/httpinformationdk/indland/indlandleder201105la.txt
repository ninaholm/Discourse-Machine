Læger uden grænser



 Der ertilsyneladende ingen grænser for, hvor infiltreret medicinalindustrien kan være i lægeverdenen. Information kunne i går fortælle, at hjemmesiden medicin.dk, som læger bruger til at slå bivirkninger op i, inden de udskriver medicin til patienterne, er finansieret af Lægemiddelindustriforeningen.
Og det ser naturligvis skidt ud, når man sammenholder det med historien om, at den samme hjemmeside ikke opdaterede deres informationer om bivirkninger for gravide på antidepressiv medicin. Det selv om flere videnskabelige undersøgelser har påvist en sammenhæng mellem indtagelsen af antidepressiver og spædbørns- og forsterdød. Lørdag kom det tilmed frem, at den ansvarshavende redaktør på medicin.dk, Court Pedersen, har aktier i Lundbeck, som producerer antidepressiv medicin.
At medicin.dkmed Sundhedsministeriets blåstempling finansieres af medicinalindustrien, viser med stor tydelighed de problemer, som branchen har, når det kommer til uafhængighed. Samtidig siger sagen om medicin.dk også en hel del om den selvopfattelse, som hersker hos mange læger. En selvopfattelse, som for udenforstående bedst kan beskrives som værende besynderlig. Det er tilsyneladende den gængse opfattelse blandt læger, at de upåvirket kan være sponsoreret af medicinalindustrien, selv om almindelig sund fornuft og i øvrigt talrige undersøgelser siger, at det påvirker deres arbejde.
Den mentalitet afspejler sig også i flere af de citater, som Information i går kunne bringe.
Selv blandt de læger, som kritiserer ejerforholdene af medicin.dk, kan man spore den: Det offentlige bør stå for medicin.dk, men ikke fordi der er noget reelt problem for selvfølgelig kan redaktionen skille tingene ad, lyder argumentet fra blandt andre Lægeforeningen. Nej, det er alene, fordi det sender et uheldigt signal og fordi man kan beskylde redaktionen for at være i lommen på industrien, at man bør ændre praksis.
Lægemiddelindustriens magt i kombination med denne spøjse mentalitet er mildest talt farlig for patienterne. ville

