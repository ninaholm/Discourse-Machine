S-toppen ignorerer kongres-vedtagelse
Den socialdemokratiske top vender ryggen til partiets højeste myndighed og ignorerer kongressens beslutning om at afskaffe satspuljen. 'Uacceptabelt,' mener S-baglandet


 Det skal være slut med at tilgodese de svageste grupper gennem den såkaldte satspulje. Fremfor for at finansiere sociale projekter ved at tage fra overførselsindkomsterne, skal den omkring ene milliard kr. afsættes direkte på finansloven. Det vedtog et flertal på den socialdemokratiske kongres i forrige weekend. Men pengene optræder ikke i partiets finanslovsudspil, og det skyldes simpelthen, at partitoppen agter at bevare puljeordningen:
"Vi står fast på satspuljen. Vi er en del af et forlig, og det er vores politik. Vi lytter efter kongressens bekymring for, at regeringen og DF gør for lidt for de dårligst stillede, derfor har vi en perlerække af forslag til at forbedre deres vilkår," siger finansordfører Morten Bødskov.
@Brød spørgsmål:- Men S-kongressen har jo klart ønsket at afskaffe puljeordningen?
"Socialdemokraterne mener, at statspuljeordningen er god. Vi har et forlig - det ønsker vi fortsat at være del af," siger finansordføreren.
Kan ikke fortolkes
Men den går ikke, lyder det fra partiets bagland. Politisk ordfører for S i Københavns Borgerrepræsentation, Anne Vang, stod bag forslaget, og hun nægter at tro på ledelsens melding: "Det, kan jeg ikke tro, har sin rigtighed. Kongressen er den højeste myndighed hos Socialdemokraterne, og når kongressen træffer en beslutning, skal ledelsen følge den. Det vil jeg formode, de gør, ellers er det jo fuldstændig meningsløst med en kongres," siger hun og tilføjer:
"Hvorfor skulle baglandet bruge tid på at diskutere politik, hvis ledelsen efterfølgende ikke vil rette sig efter de beslutninger, der er truffet?"
Morten Bødskov henviser til, at man vil forbedre vilkårene for de dårligst stillede ved at afskaffe 300 timers-reglen, kontanthjælpsloftet og starthjælpen samt indføre prisloft over mad til ældre, men det tilfredsstiller ikke Anne Vang. 
"Ændringsforslaget efterlader ikke plads til fortolkning - der står helt klart, at vi ønsker satspuljeordningen fjernet. Vi vil ikke have en løsning, der gør de fattige fattigere år for år. Det vedtog et stort flertal, og det skal partitoppen arbejde efter - ikke efter noget andet, som toppen tror, vi mente," siger hun.
Pengene til satspuljen kommer ved hvert år at tage en del af stigningen i overførselsindkomsterne. 
Konkret betyder det, at overførselsindkomsterne stiger 0,3 procentpoint mindre end den almindelige lønudvikling. Og at pensionister og arbejdsløse på den måde...
Fortsættes side 21
skal finansiere den sociale indsats er ifølge Anne Vang i direkte modstrid med ønsket om, at de bredeste skuldre skal bære den strækeste byrde.
0,3 pct. fattigere hver år
Heller ikke den københavnske kredsformand, Jan Salling, accepterer finansordførerens afvisning. 
"Når kongressen som højeste myndighed har truffet en beslutning, står den selvfølgelig ved magt. Hvis man ikke har nået at få finansieringen med på finanslovsudspillet for i år, må det ske næste år. Hvis ledelsen mener noget andet, må de lægge det frem for kongressen," siger han.
S-folketingskandidat i Brønderslev, Ane Halsboe-Larsen, var en af de 200, der stemte forslaget igennem.
"Jeg er meget enig, i at der er problemer med puljeordningen og finansieringsformen, som gør, at overførselsindkomstmodtagrene bliver 0,3 pct. fattigere hvert år," siger hun.
Ane Halsboe-Larsen forstår dog godt, at ledelsen ikke agter at bryde forliget.
"Men jeg håber, at folketingsgruppen har det med i baghovedet, og at de på sigt vil arbejde for, at disse projekter finansieres ad anden vej," siger hun.
Samme melding kommer fra partiets ungdomsorganisation, DSU, som fastholder, at man skal deltage i forlig, hvor der deles penge ud til 'gode projekter'.
"Det ville være sindsygt at melde os ud af kredsen, men man må forvente, at når vi igen kommer i regering og skal lave en holdbar socialpolitik, så vil satspuljen blive afskaffet," siger DSU-formand Peter Hummelgaard Thomsen.
Ud over det faktum, at overførselsindkomsterne skal betale for projekterne, begrunder Anne Vang ønket om at droppe puljen med, at projekterne er tidsbegrænsede og har dårlige vilkår.
"Eksempelvis Reden - Stop kvindehandel skal søge midler år efter år. De tvinges dermed til hele tiden at kæmpe for deres eksistens, selv om det er fuldt ud anerkendt, at de gør at vigtigt stykke arbejde," siger hun.
Ledelsen valgt af kongres
Derudover kan det ifølge S-ordføreren fra København være svært at tiltrække den fornødne kompetente arbejdskraft til projekter, der kun er sikret for et år eller tre ad gangen.
"Socialpolitikken er så vigtig, at vi skal give varige midler. Jeg har stillet forslaget, fordi jeg mener det, og derfor kan jeg ikke tro, at partiledelsen har tænkt sig at ignorere vedtagelsen. Det, tror jeg ikke er en kamp, ledelsen har lyst til at tage. Den er jo valgt af kongressen," siger hun.
Anne Vang anerkender, at folketingspolitikerne lever i en realpolitisk verden og er bundet af forlig:
"Jeg er klar over, at der kan gå tid, men det er bestemt ikke det samme som at vi synes, at det er i orden at man ignorere kongressens beslutninger. Dem skal man knokle for at få igennem, derfor vil jeg selvfølgelig tale med ledelsen om det her," siger hun.


