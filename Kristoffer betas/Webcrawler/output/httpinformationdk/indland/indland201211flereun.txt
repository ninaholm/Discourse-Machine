Flere unge hjemløse og større ulighed i København
På bare to år er antallet af unge hjemløse i København steget med 50 procent, viser opgørelser fra Socialforvaltningen i Københavns Kommune. Ungeydelsen gør det svært for de unge at komme ind på både boligmarkedet og arbejdsmarkedet, mener ekspert


 Selv om antallet af borgere i Københavns kommune, der lever i fattigdom, samlet set falder, tegner der sig et billede af, at det i højere grad er ungdommen, der har det hårdt.
I perioden 2009 til 2011 er antallet af hjemløse unge under 25 år steget med omkring 50 procent, samtidig med at der også er en mindre stigning i antallet af fattige unge. Det viser nye opgørelser fra Socialforvaltningen i Københavns Kommune.
Tallene for stigningen i antallet af hjemløse skal dog tages med forbehold, da en del af de unge er såkaldte ’sofasovere’, der overnatter hos venner og bekendte og derfor ikke er i kontakt med kommunens gademedarbejdere. Optællingen er derfor lavet ved samtaler med blandt andet andre hjemløse og sagsbehandlere.
Men formand for Rådet for Socialt Udsatte, Jann Sjursen, genkender tendensen, og ifølge ham er den bekymrende, men ikke overraskende.
»Udsatte generelt, men måske især udsatte unge, har fået det sværere de senere år. Det skyldes blandt andet, at finanskrisen påvirker jobsituationen negativt. Men når man kigger på de forskellige grupper, er det alarmerende, at antallet af unge er i vækst. Både på hjemløseområdet, men også i forhold til stofmisbrug og psykiske lidelser,« siger han.
Ungeydelsen øger uligheden
Samtidig viser rapporten fra Socialforvaltningen i Københavns Kommune, at uligheden blandt kommunens borgere er stigende. I perioden 2000 til 2010 er antallet af borgere, der tjener mindre end halvdelen af gennemsnitsindkomsten, steget med fire procent.
Her er en del af forklaringen ifølge socialborgmester Mikkel Warming (EL) en kombination af, at der er blevet færre, der har været fattige i mindre end et år, mens antallet af langtidsfattige er stabilt, samtidig med, at der er kommer flere velhavende til kommunen.
»Der er nogen, der står stille, og så er der nogen, der kører derudad. Det betyder, at uligheden stiger, så forskellen mellem det liv, den kreative klasse med en ejerlejlighed på Østerbro med udsigt over søerne lever, og det liv, du lever i Tingbjerg eller Mjølnerparken, bliver større og større. Og det skrækkelige er, at de unge fylder mere og mere blandt de fattige,« siger han.
Ifølge Jann Sjursen er der mange årsager til stigningen i antallet af unge udsatte. En af dem er, at selv om mange af de såkaldte fattigdomsydelser, som starthjælpen og kontanthjælpsloftet, er blevet afskaffet, har vi beholdt ungeydelsen, hvor unge under 25 år kun får halvdelen af, hvad andre kontanthjælpsmodtagere får.
»Jeg tror, at det er en af forklaringerne på, at antallet af hjemløse stiger. Den gør, at mange har svært ved at betale det, det koster at få og have en bolig i København. Det er simpelthen et regulært problem, at ungeydelsen efter min mening både forhindrer de unge i at komme ind på boligmarkedet, men også er med til at smide dem på gaden,« siger han.
Fylder mere og mere
Mikkel Warming peger også på ungeydelsen som en af årsagerne til stigningen i unge udsatte.
»De unge fylder mere og mere blandt de fattige. Vi er ved at tabe dem på gulvet, og det er dybt problematisk. Den meget lave ungeydelse gør, at vi har nogle unge, der bliver overrepræsenteret i mange grimme statistikker, for eksempel når vi ser, at der er blevet 50 procent flere unge hjemløse,« siger han og henviser til, at der i forhold til de kommende forhandlinger om kontanthjælpsreformen har været forslag om at hæve ungeydelsen, så den kommer til at gælde op til 30 år.
»Men hvis man gør det, skaber man øget fattigdom. Man får ikke banket folk ind på arbejdsmarkedet. Man får i stedet banket de svageste unge så hårdt i hovedet, at de falder,« siger han.
Jann Sjursen peger dog på, at der endnu ikke er belæg for at sige, at Danmark er på katastrofekurs i forhold til den sociale ulighed, for selv om det går i den forkerte retning, er vi stadig et af de samfund i verden med størst lighed, siger han.

