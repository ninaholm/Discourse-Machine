Et ottekantet svar på klimatruslen
På Sydfyn er en friskole snart klar til at indvie det første hjemlige institutionsbyggeri opført som passivhus. Det er gået nemmere, end vi havde ventet, siger skolelederen


 Det startede i en stue på Ulbølle Mark, Sydfyn, for 143 år siden. Spiren til en af de Grundtvig-koldske friskoler, der voksede frem de år. I dag hedder skolen Vester Skerninge Friskole og har ekspanderet en del. Den første håndfuld elever er blevet til næsten 200, og der er rift om pladserne i børnehaveklassen adskillige år frem i tiden.
Derfor har friskolen bygget ud og nyt ad flere omgange. Netop nu står man foran indvielsen af en bygning, der demonstrerer en særlig grad af fremsyn: Efter sigende det første institutionsbyggeri i Norden opført som såkaldt passivhus.
"Det er et hus med store perspektiver. Vi bygger det, fordi vi gerne vil sætte et eksempel og i praksis vise både eleverne og omverdenen, hvordan man kan skabe bygninger, der er miljøvenlige og har et meget lavt energiforbrug," siger skoleleder Jens Fabricius Hansen.
Den ny bygning skal rumme friskolens skolefritidsordning Farveladen. Et ottekantet hus på 178 kvadratmeter. Væggene har 400 millimeter isolering, gulvet er isoleret med beton blandet med flamingokugler, vinduerne er trelags energivinduer, og varmen sikres ved et effektivt genvindingssystem. Bygningen er dertil forberedt til installering af solfanger på taget. 
10-12 pct. dyrere
Alt dette skal sikre et energiforbrug, der er bare 15 pct. af forbruget i et tilsvarende traditionelt byggeri, og dermed lever Farveladen op til den såkaldte passivhus-standard, der kræver et energiforbrug 75 pct. under Bygningsreglementets gældende krav til nybyggeri. 
Standarden er tysk og ikke officielt defineret herhjemme, men firmaet, der opfører Vester Skerninge-skolens SFO-ordning - Harresø Byggeforretning fra Give i Jylland - er som foreløbig den eneste virksomhed herhjemme certificeret efter de tyske regler til at opføre passivhuse.
"Vi havde hørt lidt om passivhusene, men også at det var besværligt, fordi det tilsyneladende var nødvendigt at købe byggeelementerne i f.eks. Tyskland, hvor man er langt foran. Men så opdagede vi, at Harresø faktisk er certificeret af det tyske Passivhaus Institut, og dem tog vi kontakt til," fortæller Jens Fabricius Hansen. 
Det viste sig, at økonomien så fornuftig ud - en merpris i forhold til traditionelt byggeri på 10-12 pct., som hurtigt vil blive tjent ind via den minimale energiregning - og derfor blev der lavet kontrakt med det jyske firma.
"Det har virkelig overrasket os, at det har været så problemfrit at realisere. Svendborg Kommune synes, det er et spændende projekt og har været meget imødekommende under sagsbehandlingen, og leverandøren har levet op til det, de lovede. Også hos vores bestyrelse var der stor stemning for, at vi sætter dette eksempel. Det er blevet et hus med store perspektiver - også for undervisningen, hvor vi bl.a. præsenterer eleverne for klimaproblematikken," siger skolelederen.
Indvielsen af det ottekantede passivhus finder sted den 31. oktober.
Det har overrasket Jens Fabricius Hansen, at den lille friskole kommer først med et dansk institutionsbyggeri efter passivhus-princippet. Det illustrerer blot, at Danmark er langt bagefter Tyskland og Østrig, hvor mange tusind huse allerede er opført som eller renoveret til den højeffektive energistandard. Men nu er udviklingen så småt ved at komme i gang herhjemme.
Københavns Kommune vil således inden klimatopmødet næste år opføre en vuggestue efter passivhus-standarden i Gyldenrisparken på Amager. Og Albertslund vil opføre nye institutioner efter samme kriterier. I Herning er et boligselskab snart klar med ungdomsboliger bygget som passivhuse, i Kolding skal et stort etagebyggeri leve op til standarden, ved Ebeltoft er en arkitektfamilie flyttet ind i en moderne, selvbygget og certificeret passivhus-villa. 

