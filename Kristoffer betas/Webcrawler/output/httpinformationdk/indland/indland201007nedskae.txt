Nedskæringer i SU'en på vej
De studerende kan se frem til et års mindre SU på kandidatuddannelsen. Det er sandsynligvis en af de ændringer i SU'en, som Folketinget vil vedtage efter sommerferien. Målet er at sikre en hurtigere gennemførelse af studiet, men det vil have stik modsat effekt, mener de studerende


 De studerende kan forvente markante forringelser i SU'en - det erfarer Information. Lige nu sidder embedsmændene i SU-Styrelsen og laver et oplæg, som ifølge kilder med indblik i processen indeholder en reduktion af SU'en i uddannelsens slutning. Oplægget skal danne grundlag for den ændring af SU-systemet, som regeringen har bebudet til efteråret.
Flere modeller overvejes stadig, men alt tyder på, at de studerende ender med at få et års mindre SU, hvis forslaget bliver vedtaget i Folketinget efter sommerferien. I stedet skal de studerende tage lån mod slutningen af uddannelsen. Det erklærede mål fra regeringens side er at få de unge hurtigere igennem uddannelsen - og dermed hurtigere ud på arbejdsmarkedet.
Omfordeling
Bliver beskæringerne en realitet, vil det være i tråd med Skattekommissionens anbefalinger fra 2009. Økonomiprofessor på Københavns Universitet og medlem af Skattekommissionen, Claus Thustrup Kreiner, mener, at en vis beskæring af SU'en på kandidatdelen vil være fornuftig:
»De næste 10 år kommer vi til at mangle højtuddannet arbejdskraft og skattekroner, og derfor er det helt naturligt at kigge på SU-området. Vi ved, at de danske studerende er meget sene til at blive færdige, og derfor er der en del penge at hente ved at gøre studietiden kortere. Både fordi man sparer SU-udgifter, og fordi man får flere skatteindtægter,« siger Claus Thustrup Kreiner.
De studerende selv mener derimod ikke, at ringere SU vil føre til kortere studietid  - tværtimod:
»Det er en virkelig dårlig idé, og vores vurdering er, at de studerende vil komme langsommere igennem uddannelserne, hvis det bliver vedtaget. SU'en er et dårligt redskab til at forkorte studietiden,« siger næstformand for Danske Studerendes Fællesråd, Johanne Skriver.
De studerende vil nemlig arbejde mere under studiet, mener hun:
»Mange studerende vil arbejde mere og prioritere studiet lavere for at kunne få det til at løbe rundt,« siger Johanne Skriver og understreger, at kun 36 procent af de studerende, der i dag er løbet tør for SU, tager slutlån.
De øvrige finansierer deres studier ved at arbejde.
»Så det er meget tvivlsomt, om de studerende i stort omfang vil begynde at låne penge,« siger hun.
Medlem af bestyrelsen i Akademikernes Centralorganisation og formand for Bibliotekarforbundet, Pernille Drost, er enig i de studerendes kritik:
»Det er en rigtig dårlig idé. Når man gerne vil sikre landets økonomi, bør man netop frede uddannelserne og de studerende. Ikke mindst på kandidatdelen. Man risikerer nemlig, at langt flere vil stoppe efter en bachelor, fordi det er for dyrt at læse videre, og vi ved, at erhvervslivet efterlyser kandidater,« siger Pernille Drost.
Pernille Drost mener desuden, at beskæringer i SU'en vil få en social slagside:
»Lån i stedet for SU kan sammenlignes med en slags brugerbetaling, som listes ind ad bagdøren, og vi ved, at brugerbetaling har en social slagside,« siger Pernille Drost.
Økonomiprofessor Claus Thustrup Kreiner mener derimod, at en ændring af reglerne er helt fair:
»SU'en er ikke specielt hensigtsmæssig ud fra et fordelingspolitisk perspektiv. Normalt vil vi gerne omfordele penge til de svage i samfundet. SU'en tilfører penge til dem, som er de stærke, og som vil komme til at tjene mange penge senere i livet. Derfor bør de kunne overskue at tage et billigt lån på kandidatdelen af uddannelsen, som de så kan betale tilbage, når de begynder at tjene penge,« siger han.
I SU-Styrelsen og Undervisningsministeriet, som SU-Styrelsen hører under, ønsker man hverken at be- eller afkræfte, at forringelser af SU'en på kandidatuddannelserne er på dagsordenen i forbindelse med efterårets forhandlinger om SU'en.
I Venstre understreger SU-ordfører Sophie Løhde, at der ikke er automatisk lighedstegn mellem SU-Styrelsens oplæg og regeringens politiske forslag:
»Jeg synes grundlæggende, at ideen om at tilskynde de studerende til at blive hurtigt færdige er god, men man kan også tænke sig andre modeller, og det er ikke sådan, at vi automatisk adopterer hele oplægget fra SU-Styrelsen. Vi kigger på det, og så fremlægger vi vores bud på et nyt SU-system,« siger hun.

