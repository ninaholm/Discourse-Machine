Roskilde-ledelse bør retsforfølges
Professor vil gerne have testet reglerne om selskabsledelse i retten. Bestyrelsesarbejde er ansvarspådragende, siger eksperten


 Roskilde Banks bestyrelse og især bestyrelsesformand Peter Müller har begået så mange fejl i forhold til aktionærerne, at det vil være oplagt, hvis utilfredse investorer går rettens vej for at placere et ansvar på bestyrelsens skuldre. Det skriver borsen.dk.
 - Bestyrelsesarbejde er ansvarspådragende, påpeger professor i ledelse ved Handelshøjskolen i Århus, Anders Drejer.
 Peter Müller bærer et særligt ansvar - ikke mindst fordi han på et kritisk tidspunkt i forløbet, den 6. august i Børsen, stillede i udsigt, at man kunne præsentere en køber til den kriseramte bank i september. Det fik umiddelbart aktiekursen til at stige 15 procent, og uanset han trak i land dag efter, så blev der skabt en forventning blandt aktionærerne om, at banken kunne reddes.
 I Dansk Aktionærforening undrer man sig. Her mener man, at signalet var med til at indgyde et vist håb hos aktionærskaren. Et håb, som ikke var berettiget. Foreningen overvejer netop et sagsanlæg mod ledelsen. Og det vil være den helt rette organisation til den opgave, vurderer Anders Drejer.
Aktionærkritik af Finanstilsynet
Samtidigt retter de vrede aktionærer skarp kritik af Finanstilsynet. "En katastrofe for aktionærerne og det finansielle system i Danmark", så hård er kritikken fra Ole Nielsen, talsmand for Aktionærerne i Roskilde Bank, efter at Nationalbanken søndag aften gik ind og overtog banken. Det skete som konsekvens af, at det ikke lykkes at finde en køber til den kriseramte bank, der har tabt en milliard mere end hidtil antaget, og derfor ikke længere er solvent. 
 Det endelige farvel til den over 100 år gamle bank betyder, at de mere end 30.000 bankaktionærer nu står tilbage med formentlig værdiløse aktier. Og det får Ole Nielsen til at rette en skarp kritik af Finanstilsynet, der har tilsynet med bankerne. Det viser sig nu, at banken har en milliard mere end hidtil antaget, og derfor ikke længere opfylder solvenskravet. 
 - Det er en katastrofe for selve aktie- og børssystemet, at den slags kan ske i et kontrolleret system som det danske. Hvis vi ikke kan have tillid til vores danske banksystem, så hører alt jo næsten op. Jeg går ud fra, at Finanstilsynet hen over en periode må have haft mere viden, end de har givet udtryk for. Alle ved, at når man har købt aktier, så er der en vis risici ved det - men derfra og så til at det kan gå som voldsomt til som her - og så en bankaktie. Og hvad siger de udenlandske långivere, når de hører det her. Denne gang gik Nationalbanken ind og redder - men alligevel er det jo en plet på landets renommé, siger Ole Nielsen til Ritzau. 
