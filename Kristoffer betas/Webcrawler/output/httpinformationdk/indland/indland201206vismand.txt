Vismand: Ingen systemkrise, men et bump der snart er ovre
Den aktuelle økonomiske krise er godt nok voldsom og ikke forudset, men der er ingen grund til at mene, at den er koblet til klima-, olie-, råstof- og fødevarekriserne. Og om nogle år er økonomien tilbage på sporet igen, siger økonomisk vismand, der betegner en ligevægtsøkonomi uden vækst som ’meget urealistisk’
’Egentlig foregår det helt nede på individ-niveau: Man ønsker at forbedre situationen for sig selv og sine børn og at få det bedre, end ens forældre havde det. Den kraft er der konstant,’ siger Eirik Amundsen.


 Hr. vismand, kan man have en økonomi, der fungerer uden at være i vækst?
»Hvad menes med vækst,« lyder modspørgsmålet fra Eirik Schrøder Amundsen, professor i nationaløkonomi ved Københavns Universitet og universitetet i Bergen samt medlem af Det Økonomiske Råds formandskab med speciale i miljøøkonomi.
»Det er en fordom blandt folk, at vi samfundsøkonomer kun ser på vækst som vækst i bruttonationalproduktet, BNP. Mange siger, at BNP-vækst ikke er et særligt godt mål for velfærd, og det er vi faktisk helt enige i. Det vækstbegreb, man arbejder med i dag, baserer sig jo bl.a. på udvinding af naturressourcer, forringelse af naturmiljø og forurening af miljøet, og disse forringelser bør tages i betragtning, når man opgør væksten. Vores holdning er, at det relevante vækstbegreb også bør omfatte udvikling af grønne ressourcer, ligesom også udvikling af videns- og humankapital bør inkluderes.«
Eirik Amundsen henviser til den oprindelige definition fra Brundtland-kommissionen af bæredygtighedsbegrebet, når han skal forklare, hvad det relevante vækstbegreb er: At vi skal forvalte planetens ressourcer på en måde, så også fremtidige generationer får mulighed for at opfylde deres behov og opnå samme livskvalitet som os.
»Det rejser spørgsmålet, om man kan tillade sig at tære på ikkefornyelige ressourcer, på naturkapitalen. Inden for rammerne af såkaldt ’svag bæredygtighed’ kan man gøre det, nemlig ved at erstatte ikkefornyelige ressourcer med andre typer ressourcer eller aktiver.«
I den seneste miljørapport fra Det Økonomiske Råd anvender man denne bæredygtighedsfortolkning ved brug af udtrykket ’ægte opsparing’. Dette svage bæredygtighedsmål opererer med, at en vis nedslidning af naturkapitalen kan kompenseres med en udvidelse af ’videns- og humankapitalen’, fordi øget viden og højere uddannelsesniveau kan forbedre teknologien og øge produktionsmulighederne og dermed sikre, at kommende generationers muligheder for velfærd ikke forringes, uanset en vis nedslidning af naturkapitalen.
»Ved den strenge definition af bæredygtighed siger man, at der er ting, man ikke må røre ved, ikke forringe. Som samfundsøkonomer siger vi f.eks., at naturskønne områder, biologisk mangfoldighed m.m. bør opretholdes i størst mulig grad. Nogle mener dertil, at også ikkefornyelige ressourcer bør ligge urørt – det er en vældig streng fortolkning af bæredygtighedsbegrebet.«
»Mit svar på spørgsmålet er, at jeg tror, det vil være muligt at skabe fortsat vækst og også en grøn vækst, hvor der er taget hensyn til miljøet.«
– Spørgsmålet var egentlig, om man kan have en økonomi, som ikke vokser, men stadig fungerer – en såkaldt ’steady state’-økonomi?
»Her kommer befolkningsvæksten ind. Skal alle have det lige godt, samtidig med at befolkningen vokser, er man nødt til at producere mere, og det vil forbruge og forringe naturressourcerne. Spørgsmålet er, hvordan det går med befolkningsudviklingen – jeg har vanskeligt ved at forestille mig, at den topper og går ned. Men er det tilfældet, er der jo bedre muligheder.«
– Jeg præciserer: Kan man rent teoretisk se for sig en økonomisk samfundsmodel, der er funktionsdygtig uden at være underlagt en overordnet væksttvang?
»Rent teoretisk kan man vel, men det vil kræve en overordentlig stærk regulering af økonomien – noget, der synes meget urealistisk. For hvad er det, der driver væksten? Egentlig foregår det helt nede på individniveau: Man ønsker at forbedre situationen for sig selv og sine børn og at få det bedre, end ens forældre havde det. Den kraft er der konstant. Jeg kan ikke rigtig se det ønskelige i at frasige sig at få det bedre, hvis muligt. Det kan godt være, at ønsket om at få det bedre giver sig udslag i et større materielt forbrug på bekostning af miljøet, men den drivkraft er der, og den er vældig vanskelig at styre.«
Langt ude
»Jeg er ikke så pessimistisk som dem, der siger, at hvis vi skal tage hensyn til alle miljøforringelser, så er det ikke muligt, at økonomien kan vokse mere. Jeg tror, den kan det,« understreger Eirik Amundsen.
Han kalder muligheden for at substituere f.eks. kritiske ressourcer med mindre kritiske for »ekstrem vigtig«.
– Man kan substituere olie med vindkraft, men hvordan substituere f.eks. drikkevand?
»Man kan jo tænke sig, at man ’høster’ fra havet ved at afsalte havvand.«
– Så findes der overhovedet grænser for vækst?
»Rent logisk må man jo tænke, at der findes en grænse. Men den kan ligge vældig langt ude. Det er et spørgsmål med en lang historie i samfundsøkonomisk teori. Den første var Malthus, der sagde, at befolkningen ville vokse geometrisk, mens landbrugsproduktionen kun voksede aritmetisk, hvilket ikke var holdbart og derfor ville sætte en grænse for befolkningen. Men sådan gik det jo ikke. Senere har der så været Romklubbens Grænser for vækst, som Dennis Meadows, Donella Meadows og Jørgen Randers stod for, og som også var vældig pessimistisk i spørgsmålet om ressourcerne, og sagde, at mange ressourcer ville være udtømt allerede i 2010 osv. Det slog heller ikke til, og det kan forklares med teknologisk udvikling og substitution – noget der vil kunne udskyde problemet og forlænge perioden, før et eventuelt loft rammes. Og hvad der sker om 100 eller 200 år, tør jeg ikke have nogen stærk mening om.«
– Den britiske økonom John Maynard Keynes skrev i 1939, at om 100 år ville ’det økonomiske problem’ være løst, og så ville fasen med vækst høre op. Man kan se en langtidstendens til faldende vækstrater i Vesten – er væksten ved at høre op på grund af mætning og opfyldte basale behov?
»Hvis der ikke havde været en teknologisk udvikling, kunne det være en konsekvens, men der er jo en sådan udvikling. Jeg mener ikke nødvendigvis, det må være sådan, at væksten aftager. Hvis den gør det, må det være som konsekvens af bevidste reguleringer af hensyn til bæredygtigheden.«
– Og ikke på grund af mættede behov og skrumpende afsætning?
»Ingenting tyder på en mætning.«
Ingen systemkrise
– Er det, vi oplever, en egentlig systemkrise, hvor de økonomiske problemer er koblet til klima-, olie- og råstof-, fødevarekrise etc.?
»Jeg ser det ikke på den måde. Dette er snarere et traditionelt ’bump’ i økonomien, om end et kraftigt og helt uventet bump. Det har der været tidligere, og jeg tror, de fleste økonomer regner med, at det vil rette sig op igen. Der er mekanismer, som sikrer det, og så selvfølgelig den ekstreme bevidsthed, man i dag har i EU om at styre. Om nogle år er tingene på plads igen – det regner jeg og mine medvismænd med.«
– I forhold til tidligere kriser er selve finanssektorens relative størrelse i verdensøkonomien noget nyt. Gør det ikke krisen sværere at håndtere?
»Usikkerheden er blevet større, og økonomien er nok blevet mere sårbar, fordi investorerne er blevet mere forsigtige, og fordi vi som forbrugere er blevet opmærksomme på, at verden ikke er så sikker, og derfor holder igen. Vi har sådan et had-kærlighedsforhold til finansiel spekulation,« påpeger vismanden.
»Det, at nogle er villige til at løbe en risiko, er positivt. At sådanne folk findes, kan virke godt i økonomien, i modsætning til en kommandostyret økonomi som den sovjetiske, der ikke fungerede. Men hvis spekulation udarter sig til uredelighed og lurendrejeri – som var ét aspekt ved de amerikanske subprime-lån – så er det noget andet, og så fordrer det regulering.«
Kritikken af økonomerne
– Traditionel økonomisk teori og dens forvaltere er i kølvandet på krisen blevet kritiseret for at være for verdensfjerne. Dalhem-appellen fra en række internationale økonomer er ét eksempel på kritikken ...
»Det er jo ikke nogen dræbende kritik, og meget af det kan man godt være enig i. Vi økonomer har f.eks. ikke været så gode til at omtale begrænsningerne i vore modeller. Vi prøver, men det er ikke altid, journalister synes, det er interessant at høre ’på den ene side og på den anden side’. Man vil have klare udsagn, og det pres gør, at vi måske nogle gange går lidt længere, end vi strengt taget har grundlag for. Man kan også have følelsen af, at man af politikere tages til indtægt for mere, end man faktisk siger.«
Eirik Amundsen er enig i, at der er behov for bedre økonomiske modeller:
»Men det er ikke let, for der er systemiske usikkerheder, man ikke kan tage højde for. Hvad vi kan, er at blive bedre til at advare om, at noget kan gå galt. En mere alvorlig kritik rettes mod antagelsen om ’rationelle forventninger’, dvs. at folk som aktører i økonomien handler rationelt og er rationelt forudseende. Spørgsmålet er bare, hvad der kan erstatte denne strenge antagelse. Der er jo en vis logik i den: Det er dem, der træffer rationelle beslutninger, der overlever. En slags økonomisk darwinisme.«– Men finanskrisen har demonstreret, at irrationelle aktører kan præge økonomien og anrette voldsom skade?»Det er rigtigt, og det må være et vigtigt forskningsområde. Men hvad skal erstatte de antagelser, som modellerne bygger på?«
– Mandag Morgens Erik Rasmussen sagde forleden her i avisen, at Det Økonomiske Råd bør nedlægges?
»Det er jeg stærk modstander af.«

