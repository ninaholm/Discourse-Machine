'Kyoto2 lader sig ikke gøre'
Men uden for FN-sporet er et grønt paradigmeskift i gang, mener EU's klimakommissær
'Det er virkelig deprimerende for os, som synes, der skal ske noget, og det er efterhånden en lidt besværlig ting at sælge til mennesker, der ikke er klimaforhandlere,' mener EU's klimakommissær, Connie Hedegaard.


 Humøret og kampgejsten  fejler ikke noget, men i praksis er det op ad bakke at være EU-klimakommissær for tiden. I hvert fald når det handler om det niveau, hvor der forhandles politisk. Connie Hedegaard er på besøg i København, alt mens 183 landes klimaforhandlere i Bonn synes i gang med endnu en march på stedet. De første tre dage af forhandlingsrunden, der startede i sidste uge og slutter i denne, og som skal bane vej for COP17 i Sydafrika til december, lammedes af rene dagsordenslagsmål. En stor del af de 3.000 deltagende forhandlere og eksperter kunne ikke gøre andet end at drikke kaffe eller gå tur i solen fra mandag til torsdag.
»Det er virkelig deprimerende for os, som synes, der skal ske noget, og det er efterhånden en lidt besværlig ting at sælge til mennesker, der ikke er klimaforhandlere,« siger Connie Hedegaard om den langstrakte FN-forhandlingsproces, der egentlig skulle være landet med en globalt forpligtende klimaaftale i København for halvandet år siden.
På mødet i Bonn kunne chefen for FN's klimasekretariat, Christiana Figueres, forleden meddele, at det nu synes uundgåeligt, at den gældende Kyoto-protokol med CO2-forpligtelser for i-landene løber ud næste år, uden at det vil lykkes at vedtage en ny forpligtelsesperiode fra 2013-20. Og Connie Hedegaard kan bekræfte billedet.
»Jeg var i april til møde i Major Economies Forum, hvor en forlængelse af Kyoto-protokollen blev drøftet, og hvor alle de centrale lande sad med: USA, Canada, Rusland, Japan, Kina ... Og billedet var klart: Det kan ikke lade sig gøre. Der er ikke vilje til det. Ingen fremdrift. Meldingerne fra G8-mødet i Deauville for nylig bekræfter meget stærkt det indtryk,« siger Connie Hedegaard.
Det rejser spørgsmålet, hvordan EU skal forholde sig op til COP17. Nogle ngo'er taler for, at EU selvstændigt bør forpligte sig på en Kyoto 2-aftale, uanset at de øvrige store i-lande er stået af.
»EU har hele tiden sagt, at vi godt kan påtage os en anden forpligtelsesperiode, og gør vi det på basis af de CO2-mål, vi allerede har vedtaget i EU, så kan det da holde selve Kyoto-arkitekturen i live. Men man skal ikke tro, at det gør nogen forskel for miljøet. Det vil ikke reducere de globale udledninger med ét ekstra ton,« påpeger klimakommissæren med henvisning til, at EU's mål om 20 pct. CO2-reduktion i 2020 for længst er lovfæstet EU-politik.
Selve signalet i en Kyoto2-aftale med kun EU som forpligtet deltager er dertil højst tvetydigt.
»Det plejede at være et stort antal i-lande, der bakkede op om den juridisk forpligtende Kyotoprotokol. Hvis den klub skrumper til stort set kun EU, er det så ikke et signal om, at 'det der med en juridisk bindende aftale, det bliver vist ikke til noget'?« spørger Hedegaard retorisk.
Paradigmeskift
Hun peger dog på, at alt ikke går i stå, selv om Kyoto-forpligtelserne løber ud, og FN-forhandlingerne kører i tomgang.
»Mere end 90 lande har nu sat egne klimamål  for tre år siden var det kun EU. Sydkorea gør klar til at starte sit eget CO2-kvotesystem fra 2015, Californien fortsætter med at planlægge sit, New Zealand introducerer det nu, Australien vil lave en CO2-skat med henblik på et kvotesystem fra 2015 og vigtigst af alt: Kina introducerer det i mindst seks store provinser omfattende bl.a. Shanghai, Guangdong, Beijing Chongqing.«
EU's klimakommissær registrerer også øget dynamik på andre niveauer uden for FN-sporet.
»Når man kommer ud og ser, hvad de enkelte virksomheder i dag gør med energi- og ressourceeffektivisering, genanvendelse osv., så er det en helt anden tænkning, der gør sig gældende. Tilsvarende i kommuner og regioner. Der breder sig en ny forståelse af sammenhængene mellem klimaforandringer, stigende oliepriser, stigende fødevarepriser og den overordnede økonomiske situation. En mere fundamental erkendelse af, at vores hidtidige måde at skabe vækst på er ved at nå sit slutpunkt. At vækst ikke kun skal forstås som materiel vækst og BNP-vækst. Det er ikke en antivækst-dagsorden, men der er alligevel et større paradigmeskift på vej,« mener Connie Hedegaard.
»Men det går langsomt, og foreløbig stiger tallene jo,« understreger hun med henvisning til de globale CO2-udslip, der i 2010 blev større end nogensinde, Kinas CO2-udledninger, som steg med hele 10 pct. og atmosfærens CO2-koncentration der nu er godt 40 pct. over det førindustrielle niveau. Og i visse lejre ydes der stadig aktiv modstand mod omstillingen til en grønnere økonomi. Også på EU-plan.
»Vi har et problem med erhvervslivets organisationer. De kan først skifte position, når flertallet af deres medlemmer er med. Det opleves, som om de kæmper imod. Jeg taler ikke om de danske erhvervsorganisationer  de er faktisk nogle af dem, der presser mest på i europæisk sammenhæng,« betoner Connie Hedegaard.
Det er ingen hemmelighed, at modstanden især kommer fra det magtfulde Business Europe, der organiserer europæiske industri- og arbejdsgiverorganisationer.
Netop nu udøves der pression for at påvirke et nært forestående direktivforslag fra energikommissær Günther Oettinger, der skal sikre 20 pct. energieffektivisering i EU i 2020. Modstanden  også fra en række medlemslande  retter sig for det første mod ønsket fra bl.a. Connie Hedegaard om at gøre de 20 pct. til et bindende mål.
»Det er jo påfaldende, at vi er på sporet til at nå det bindende mål om 20 pct. CO2-reduktion i 2020 og det bindende mål om 20 pct. vedvarende energi  det er måske ikke nogen tilfældighed, at vi ikke er på sporet af at nå det ikke-bindende mål for energieffektivisering.«
Modstand fra industriorganisationer møder også klimakommissærens forslag om at kombinere effektiviseringsmålet med at fjerne en vis mængde CO2-kvoter i EU's kvotesystem.
»Lad os sige, at 1.000 store europæiske virksomheder virkelig investerer i energieffektivisering og derved CO2-reduktion, uden at der bliver taget kvoter ud af kvotesystemet. Så er konsekvensen, at efterspørgslen på CO2-kvoter og dermed prisen på dem falder. Det bliver dermed billigere for de virksomheder, der intet har gjort, at fortsætte med at gøre intet. Sådan skaber vi ikke det rette incitament,« siger Hedegaard.
Alligevel har energikommissær Oettinger hidtil syntes lydhør over for de industriorganisationer, der netop gerne vil have lave CO2-kvotepriser, dvs. lave omkostninger ved fortsat at belaste klimaet. I disse dage lægger klima- og energikommissæren og andre involverede arm om det endelige forslag.
»Det er ikke en given ting, at koblingen mellem effektivisering og kvoter bliver nævnt,« erkender Connie Hedegaard.
Rio+20
I FN-sporet er tingene gået i stå. I EU kæmpes der om hvert eneste klimaforslag. Ude i virksomhederne og i kommunerne baner frontløbere vej for en ny klimavenlig og mere bæredygtig økonomi. Mange ser nu frem mod Rio+20-konferencen, den kommende store miljøkonference på statslederniveau, som i foråret 2012 skal gøre status over de globale resultater siden FN's miljøkonference i Rio de Janeiro i 1992. Connie Hedegaard er et af 20 personligt udpegede medlemmer af et FN-panel, der skal sikre fremdrift på topmødet.
»Jeg ved ikke, hvad vi kan blive enige om, men man kan håbe, at Rio+20 bliver afsættet for et paradigmeskift til en ny grøn økonomi,« siger hun.
Hvad ingen ønsker at tænke på, er, at USA  igen  vil stå midt i en hektisk præsidentvalgkamp, når Rio-mødet skal afholdes. En valgkamp, hvor klimaet ifølge mange iagttagere vil være tabu.


