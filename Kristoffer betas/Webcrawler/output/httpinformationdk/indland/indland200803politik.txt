Politikere: FAOS er KU's ansvar
Det er Københavns Universitetet, der har det fulde ansvar for FAOS' forskning, mener Socialdemokraterne, de konservative og de radikale, som samtidig understreger, at den stigende eksterne finansiering giver større krav til universiteternes dømmekraft


 Når Københavns Universitet vælger at give det privat finansierede Forskningscenter for Arbejdsmarked og Organisationsstudier (FAOS) plads på universitetet og tildeler nogle af dets forskere en professortitel, så er deres forskning helt og aldeles universitetets ansvar, fastslår flere politikere, blandt andre de radikales forskningsordfører, Marianne Jelved:
"Når Københavns Universitet vælger at legitimere det, der foregår på centret, så har de også ansvaret for, at deres forskning er god nok til, at KU kan lægge hus til det. Det vil sige, at forskningen er uafhængig og at man ikke kan bestille bestemte resultater," siger hun. Udmeldingen kommer efter sidste uges artikler i Information, hvor flere aktører har sat spørgsmålstegn ved FAOS's uafhængighed, fordi centret primært er finansieret af arbejdsmarkedets parter - som de samtidig udtaler sig om.
De konservatives Charlotte Dyremose er enig med Jelved:
"Når de er ansat ved Københavns Universitet, så må man formode, at universitetet kan stå inde for det," siger hun. Også Socialdemokraternes Kirsten Brosbøl er enig. Hun mener desuden ikke, at konstruktionen er problematisk:
"Jeg vil sige, at det er en ret speciel konstruktion, men så længe forskerne arbejder under de samme retningslinjer som resten af universitetet, så mener jeg ikke, det er et problem," siger hun.
Problem
Enhedslistens Johanne Schmidt-Nielsen mener derimod, at FAOS-konstruktionen er problematisk:
"Det problematisk, at man kan få et universitets legitimitetsstempel uden at man tydeligt kan se, at det er nogle eksterne, der har betalt forskningen," siger hun og tilføjer:
"Jeg kan godt forstå, at der bliver stillet spørgsmålstegn ved deres resultater, når hovedsponsoren er Dansk Arbejdsgiverforening. Men uanset om kritikken er berettiget eller ej, så er det et problem, at man i det hele taget kan stille spørgsmålstegn ved deres uafhængighed," siger hun. Derfor mener hun også, at politikerne har en del af ansvaret:
"Det understreger hvor forkert princippet om flere private og flere konkurrenceudsatte midler er. Når man hele tiden er afhængig af at få en ny bevilling, så vil det nødvendigvis påvirke ens forskning," siger hun.
Tendensen til mere eksternt finansieret forskning er klar, mener Marianne Jelved - men hun er ikke lige så bekymret for udviklingen:
"Jeg har svært ved at se, at vi kan undgå det, og der er jo også mange amerikanske universiteter, hvor der er stor privat finansiering kombineret med uafhængighed. Men det er vigtigt, at vi meget omhyggeligt gør det klart, at universiteterne har ansvaret for det, der foregår i universiteternes navn." Og det vil blive en meget aktuel diskussion i fremtiden, mener hun: 
"Vi vil se en stigning i omfanget af eksternt finansieret forskning på universiteterne. Derfor er det meget vigtigt, at universiteterne er deres ansvar bevidst," siger hun.


