Asylansøgere vil ikke få særbehandling i København
Det nye ’velkomsthus’ i København vil ikke forbedre asylansøgere muligheder for at finde egen bolig og et arbejde. Men alene opholdet i byen frem for i et yderområde, hvor de fleste asylcentre ligger, vil være en klar forbedring, siger fagfolk
I dag ligger langt de fleste asylcentre langt fra de store byer – som her på Langeland. Men asylansøgerne foretrækker at bo i byerne. Arkiv


 Integrationsborgmester Anna Mee Allerslev (R) vil give en »værdig velkomst til asylansøgere«, som borgmesteren skrev i et indlæg i Politiken forleden. Konkret vil Anna Mee Allerslev oprette et ’velkomsthus’, hvor asylansøgere skal bo den første måned, de er i landet, hvorefter de vil kunne flytte ud i byen i egen lejlighed eller hos familie eller venner. I velkomsthuset vil asylansøgere også få sprogundervisning, der vil blive formidlet skolegang og uddannelse til børn, mens voksne vil få hjælp til at få et arbejde.
Dermed adskiller velkomsthuset sig fra de fleste asylcentre, der ligger isoleret i naturrige omgivelser med dårlige transportmuligheder til byerne.
»Jeg rejser den her debat for at give en hjælpende hånd til regeringen og et helt nyt perspektiv på vores asylindsats,« siger Anna Mee Allerslev, der ønsker, at velkomsthuset skal være for alle asylansøgere.
»Mit udgangspunkt er, at det skal fungere som et modtagecenter for alle nye asylansøgere. Mit udgangspunkt er også, at alle asylansøgere skal have mulighed for at bo og arbejde og gå i skole i byerne.«
Røde Kors glæder sig
I realiteten er det op til regeringen sammen med Enhedslisten og Liberal Alliance at beslutte, hvilke asylansøgere, der skal have mulighed for at bo og arbejde uden for asylcentre og velkomsthuse. Det sker i forbindelse med forhandlingerne om regeringens eget asyludspil, der lægger op til, at asylansøgerne kan komme ud af centrene efter seks måneder. Samtidig vil det være et krav, at asylansøgerne samarbejder med myndighederne f.eks. om at rejse hjem, hvis de bliver afvist. Dermed er der ikke lagt op til, at alle asylansøgere skal kunne flytte ud af centrene eller eventuelle velkomsthuse.
»Mit ønske er, at alle asylansøgere får mulighed for at bo, arbejde og gå i skole i byerne. Men samtidig respekterer jeg, hvis Folketinget vælger, at det kun skal være en del af asylansøgerne. Derfor synes jeg stadig, det er en ny vej at gå i asylpolitikken,« siger Anna Mee Allerslev.
Anne la Cour, asylchef i Røde Kors, der driver størstedelen af de eksisterende asylcentre landet over, glæder sig over forslaget om et velkomsthus i København.
»Det er meget positivt, at Københavns Kommune viser interesse for at være med til at løse opgaven. Jeg vil da håbe, at det bliver taget vel imod i en tid, hvor der er så meget negativ debat, og det er så svært at finde kommuner, der vil tage imod asylansøgere,« siger Anne la Cour, der tilføjer, at Røde Kors gerne samarbejder med kommunen om velkomsthuset.
Selv om det er op til Folketinget at beslutte, under hvilke vilkår asylansøgere skal have mulighed for at bo og arbejde uden for centrene, er det i sig selv en god idé at få asylansøgerne ind i byerne, mener asylchefen.
»Det vigtigste ved udspillet er, at det peger på, at de store byer kan være et godt sted at tage imod asylansøgere, frem for at de bor i yderområderne. Der er ingen tvivl om, at asylansøgerne generelt foretrækker selv at bo i byerne,« siger Anne la Cour.
’Isolationen er det værste’
Det kan Morten Goll i Trampolinhuset på Nørrebro nikke genkendende til.
»Det er helt sikkert en god idé at lade asylansøgere bo i byerne, hvor der er kulturelle tilbud, og hvor det er nemmere at komme i kontakt med danskere. Den isolation, de oplever, når de kommer til Danmark, er ret ødelæggende for deres trivsel,« siger Morten Goll.
Trampolinhuset er et brugerdrevet kulturhus, hvor asylansøgere og danskere kan mødes med det formål at fremme integrationen.
»Det er super vigtigt at socialisere med danskerne, fordi man samtidig undgår ghettoer. Når folk har lært en masse danskere at kende, har de ikke behov for at bo i en ghetto, hvor der kun bor folk fra deres egen kultur eller hjemland,« siger Morten Goll.
En af udfordringerne for udlændingemyndighederne og en af grundene til, at Udlændingestyrelsen for nylig valgte at huse 200 asylansøgere i Vollsmose i Odense, er, at antallet af afviste asylansøgere, som ikke kan tvangshjemsendes, stiger.
Ifølge Morten Goll vil det ligefrem motivere asylansøgere til frivilligt at rejse hjem, hvis de får mulighed for at skabe en tilværelse ude i samfundet.
»Min erfaring er, at hvis du gerne vil have folk til at tage hjem, skal du lade dem bevare deres selvrespekt og lade dem bevare deres arbejdsevne. Det gør man ikke ved at parkere dem i venteposition i årevis. Men hvis de får lov til at bo og arbejde og blive en del af samfundet, vælger de selv at rejse hjem, når der bliver fred i deres hjemland.«

