Hækkerup: Afghanistan-exit ændrer intet for afghanske tolke
Danmarks tilbagetrækning fra Afghanistan øger presset på forsvarsminister Nick Hækkerup (S) for en afklaring om de afghanske tolkes fremtid. Amnesty International kræver en hasteplan, mens ministeren vil afvente en redegørelse fra forsvaret


 »En glædelig nyhed«
Sådan betegnede statsminister Helle Thorning-Schmidt (S) i går beskeden om, at Danmark kan trække sine soldater hjem fra Afghanistan et år tidligere end beregnet.
Det er dog ikke alle, der deler statsministerens begejstring. Amnesty International er bekymret over, hvad der skal blive af de afghanske tolke, der har arbejdet for danskerne, når de danske kamptropper forlader Afghanistan til august.
»Der må sidde nogle afghanske tolke og ryste i bukserne over, at de danske soldater nu pakker taskerne. Det er uansvarligt, at Danmark forlader landet uden at have en klar plan for, hvordan man sikrer, at tolkene ikke havner i kløerne på Taleban,« siger talsmand for Amnesty International, Ole Hoff-Lund, der mener, at Danmark bør følge Norges eksempel og tilbyde sine tolke asyl på baggrund af en individuel vurdering.
Bekymringen for de afghanske tolke er ikke ubegrundet, mener Jens Ringsmose, der er lektor ved Center for War Studies på Syddansk Universitet.
»Alt andet lige må man forvente, at afghanere, der har hjulpet de internationale styrker, bliver udsat for en forøget risiko, når tropperne trækker sig ud,« siger han.
Fordobling i drabsforsøg
I februar skrev Information, at Taleban er begyndt at gå langt mere målrettet efter regeringstro civile som for eksempel tolke. Det har ført til mere end en fordobling i antallet af drabsforsøg på denne gruppe på bare et år, viste en FN-rapport.
I 2012 var der 1.077 drabsforsøg på civile, der anses for regeringsvenlige eller arbejder for koalitionsstyrkerne, mens der i 2011 var 605 angreb. I 2012 fik angrebene i 698 tilfælde en dødelig udgang mod 431 i 2011.
Dengang opfordrede forsvarsminister Nick Hækkerup (S) sine kritikere til at slå koldt vand i blodet.
»Det her ændrer ikke på, at det vigtigste må være at gøre de afghanske myndigheder i stand til at tage vare på tolkenes sikkerhed, når vi forlader landet. Det har vi stadig to år til,« sagde Nick Hækkerup dengang.
Men med danskernes tidlige tilbagetrækning holder det argument ikke længere, mener Ole Hoff-Lund.
»Den udtalelse falder jo fuldstændig til jorden nu. Ingen tror vel, at situationen kan nå at ændre sig afgørende på så kort tid. Det er magtpåliggende, at ministeren gør sin stilling op,« siger Ole Hoff-Lund.
Han efterlyser en hasteplan for, hvordan regeringen vil sikre tolkene, når de danske styrker forlader landet.
Minister afventer redegørelse
Den tidligere tilbagetrækning får dog ikke Nick Hækkerup til at ændre holdning til tolkenes status.
Han afventer en redegørelse fra Forsvaret, der ventes færdig i april, før han vil afgøre, om den danske regering skal gøre noget for at hjælpe tolkene. Redegørelsen skal afklare, hvad Danmarks exit vil betyde for tolkenes sikkerhed.
»Når det kommer til spørgsmålet om tolkene, har jeg valgt at parkere det fuldstændigt, indtil vi får svaret på redegørelsen i april. Den vurdering skal give os det bedst mulige beslutningsgrundlag,« siger Nick Hækkerup.
Han understreger, at han ikke har tænkt sig at igangsætte andre initiativer, før redegørelsen er færdig.
Forsvarskommandoen vurderer, at cirka 100 afghanske tolke har arbejdet for de danske styrker siden 2007.

