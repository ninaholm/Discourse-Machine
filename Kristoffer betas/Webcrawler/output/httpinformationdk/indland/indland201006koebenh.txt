Københavns Kommune presser café for stofmisbrugere i knæ
I går lukkede et af Københavns væresteder for stofmisbrugere. Det sker i protest mod Københavns Kommune, som kritiseres for at presse kontrol og tilsyn ned over cafeen, så den ikke kan fungere optimalt. Men reglerne er til gavn for de svageste stofmisbrugere, påpeger en uforstående socialborgmester
Sofie (i sort trøje) er både bruger og frivillig i Cafe Dugnad. Her sørger hun for, at Janni får kaffe fra bilen, som caféen bruger, når den lukker ned sommeren over.


 Café Dugnad har i mange år haft succes med at trække stofmisbrugere væk fra gader, kælderskakter og opgange på Vesterbro. Fra i går fik caféens medarbejdere dog stofmisbrugerne tilbage ud under den blå himmel. De har lukket caféen sommeren over og deler nu dagligt mad ud på Halmtorvets gader.
Lukningen er afgørende for de brugere af caféen, som Information talte med. De ved ikke, hvor de ellers skal gå hen og står nu uforstående tilbage.
»Caféen er det eneste, vi har, og så jagter politikerne os bare væk. De skulle selv prøve at gå sultne i seng, så ville de ikke tvinge Dugnad til at lukke. Det her går fuldstændig over min forstand, men den er selvfølgelig heller ikke så stor,« siger Johnny, som har besøgt caféen i over 40 år for at få mad.
Den fungerende leder af Café Dugnad, Ole T. Kristensen, forstår heller ikke kommunens pludselige krav, som ifølge ham er årsagen til, at de lukker.
»Vi laver et skidegodt stykke arbejde. Borgerne, stofmisbrugerne, politiet og naboerne er glade for os. Men kommunen vil hellere kritisere og lave alt muligt ballade, så vi er nødt til at gå på gaden. Det er vanvid,« siger Ole T. Kristensen.
Caféen er ikke et fixerum
Café Dugnad bliver dagligt brugt af 150-200 brugere. Presset, som de mener at kunne mærker fra Københavns Kommune, stammer fra en partnerskabsaftale, som kommunen vil stramme op. I partnerskabsaftalen fremgår det, at de to parter skal samarbejde i arbejdet med stofmisbrugere på gaden.
»Nu vil kommunen have lov til at lave tilsyn, kontrol og gribe ind i vores metodefrihed omkring pædagogikken,« siger Ole T. Kristensen.
Samtidig nævner han, at kommunen igen vil have indført en forbudszone. Det vil dog betyde, at brugerne igen er tvunget til at tage stoffer rundt omkring på Vesterbros gader - til last for borgerne.
»Så bliver politiet sat ind for at jagte alle brugerne. Ingen er fredet. Det skal ikke ske, for stofmisbrugerne har meget tryggere rammer til at fixe herinde,« siger Ole T. Kristensen.
Københavns socialborgmester Mikkel Warming (Enl.) mener, det er dybt beklageligt, at Café Dugnad lukker sommeren over. Han påpeger dog, at caféen aldrig har været beregnet som fixerum.
»Lige meget hvor Café Dugnad ligger, så må der ikke fixes, fordi det er ulovligt at lave fixerum i dag. For mig viser kritikken derfor, at det er fixerum, vi har behov for. Så det er regeringen og flertallet i folketinget, som skal tage sig sammen og give os mulighed for at lave dem,« siger Mikkel Warming.
Pushere har overtaget
En revidering af partnerskabsaftalen vil komme de svageste brugere til gode, forklarer Mikkel Warming:
»Pusherne har sat sig på området ved Café Dugnad. Dermed bliver det svært at komme ind og arbejde socialt fagligt med de svageste brugere. Det vil vi gerne gøre noget ved. Vores formål er at skabe et frirum for de allersvageste narkomaner - også dem med gæld til pusherne.«
Men Cafe Dugnad havde allerede et fint samarbejde med politiet, inden kommunen blandede sig.
»Kommunen angriber os, fordi der er stofhandlere. Det har der altid været, og det er der også ved andre væresteder. Men det skal konstant bekæmpes, og vi havde tidligere et fremragende samarbejde med Station City om at holde området fri fra pushere,« siger Ole T. Kristensen og fortsætter:
»Mht. illegalt stofindtag, så foregår det på caféen en gang imellem. Men når folk går på toilettet, blander vi os ikke i, hvad de laver derude.«
Det bakker medarbejder på Café Dugnad, Johanne Nørvig, op.
»Hvis politikernes begrundelse er, at der tages illegale stoffer på toiletterne, synes jeg også, de skulle undersøge fængslerne - eller Christiansborg, hvor der også er problemer med stoffer på toiletbrætterne,« siger hun.
Ønsker dialog
Hos Socialudvalget vil man gerne i dialog med Café Dugnad sommeren over.
»Café Dugnads opgave er at give brugerne noget omsorg. Det har den gjort for nogle, hvilket har været virkelig positivt. Derfor vil vi gerne i dialog omkring, hvordan det gode arbejde kan fortsætte,« siger Mikkel Warming.
Socialudvalget holder til morgen et ekstraordinært møde. Her vil de tage stilling til, hvad der skal gøres ved, at der nu mangler et opholdssted for misbrugere.
Indtil da vil Café Dugnad fortsat servere mad på gaden frem til den 16. august.


