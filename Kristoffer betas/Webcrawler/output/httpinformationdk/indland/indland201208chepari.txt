Cheparinov vandt Politiken Cup
Det danske skakhold til OL gjorde også en fin figur


 Ikke uventet blev det den bulgarske stormester Ivan Cheparinov, der sejrede i årets største skakturnering på dansk grund, Politiken Cup, der havde deltagelse af 292 spillere fra 23 lande. Ganske vist endte de ti runder med ligestilling på førstepladsen, da også hollænderen Ivan Sokolov og svenskeren Jonny Hector scorede 8 point, men Cheparinov havde den bedste korrektion.
I den store gruppe på 7,5 point havnede de bedste danskere: stormestrene Jacob Aagaard, Sune Berg Hansen og Lars Schandorff, der i slutningen af august drager til Istanbul for at repræsentere Danmark ved skak-OL. De får selskab af Allan Stig Rasmussen og Jakob Vang Glud, der med en score på 7 point også gjorde en fin figur i Politiken Cup. Sidstnævnte kunne i sidste runde endda have scoret en GM-norm med gevinst over den stærke russiske stormester Vladimir Malakhov, men på trods af de hvide brikker måtte den unge dansker se sig slået i et langt, vanskeligt slutspil.
At Cheparinov er en usædvanlig giftig mand ved brættet, fik den islandske stormester Henrik Danielsen at føle, da han som sort mødte ham i 5. runde:
1.d4 d5 2.c4 c6 3.Sf3 Sf6 4.Sc3 a6 5.a4 e6 6.g3 dxc4 7.e4 Lb4 8.e5 Sd5 9.Ld2 b5 10.Lg2 Lb7 11.Sg5 Sd7 12.Dh5 g6 13.Dh6 Lf8 14.Dh3 Sxc3 15.bxc3 Le7 16.Se4 h5 17.0–0 Kf8 18.f4 Sb6 19.Sg5 Dd7 20.f5! – meget chancerigt for hvid, skal det snart vise sig – exf5 21.g4! Lxg5 22.Lxg5 fxg4 23.Dh4 Te8 24.Tf6 Te6 25.Taf1 Sd5?
Se diagrammet.
Den sorte stilling var vanskelig, men springertrækket taber omgående:
26.Lxd5!
Og Henrik Danielsen opgav frem for at udsætte sig selv for følgende: 26. - cxd5 27.Txe6 Dxe6 28.Tf6 De7 29.Td6 ...
Nøgletrækket i varianten. Det hvide tårn kommer til d8 med katastrofale følger for sort.

