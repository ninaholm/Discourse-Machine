Dansk jobintegration af indvandrere ligger i bund i EU
Stik imod regeringens tidligere udmeldinger ligger Danmark i bunden i EU, når det kommer til at integrere ikke-vestlige indvandrere på arbejdsmarkedet, viser analyse. Ny integrationsminister afviser analyse. En bedre jobintegration af indvandrere kan frede efterlønnen, mener DF og S


 Vi troede lige, at det gik så godt med at få indvandrere i arbejde. Så sent som i februar fik en generelt god erhvervsfrekvens blandt indvandrerne Integrationsministeriet til at proklamere, at »dansk arbejdsmarkedsintegration er blandt EU's bedste«.
Men virkeligheden er en anden. Ifølge en ny analyse fra AE-rådet, som bygger på nye tal fra Eurostat, ligger Danmark i  bunden som nr. 23 ud af 28 europæiske lande, når det kommer til at integrere ikke-vestlige indvandrere på arbejdsmarkedet.
»Det rejser det store spørgsmål, om vi bruger kræfterne godt nok i integrationen. Set i et internationalt perspektiv synes det i hvert fald ikke at være tilfældet,« siger chefanalytiker Martin Madsen fra AE-rådet.
I regeringens udmelding i februar lænede man sig dels op ad forældede tal - og dels glemte man at tage med i beregningen, at også den generelle erhvervsfrekvens i Danmark er meget høj.
Ser man i stedet på, hvordan indvandrerne klarer sig i forhold til de 'indfødte' i det land, de skal integrere sig i, så ryger Danmark langt ned ad skalaen.
Også Sverige, Norge og Finland ligger langt nede på listen - og ifølge tidligere medlem af regeringens integrationstænketank, professor Niels Kærgård fra KU, skyldes det, at vores mindsteløn er så høj, at det er sværere for ufaglærte at få et job, især i en lavkonjunktur.
»Manglende kvalifikationer viser sig her i landet i arbejdsløshed, hvor det i lande med mindre organiserede arbejdsmarkeder viser sig i usle lønninger,« siger Niels Kærgård og peger på, at dét gør integrationsudfordringen endnu større i Danmark.
AE's analyse vil være kærkommen ammunition for Dansk Folkeparti og Socialdemokraterne i deres kamp mod at afskaffe efterlønsordningen. Hvis man kan få de ikke-vestlige indvandrere integreret, så de har samme erhvervsfrekvens som danskerne, ville staten spare op mod 16 mia. om året.
Det er nogenlunde, hvad efterlønsordningen koster, påpeger S og DF.
Integrationsminister Søren Pind (V) afviser AE's analyse:
»Den betyder, at Spanien, der har en kanonhøj arbejdsløshed, kommer bedre ud end os. Det giver ingen mening. Og i øvrigt er det ikke mærkeligt, at disse grupper er blevet ekstra hårdt ramt af den stigende ledighed i 2010. Men bare det, at de har været i kontakt med arbejdsmarkedet, giver håb, når opsvinget kommer igen,« siger han.

