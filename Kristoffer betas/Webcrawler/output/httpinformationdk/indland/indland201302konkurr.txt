Konkurrenceevnen er den nye løftestang for reformer
Den demografiske udfordring er trængt i baggrunden i det politiske spil – nu bruger politikerne konkurrenceevnen som argument for at reformere velfærdsstaten. Flere eksperter vurderer imidlertid, at konkurrenceevnen ikke er dansk økonomis største udfordring
Det var først, da Lars Løkke Rasmussen (V) blev statsminister i 2009, at Danmarks konkurrenceevne kom på den politiske dagsorden. Siden har konkurrenceevnen afløst den demografiske udfordring som det vægtigste argument for reformer af velfærdsstaten


 Siden statsminister Helle Thorning-Schmidt (S) på sit pressemøde i midten af januar annoncerede, at regeringen vil fremlægge en »jobskabelsespakke«, har politikere og eksperter diskuteret, hvordan den danske konkurrenceevne kan forbedres.
Glemt er de seneste års stramme fokus på at øge arbejdsudbuddet gennem reformer. I stedet er det nu konkurrenceevnen, der skal forbedres, selv om en række eksperter med tre nuværende og tidligere økonomiske vismænd i spidsen så sent som forleden over for Ugebrevet A4 afviste, at konkurrenceevnen er dansk økonomis største udfordring.
»I sommeren 2012 skete skiftet. Det meste af regeringens politik var indtil da lagt op på, at man skulle øge danskernes arbejdstid. Det skulle trepartsaftalen blandt andet være med til. Men den faldt til jorden, fordi danskerne havde den opfattelse, at det ikke var det vigtigste. På samme tid afmonterede to meldinger fra Danmarks Statistik og de økonomiske vismænd den demografiske udfordring. Der var ingen tikkende bombe,« forklarer Kristian Weise, direktør i centrumvenstre -tænketanken Cevea, om politikernes skifte af fokus.
Ifølge Jørgen Goul Andersen, professor ved Institut for Statskundskab ved Aalborg Universitet, begyndte konkurrenceevnen at dukke op på den politiske radar i slutningen af 00’erne.
»Det er først, da Lars Løkke Rasmussen (V) bliver statsminister, at der begynder at blive rettet politisk fokus mod konkurrenceevnen. På det tidspunkt var det en kollektiv besættelse på Christiansborg, at man skulle øge arbejdsudbuddet på grund af mangel på arbejdskraft ’om få år’. Men konkurrenceevneproblemet begynder at dukke op i regeringsdokumenter i sidste halvdel af 2009 og bliver gradvist mere fremtrædende. Det er dog først i regeringsgrundlaget for SRSF-regeringen, at det bliver kanoniseret som forklaringen på, at Danmark er mere kriseramt end andre lande,« siger Jørgen Goul Andersen.
Trepartsprojektet kuldsejlede, og det har ifølge Kristian Weise tvunget regeringen til at rette fokus mod konkurrenceevnen.
»Derfor leder politikerne og alle interesseorganisationerne nu efter en anden god grund til at fortsætte reformsporet, og her har de altså kastet sig over konkurrenceevnen. Konkurrenceevnen har ligget og ulmet på sin vis også som baggrund for overvejelserne omkring udbud af arbejdskraft, og den bliver så bragt frem nu. I politik er tingene sjældent helt rationelle, fordi man lige så godt kunne have diskuteret konkurrenceevnen for nogle år siden,« siger Kristian Weise.
Risiko for zigzag
Ifølge tidligere overvismand og nuværende økonomiprofessor ved Aarhus Universitet, Torben M. Andersen, er Danmark allerede i gang med at tilpasse sig den nye virkelighed med krise efter højkonjunkturerne i 00’erne:
»Der er ingen tvivl om, at der i de gode år inden finanskrisen blev skabt et konkurrenceevneproblem. Vores lønninger voksede for meget set i forhold til vores produktivitet i forhold til lande, vi konkurrerer med. På det tidspunkt lyttede ingen politikere til økonomers advarsel om, at økonomien ville blive overophedet. I stedet fortalte politikerne, at man måtte skrive lærebøgerne om, fordi økonomien nu fungerede på en anden måde,« fortæller Torben M. Andersen med henvisning til tidligere statsminister Anders Fogh Rasmussens (V) afvisning af advarslerne om overophedning af økonomien fra de økonomiske vismænd.
»En periode med overophedning, der skader konkurrenceevnen, betales tilbage med en periode med højere arbejdsløshed, så man tilpasser sig. Den proces er vi i gang med i Danmark, men det er netop en tilpasningsproces,« siger Torben M. Andersen.
Derfor kan det også være risikabelt for politikerne, hvis de udelukkende fokuserer på konkurrenceevnen.
»Risikoen ved at rette spotlight på konkurrenceevnen fra politisk hold er, at man nemt kommer til at lave en zigzagkurs i den økonomiske politik,« siger Torben M. Andersen.
Han ser dog den nuværende diskussion af konkurrenceevnen som et supplement til debatten om øgede arbejdsudbud.
»Ingen render fra reformdagsordenen, men der er kommet noget mere til. Nu diskuterer vi, hvordan vi kan få skabt vækst og nye job. Risikoen er, at der er megen snak og lidt politisk handling – men ingen effekt. Det er enormt svært at lave initiativer, der giver en stor effekt på kort sigt,« siger Torben M. Andersen.
Kristian Weise, direktør i Cevea undrer sig over, at politikerne har neddroslet snakken om arbejdsudbud til fordel for at diskutere konkurrenceevnen.
»Det havde formentlig været endnu mere relevant at diskutere konkurrenceevne i 2009 og 2010, fordi det var i de år, vi kunne se, at konkurrenceevnen var blevet forværret op til krisen. I dag er konkurrenceevnen faktisk ganske god, og den er blevet forbedret inden for de seneste år, så det er lidt underligt, at det nu er der, den politiske kampplads skal være. Men det er åbenbart blevet konkurrenceevnens tur lige nu« siger Kristian Weise.
Regeringens udspil til en konkurrenceevnepakke ventes i begyndelsen af marts.
 

