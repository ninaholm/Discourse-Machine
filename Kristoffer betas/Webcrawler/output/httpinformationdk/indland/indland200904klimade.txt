Klimadetektiven bor på værelse 502
Københavns Kommune vil gøre København CO2-neutral. Spørgsmålet 
er, om de københavnske virksomheder er med på den klimaplan. 
Flere hoteller er gået forrest og kalder sig nu CO2-neutrale. Men er det i virkeligheden ikke bare branding? Information har sendt sin klimadetektiv på CO2-neutralt hotel i København
Information har besøgt det CO2-neutrale hotel 'Hotel Danmark' i København for at teste, hvor bæredygtigt det er. Avisens udsendte medarbejder har formastet sig til - uden hensyntagen til miljøet - at bruge begge håndklæder.


 Til december lander 15.000 mennesker i København for at deltage i FN's klimakonference. De skal ikke bekymre sig om den CO2, de udleder på flyveturen, for den danske regering har afsat 5,3 millioner kroner på finansloven til at neutralisere den. Til gengæld er deltagerne måske ikke klar over, hvad de skal stille op med den CO2, de udleder, mens de vasker hår og spiser morgenbuffet på deres hotel. Svaret vil de finde på et af Københavns CO2-neutrale hoteller. Her kan de angiveligt tjekke ind med uspoleret klimasamvittighed. Og det er, hvad jeg gør mandag formiddag. I løbet af de næste 24 timer vil jeg opholde mig på Hotel Danmark i Vester Voldgade for at finde ud af, hvordan det er at bo på et CO2-neutralt hotel. Egentlig er jeg ikke sikker på, hvad det præcis er, jeg jagter. For hvordan kan man overhovedet se, at et hotel er CO2-neutralt? Der er hverken solceller på taget, grønne slogans på væggene eller ekstraordinært mange potteplanter i loungen. Jeg tjekker ind og tager elevatoren op til 5. sal og værelse 502. 
Tre slags virksomheder
Hotellets CO2-neutrale mærkat på Brøchner-hotelkædens hjemmeside minder om dentmærkat, som Københavns Kommune vil klistre på hele København. Det er kommunens mål, at København skal være CO2-neutral i 2025. Men hvis kommunens klimaplan skal lykkes, kræver det en indsats fra erhvervslivet. I dag står de københavnske virksomheder for 70 procent af elforbruget og 35 procent af varmeforbruget. Derudover svarer pendlingen til og fra virksomhederne til en tredjedel af trafikkens samlede CO2-udledning. Så alt i alt udgør de københavnske virksomheder en stor del af byens samlede miljøbelastning, og derfor er de vigtige. 
Det vurderer projektkoordinator i kommunens Miljø- og Teknikforvaltning Jacob Hartmann i hvert fald. Han forklarer, at kommunens største udfordring er at få virksomhederne til at gå fra holdning til handling i forhold til klimaforandringerne.
"Det er en kæmpe opgave, fordi langt hovedparten er baseret på frivillighed. Virksomhederne skal selv kunne se en fidus i at nedsætte deres energiforbrug, for ellers nytter det ikke noget, at vi sender en klimakonsulent ud til dem, der fortæller dem, hvor de skal sætte ind," siger Jacob Hartmann.
Han inddeler de københavnske virksomheder i tre grupper, efter hvor klimaaktive de er. Først er der dem, som er selvkørende og allerede godt i gang med at sænke forbruget og skifte til klimavenlige produkter. Et eksempel på sådan en virksomhed er hotelkæden Brøchner. Derefter kommer de virksomheder, som har regnet ud, at der er noget om klimasnakken, og som gerne vil gøre noget, hvis det ikke koster dem noget, og hvis de kan tjene penge på det fra dag ét. Her befinder flertallet af virksomhederne sig, vurderer Jacob Hartmann. Til sidst er der gruppen af virksomheder, som slet ikke har tænkt tanken. Det er helt indlysende dem, som kommunen har sværest ved at nå ud til.
 "Der er bodegaer på Amager eller Christianshavn, som aldrig kommer til at fange den. Men det er heller ikke dem, vi vil hjælpe. Vi vil hjælpe den midterste gruppe af virksomheder, så de får sat sig nogle mål og finder ud af, hvor der er mulighed for at lave besparelser i deres virksomhed," siger Jacob Hartmann.
Ingen håndklædevarme
På Brøchners hjemmeside har jeg læst, at hotelkæden med fire hoteller har en ambition om at få nedsat energiforbruget med 10 procent inden udgangen af 2009 og med 25 procent inden 2012. Ifølge hotellets direktør, Kirsten Brøchner, er besparelsen på 10 procent allerede ved at være nået. 
"Alene ved at slukke for håndklædevarmerne har vi sparet syv procent på elforbruget," fortæller hun. 
Håndklædevarmerne er altså blevet til almindelige, kolde håndklædekroge. Og aircondition er blevet bandlyst", siger hotel-direktøren.
Hun fortæller, at hotellernes største energispisere er sengelinned og håndklæder. For med 150.000 gæster om året er der konstant en vaskemaskine, der kører. Hoteldirektøren vil gerne have gæsterne til at bruge færre håndklæder, og derfor hænger der ofte kun et enkelt håndklæde fremme på hotellernes badeværelser. Det gælder nu ikke på mit hotelværelse. Der hænger to. Færre kan jeg da heller ikke klare mig med. Især fordi de er lidt tynde og små i det. Hvor er de tykke, bløde luksustæpper blevet af, tænker jeg, da jeg kaster et af håndklæderne ned på gulvet, så jeg kan stå på det. 
"Vi har valgt at indkøbe håndklæder, som er mindre og lettere. Det gør en kæmpe forskel i forhold til, hvor lang tid de skal have i tørretumbleren," siger Kirsten Brøchner. 
De tynde håndklæder og slukkede håndklædevarmere skal sammen med elsparepærere og lysfølere på hotelgangene være med til at sænke Brøchner-hotellernes elregning og i sidste ende bidrage til mindre CO2-udledning. Indtil videre er der bare ikke sket noget. I 2007 udledte hotelkæden 769 ton CO2, og selv om årsregnskabet for 2008 ikke er gjort op endnu, vil det formentlig ligge på samme niveau, vurderer Kirsten Brøchner.
"Det er fordi, vi har udvidet med 40 værelser og spa på et af hotellerne. Effekten af spareinitiativerne vil derfor formentlig først slå igennem i regnskabet for 2009," forklarer hun. 
Så med et nogenlunde uændret energiforbrug er det i øjeblikket hotellets indkøb af 750 CO2-kvoter, som er skyld i, at hotelkæden kan kalde sig CO2-neutral. Kvoterne opvejer hotelkædens CO2-udledning, ved at hver kvote trækker en udledningstilladelse på ét ton ud af EU's kvotemarked og smider den væk, så DONG eller andre må udlede et ton mindre. Ved at købe kvoter kan en virksomhed i princippet uden problemer fortsætte med at have en høj CO2-udledning og stadig kalde sig CO2-neutral.
På hotelværelset begynder jeg at ringe rundt til de københavnske virksomheder. Det er begrænset, hvor meget industri, der er tilbage i København. Til gengæld er det blomstret op med store kontorhuse, som er badet i lys og har masser af kontorelektronik. Nykredit er en af virksomhederne. På deres hjemmeside klikker jeg mig ind på miljø- og klimapolitikken. Her står der, at "som en af Danmarks største finansielle virksomheder har vi et medansvar for at bidrage til en langsigtet miljø- og klimaindsats". Men selvom der er listet en række punkter op, som fortæller, hvordan klimapolitikken fungerer, er det ikke helt til finde ud af, hvad det præcis er, Nykredit gør for klimaet. I telefonen får jeg fat i kommunikationskonsulent Kasper Skaanning, som fortæller, at virksomhedens klimapolitik er ret ny.
"Vi er i gang med at lave en konkret klimaplan. I øjeblikket kigger vi på en lang række ting i den måde, vi indretter os på, og i den forbindelse vil vi også skrive nogle konkrete initiativer ned. Vi er bare ikke så langt endnu," siger Kasper Skaanning. 
Han er ikke i tvivl om vigtigheden af en klimapolitik. 
"Vi har et medansvar i forhold til den indsats, som Danmark og resten af verden er i gang med. Og hvis vi gerne vil inspirere vores kunder og medarbejdere, skal vi også gør noget selv," lyder det fra Nykredits kommunikationskonsulent. 
Hellere mange bække små
Nykredit er ikke en del af Københavns Kommunes netværk af klima+-virksomheder, men den dag kommer måske. Klima+ er et tilbud fra kommunen, som skal inspirere virksomhederne til at reducere påvirkningen af klimaet. Som klima+-virksomhed forpligter man sig til at arbejde for at sænke virksomhedens energiforbrug. Det kan virksomheden enten gøre via hjælp fra kommunen eller ved selv at lave en klimaplan.
"Virksomhederne skal ikke gøre det, fordi vi kommer og tjekker op på dem. De skal gøre det, fordi de selv synes, det giver mening for dem," siger Jacob Hartmann.
Han fortæller, at en gruppe på 20 virksomheder er gået fra at være almindelige klima+-virksomheder til at være det, kommunen kalder klima+-frontløbere. De gør en ekstra indsats.
"Frontløberne er de virksomheder, som har lavet deres egen klimaplan, og som arbejder systematisk med at nedbringe deres CO2-udledning. Kravene til en klima+frontløber er, at virksomheden skal reducere sit CO2-udslip med minimum to procent om året," siger Jacob Hartmann.
Han nævner selv, at kravene til klima+-virksomhederne bevidst er små, fordi kommunen hellere vil have mange med, som gør en lille smule, end få, som gør ekstra meget. 
Ifølge Københavns Kommune er Brøchner-kæden en af de københavnske virksomheder, som gør noget ekstra. 
"Ideen med at mindske antallet af håndklæder er et ærligt forsøg på at mindske energiforbruget," vurderer projektkoordinater Jacob Hartmann. 
"Andre hoteller forsøger den med at skrive, at folk skal smide deres håndklæde på gulvet, hvis de vil have det vasket og hænge det op, hvis de vil bruge det igen. Brøchner forsøger at videreudvikle den model, og hvis det viser sig, at der kommer resultater ud af det, så er det noget, som de andre hoteller vil begynde at kopiere. Deres indsats gør dem til et forbillede for andre virksomheder," siger Jacob Hartmann. 
Han er ikke interesseret i tallene på hotellets bundlinje, men i at Brøchner-kæden sætter konkrete projekter i gang, som kan sende et budskab til resten af virksomhederne i København. 
Alligevel kan jeg ikke lade være med at spørge Kirsten Brøchner, om det hele ikke bare handler om markedsføring, som skal få de klimabevidste topmødefolk til at booke sig ind på et af hendes hoteller til december.
"Kapløbet om at få booket sig ind på et hotel i København er for længst overstået, og de gæster havde vi fået alligevel," siger hoteldirektøren. "Men jeg er ikke bange for at indrømme, at jeg selvfølgelig også gør det her, fordi der er en økonomisk fordel i det. Jeg sparer penge på energiforbruget samtidig med, at helt nye forretningsmuligheder viser sig. For mig er det en win win situation, fordi vi både kan tjene penge og hjælpe klimaet," siger Kirsten Brøchner.
Ifølge ph.d. ved Copenhagen Business School Peter Møllgaard er det netop den økonomiske fordel, virksomhederne er ved at få øjnene op for. "Fra at være et problem for erhvervslivet er klimaproblematikken i stigende grad blevet en forretningsmulighed for dem, og noget, de synes, er spændende," siger Peter Møllgaard.
Efter hans opfattelse har den indstilling spredt sig enormt i løbet af det sidste år. 
"Klimastrategi 1.0 er blevet til klimastrategi 2.0. Hvor 1.0-versionen handlede mere om retorik end handling, handler 2.0-versionen om, at virksomhederne nu kan se en forretning i det. Det lover godt for klimaet," lyder det fra Peter Møllgaard.
Programleder i Verdensnaturfonden John Nordbo er med i regeringens Erhvervsklimapanel, som er i gang med at lave et udkast til en klimastrategi. 
Ligesom Peter Møllgaard er det hans indtryk, at mange af de danske virksomheder har fået en mere positiv og aktiv tilgang til klimaproblematikken. 
"Vores sidste møde i Erhvervsklimapanelet var karakteriseret ved en ekstrem grad af enighed fra de deltagende virksomheder og erhvervsorganisationer om, at det der lå på bordet, simpelthen ikke var godt nok. Virksomhederne efterspurgte konkrete mål, tidsfrister, ressourcer og initiativer. De efterlyste rammer, som kan være med til at løfte niveauet," siger John Nordbo. 
Han oplever, at der især inden for de sidste måneder, har været et entydigt budskab fra erhvervslivet om, at de ønsker mere handling fra regeringens side. 
"Regeringen kan f.eks. fremrykke kravene til energiniveauet i nye bygninger, eller de kan gå efter en større indsats i forhold til eksisterende bygninger," lyder det fra John Nordbo, som også peger på, at flere virksomheder har kritiseret regeringens vækstpakke, fordi der ikke er tilstrækkelig klimaperspektiv i den.
På Hotel Danmark er de 24 timer snart gået. Udover en gul post-it på badeværelset, hvor der står, at jeg skal spare på håndklæderne, er jeg hverken stødt på klimastrategier eller klimatips. Da jeg tjekker ud, spørger jeg efter en kvittering for den CO2-kvote, som jeg har købt via mit 'City Break with Carbon Credit'-værelse. 
Efter nogle minutters søgen bag skranken, får jeg stukket et CO2-certifikat i hånden. 
"Så kan du pudse glorien!," lyder det bag skranken. 
Ikke helt. I øjeblikket er prisen på CO2-kvoter så lav, at dem, der har behov for at udlede mere CO2, uden problemer kan købe nogle flere kvoter - også selvom en hotelgæst i København har købt og destrueret, hvad der svarer til et ton CO2, og dermed teoretisk har presset kvoteprisen mikroskopisk opad. Men når først virksomhederne får deres klimamålsætninger ført ned på papir og ud i livet, har København måske heller ikke brug for helt så mange kvoter for at blive CO2-neutral.


