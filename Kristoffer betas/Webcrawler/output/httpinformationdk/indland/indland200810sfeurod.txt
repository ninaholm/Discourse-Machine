SF: Euro-diskussion er rent spin
Efter flere dages diskussion mellem Fogh og Villy Søvndal om euroen, må SF nu slå fast over for medlemmerne: Vi mener det samme, som vi hele tiden har gjort - og resten er spin.


 Efter en uges ophedede euro-diskussion mellem statsminister Anders Fogh Rasmussen (V) og SF-leder Villy Søvndal, valgte Søvndal i går at sende et opklarende brev ud til alle medlemmer.
"Hvad angår SF's tilgang til og position omkring euroen, er intet ændret," skriver Villy Søvndal i brevet, hvor han herefter ridser SF's holdninger til euroen op endnu en gang: 
At hensynet til beskæftigelse, miljø og sociale forhold fylder for lidt i ØMU-samarbejdet, og at reguleringen af finansmarkederne er for dårlig. Og for at skære det helt ud i pap, bliver det gentaget nok engang: 
"Vi har ikke ændret holdning eller tilgang til ØMU'en". At det overhovedet er nødvendigt for SF at sende breve ud til medlemmerne om, at man ikke har skiftet holdning, så skyldes det ifølge SF's gruppeformand, Ole Sohn, at der har dannet sig et misvisende billede i medierne.
"Regeringen har set en mulighed for at flytte dagsordenen væk fra dens eget medansvar for finanskrisen - og det kan statsministeren så gøre ved at puste sådan en debat her op," siger han.
Tøsedreng
Sagen startede i sidste uge, da SF's EU-ordfører, Anne Grete Holmsgaard, opfordrede til en fornyet euro-debat i SF, efter at finanskrisen har sat kronen under pres. 
Meldingen blev hurtigt pandet ned af Villy Søvndal - men i onsdags satte statsminister Anders Fogh Rasmussen yderligere gang i diskussionen, da han opfordrede SF til at tage euro-modstanden op til fornyet overvejelse "i lyset af, at det er blevet så synligt, at det koster Danmark økonomisk".
Villy Søvndal svarede igen med at kalde statsministeren for en "tøsedreng", der ikke turde tage en afstemning om euro-forbeholdet - og dét fik så Fogh til at invitere SF til forhandlinger om en eventuel dansk folkeafstemning. Også finansminister Lars Løkke Rasmussen (V) meldte sig i går på banen.
"Det er velkomment, at SF har flyttet sig fra bare at sige: 'Nej, nej, nej til euroen' til nu at være åben over for en diskussion. Det manglede vel også bare," sagde han til Ritzau.
Meldingen tilbage fra SF er, at man stadig er imod euroen 'i sin nuværende form', men at man gerne møder op til forhandlinger.
"Vi er da altid klar til at tage en diskussion om indholdet i ØMUen," siger Ole Sohn. 
Han erkender med det samme, at SF's krav til en eventuel ny indretning af euroen mildt sagt er urealistiske på nuværende tidspunkt.
"Men Anders Fogh kunne jo heller ikke drømme om at tage en folkeafstemning om euroen midt i en finanskrise. Det ville være det mest hamrende uansvarlige synspunkt at komme med," siger Ole Sohn. Det er udenrigsordfører Mogens Lykketoft fra Socialdemokraterne enig i. Han betegner Foghs udmeldinger "en af hans små, indenrigspolitiske afledningsmanøvrer".
Villy afleder også
"Men Villy Søvndals reaktioner er også en afledning. Nemlig fra at tage stilling til det egentlige spørgsmål om, hvornår SF er moden til at tilslutte sig euroen," siger Mogens Lykketoft. 
Han tror, at krisen vil få eurosamarbejdet til at forandre sig helt af sig selv - og dermed komme nogle af SF's indvendinger i møde. 
"Og når støvet har lagt sig, må vi håbe, at SF ender med at indse, at der faktisk var større omkostninger ved at stå uden for euroen, end man gik og troede," siger Mogens Lykketoft.


