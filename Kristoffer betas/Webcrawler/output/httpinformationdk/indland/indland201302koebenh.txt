København går efter kun at ansætte langtidsledige
Forskelsbehandling, en narresut og et cirkus. Sådan lyder det fra Venstre, efter at Københavns Kommune har besluttet, at forvaltningerne fremover kan besætte alle akutjob med langtidsledige – hvis de altså er kvalificerede


 Københavns Kommune tager nu et drastisk skridt i forsøget på af finde stillinger til de langtidsledige, som står til at falde ud af dagpengesystemet.
Børne- og ungdomsborgmester Anne Vang (S) har besluttet, at alle stillinger undtagen lederstillingerne inden for hendes forvaltning skal opslås som akutjob. Og hvis den enkelte skole-, børnehave- eller institutionsleder ikke kan finde en langtidsledig til jobbet, så skal områdechefen godkende, at en anden får det.
»Det hjælper jo ikke nogen, at der slås en masse job op, hvis de langtidsledige hverken kommer til samtale eller bliver ansat. Derfor har vi besluttet os for, at de rent faktisk skal ansættes. Så kan det selvfølgelig være sådan, at en person ikke er kvalificeret. For hvis en skole søger en fysiklærer, så duer det jo ikke, at den bliver tvunget til at ansætte en lærer uden denne kvalifikation – men som til gengæld er langtidsledig. Der kan være grunde til, at man ikke skal ansætte en langtidsledig, og så snakker man med sin områdechef om det,« siger Anne Vang.
Med 17.000 medarbejdere er Børne- og Ungdomsforvaltningen kommunens største af slagsen.
Allerslev: En narresut
Beslutningen kommer, efter Københavns Kommunes økonomiudvalg den 30. januar godkendte, at borgmestrene fremover netop giver en sådan fortrinsret.
Selv om beskæftigelsesminister Mette Frederiksen (S) tidligere har sagt god for, at den langtidsledige ikke behøver være den bedst kvalificerede i ansøgerfeltet – blot vedkommende er kvalificeret – så kalder Venstres arbejdsmarkedsordfører, Ulla Tørnæs, det for »forskelsbehandling«.
Kultur- og fritidsborgmester Pia Allers-lev (V) kalder det til gengæld en ’narresut’ og et ’cirkus’ og har ikke tænkt sig at følge eksemplet.
»Fra politisk side siger man, at man skal ansætte de her mennesker – næsten koste, hvad det vil. Men jeg vil gerne møde den leder i Københavns Kommune, som ikke vælger at ansætte den bedst kvalificerede, blot fordi nogle politikere har fået en fiks ide om at skabe nogle akutjob,« siger Pia Allerslev.
 

