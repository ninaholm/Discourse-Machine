Regeringen slår hånden af Fingerplanen
Mere bilkørsel og CO2-udslip i Storkøbenhavn skyldes vanrøgt af hovedstadens hæderkronede Fingerplan fra 1947, siger eksperter. Regeringen har senest med sin trafikplan fremmet motorvejsbyggeri, forbudt bompenge og bremset letbanen. Hermed spredes byen mellem fingrene til skade for miljøet
Den gamle Fingerplan for hovedstaden har fået sig en tur gennem vridemaskinen, hvorved fingrene er blevet så unaturligt lange og udflydende, at de mister grebet om trafik og byggeri. Resultatet er trængsel på vejene og røde tali CO2-regnskabet.


 Osende biler, hvor der skulle være uberørt natur. Sneglefart på motorvejen, hvor der skulle være fuld fart på skinner. En halv times spadseretur til stationen, hvor der kunne have været fem minutter.
Noget er tydeligvis galt med byplanlægningen i hovedstadsområdet, hvis bebyggelser vokser vildt i retninger, som øger trafikproblemerne. Den gamle Fingerplan for hovedstaden har fået sig en tur gennem vridemaskinen, hvorved fingrene er blevet så unaturligt lange og udflydende, at de mister grebet om trafik og byggeri. 
Den tætte by, hvor det var let og hurtigt for enhver at komme fra A til B, er væk. Resultatet er trængsel på vejene og røde tal i CO2-regnskabet.
"Der mangler både evne og vilje til at styre efter Fingerplanen, og med den nuværende regerings politik er der udsigt til yderligere byspredning i hovedstads-området," siger Jens Rørbech. Han er transportprofessor ved Danmarks Tekniske Universitet. Og han er harm. 
Staten tør ikke styre
Fingerplanen fra 1947 skulle sikre mod unødig transport i hovedstadens hverdag og garantere grønne kiler mellem fingrene. Men kilerne er nu ved at kløjes i biler og byggeri.
"Man har i mange år ikke gjort sig umage for at overholde Fingerplanens principper. Hovedstadskommunerne er hamrende ligeglade og vil bygge løs på de bare marker i stedet for at fortætte byen. Og regeringen mangler modet til at sige nej," siger Rørbech. 
Samtidig med at man påberåber sig en grøn transportpolitik, har regeringen for eksempel stået på speederen for anlæggelse af en ny motorvej gennem den grønne kile til Frederikssund. Motorvejen, der ifølge Vejdirektoratet fjerner passagerer fra S-banen på samme strækning, er kun et af flere træk i regeringens trafikplan, som ifølge forskerne fremmer uheldig byspredning. 
OECD påpegede i januari en større analyse, at VK-regeringen længe har gjort sit til at forværre hovedstadens trafik- og boligproblemer.
Det begyndte ifølge OECD med, at statsministeren nedlagde By- og Bolig-ministeriet i 2001. Siden fulgte kommunalreformen i 2007, hvor Region Hoved-staden ikke fik beføjelse til at styre trafikken og byudviklingen i hovedstadsområdets 34 kommuner. 
Og i 2008 spændte regeringen så ben for de bompenge, som OECD anbefaler i København, hvis byen skal kunne måle sig med for eksempel Stockholm og Oslo.
Længere til stationerne
Et sikkert tegn på Finger-planens forfald er, at flere og flere arbejder og bor fjernt fra en station. Siden 1990 er der ikke blevet flere arbejdspladser, som ligger i gå-afstand fra stationerne, men færre. Også selv om antallet af arbejdspladser gennem de senere år er steget i hovedstadsregionen.
Mange mennesker dropper frivilligt bilen, hvis de på gåben hurtigt kan komme fra stationen til deres arbejdsplads. Flere stationsfjerne arbejdspladser betyder derfor, at biltrafikken stiger langt mere, end den ellers ville have gjort. 
Infrastrukturkommissionen anslog i sin rapport i januar 2008, at en konsekvent anvendelse af det såkaldte stationsnærhedsprincip over en 30-årig periode vil spare miljøet for 100.000 ton CO2 - om året vel at mærke. Kommissionen siger da også, at man skal "fastholde fingerbystrukturen og stationsnærhedsprincippet". Men sådan tegner det ikke til at komme til at gå.
Statens nye Fingerplan fra 2007 har ikke bremset byspredningen. Ifølge Christian Wichmann Matthiessen, der er professor ved Geografisk Institut ved Københavns Universitet, virker den snarere modsat.
"Fingerplan 2007 ser jeg som en plan for ekspansion, ikke koncentration. Væksten lægges især i Frederikssundsfingeren og Hillerød-området. Samtidig tager Fingerplanen ikke fat i behovet for fortætning af de eksisterende bydele, for eksempel ved bedre udnyttelse af de oprindelige villakvarterer og af gamle industriområder," siger Matthiessen.
Kommunal egoisme
Professor Otto Anker Nielsen fra DTU Transport er inde på det samme.
"Der er de seneste 30 år byudviklet i betydeligt omfang i hovedstadens stationsfjerne områder, måske lige bortset fra dengang da Svend Auken som miljøminister strammede en del op," siger han og udnævner et nyt byområde vest for Hillerød som det mest skræmmende eksempel i nyere tid.
"Her har kommunen eksproprieret privatejet jord i landzone for at byudvikle. Ekspropriationer kræver normalt hensyn til almenhedens vel. Men det er ret tvivlsomt, om det tjener almenvellet, hvis man byudvikler stationsfjernt, så transportens CO2-udledning stiger mere, end hvis man byggede stationsnært. Og når man tilmed skaber mere kødannelse på Hillerødmotorvejen, der i forvejen er hårdt belastet af trængsel," siger Otto Anker Nielsen.
VK-regeringens trafikplan, der forleden fik opbakning fra alle partier bortset fra Enhedslisten, gør ifølge by- og trafikforskerne hovedstadens byspredning værre. 
"Læg mærke til jublen, der i sidste uge ingen ende ville tage i Frederikssund, da man fik lovning på motorvejen. Man glæder sig over udsigten til vækst, men den vil kun betyde mere byspredning," siger Christian Wichmann Matthiessen. 
Andre lande kan 
- Når byspredningen i vidt omfang kommer på de enkelte hovedstads-kommuners foranledning, er det så ikke deres ansvar? 
"Nej," svarer Otto Anker Nielsen. 
Han mener, at staten og dermed regeringen har et medansvar, idet der udmærket kunne lovgives mod byspredning. Hvis man ellers ville. 
Det viser eksempler fra udlandet. I Holland og Schweiz er det ved lovens hjælp lykkedes at fremme den tætte by, oplyser danske By- og Landskabsstyrelsen. 
Amsterdam lagde fra omkring 1980 linjen om til en kompakt by-strategi med konsekvent stationsnær placering af alle nybyggerier og restriktioner for anlæggelse af parkeringspladser ved virksomheder. Kun en enkelt p-plads er tilladt pr. 10 medarbejdere.
Det satte skub i den tætte by.


