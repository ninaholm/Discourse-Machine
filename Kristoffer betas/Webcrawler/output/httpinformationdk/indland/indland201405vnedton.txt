V nedtoner gevinst ved beskæftigelsesreform
Vi forventer ikke at hente fire mia. kr. ved beskæftigelsesreformen, siger Venstre efter første møde om reformen


Siden Venstre ved sommergruppemødet sidste år fremlagde sit udspil til en reform af beskæftigelsesområdet, har partiet ment, at der kunne spares fire mia. kr. på indsatsen over for de arbejdsløse. Men efter det første møde i forligskredsen om regeringens reformudspil af beskæftigelsesområdet nedtoner Venstre nu forventningerne.»I vores finanslovsudspil for 2014 regner vi med at hente fire mia. kr. fra beskæftigelsesreformen og ved at se på ydelserne. Men vi har forhandlet om kontanthjælpen, da vi reformerede den, og derfor siger det sig selv, at det ikke er fire mia. kr., vi har en forventning om at hente i de forhandlinger om beskæftigelsessystemet, som regeringen lægger op til,« siger finansordfører Peter Christensen.Meldingen kommer, efter at Socialdemokraterne og SF i gårsdagens Information anklagede Venstre og Lars Løkke Rasmussen for at bruge et eventuelt provenu fra beskæftigelsesreformen flere gange: Både ved skattelettelser for de lavestlønnede og ved skatte- og afgiftslettelser til erhvervslivet. På Venstres sommergruppemøde sidste år foreslog partiet konkrete initiativer, som samlet ville føre til besparelser på i alt 1,5 mia. kr. i 2014 stigende til fire mia. kr. i 2020 på beskæftigelsesindsatsen og ydelserne. Men nu vil Peter Christensen ikke lægge sig fast på, hvor mange midler Venstre håber på at kunne finde ved en reform af beskæftigelsessystemet.»Vi ved ikke endnu, hvor meget vi gerne vil hente. Men jeg er ikke optimist, al den stund at regeringen ikke er kommet med et udspil, som lægger op til, at man overhovedet kan spare nogle penge,« siger han.– Så selv om I både i jeres udspil til en reform af beskæftigelsesområdet og i jeres finanslovsforslag regner med fire milliarder kroner fra beskæftigelsesområdet, så tror I ikke på det længere?»Vi mener sådan set godt, at man kunne. Men vi er ikke ultimative, og vi må sige, at alene den fornuftige finansiering, man kunne finde ved at lægge et loft over kontanthjælpen, ved vi, at vi ikke kommer igennem med over for den her regering,« siger Peter Christensen.Kærkommen åbningDansk Folkepartis arbejdsmarkedsordfører, Bent Bøgsted, er begejstret for, at Venstre nu nedtoner forventningerne.»Det er en åbning fra Venstre, som passer godt med vores synspunkt. Det er godt, at Venstre nu er kommet til den erkendelse. Vi mener jo, at hvis der bliver et beløb, når reformen er forhandlet færdigt, så kan partierne, som er med i aftalen, bestemme, hvad de penge skal bruges til. Men vi har ikke lagt os fast på noget beløb,« siger Bent Bøgsted.Ifølge arbejdsmarkedsordfører for Radikale Venstre Nadeem Farooq gør Venstres dæmpede forventninger til et provenu mulighederne for at indgå en aftale mellem partiet og regeringen langt større.»Jeg glæder mig over, at realiteterne nu er begyndt at indfinde sig hos Venstre. Det er der brug for, fordi vi fra regeringens side fra dag ét har sagt, at vi ikke vil genindføre fattigdomsydelserne,« siger Nadeem Farooq.Det har ikke været muligt at få en kommentar fra beskæftigelsesminister Mette Frederiksen (S).
