Ny rapport: Vuggestue er bedre end dagpleje
Børn, der har gået i vuggestue, klarer sig bedre i folkeskolen end børn, der har gået i dagpleje, fastslår ny forskning. Særligt drenge og børn med lavtuddannede mødre har godt af at gå i vuggestue, viser resultaterne
Børn, der har gået i vuggestue, klarer sig i gennemsnit 0,5 karakterpoint bedre i dansk og 0,3 point bedre i matematik til folkeskolens afgangsprøve end børn, der har gået i dagpleje.


 
	Børn, der har gået i vuggestue, får højere karakterer i dansk og matematik ved folke-skolens afgangsprøve og har en større sandsynlighed for at begynde på en ungdomsuddannelse efter 9. klasse end børn, der har gået i dagpleje. Det viser den nye rapport ’Effekter af Daginstitutionstilbud’, som er udarbejdet af professorerne Nabanita Datta Gupta og Marianne Simonsen fra Institut for Økonomi ved Aarhus Universitet og finansieret af pædagogernes fagforening, BUPL.

	»Resultaterne passer meget godt, med det, vi har fundet tidligere. Vi kan se, at der er en klar forskel imellem at være passet i dagpleje og i vuggestue,« siger Nabanita Datta Gupta.

	Til folkeskolens afgangsprøve klarer børn, der har gået i vuggestue, sig i gennemsnit 0,5 karakterpoint bedre i dansk og 0,3 point bedre i matematik end børn, der har gået i dagpleje.

	Og vuggestuebørnenes sandsynlighed for at påbegynde en ungdomsuddannelse er 10 procentpoint højere end dagplejebørnenes.

	Resultaterne bygger på data fra 59.000 børn og er korrigeret for variabler som køn, forældrenes alder, indkomst, uddannelse og beskæftigelsesstatus samt barnets sundhedstilstand ved fødslen.

	Konkurrence og nærhed

	Tidligere formand for Børneråddet professor emeritus ved DPU Per Schultz Jørgensen ser undersøgelsen som et udtryk for, at den pædagogiske struktur er stærkere og mere målrettet i daginstitutionerne end i dagplejen. Han tror, at konkurrenceelementet imellem børn i vuggestuerne er med til at skabe de højere karaktergennemsnit.

	»I vuggestuen har børnene hele tiden et konkurrenceelement. Børn er ekstremt sociale, og det at skulle præstere i forhold til de andre er en vigtig drivkraft,« forklarer Per Schultz Jørgensen.

	– Det lyder lidt stressende …

	»Det er det også, hvis børnene ikke også får en anden kontakt end den præstationsorienterede.«

	– Hvorfor er konkurrence så godt?

	»Fordi det giver børnene nogle kompetencer. Det giver mange børn en selvhjulpethed. Det kan ses i skolen, hvor de kommer ind i klasser, hvor de skal præstere noget,« siger Per Schultz Jørgensen.

	De positive effekter ved vuggestuer, som rapporten beskriver, er særligt stærke for to grupper: drenge og børn af mødre med en lav uddannelse. Generelt er drenges sandsynlighed for at begynde på en ungdomsuddannelse 17 procentpoint højere hvis de har gået i vuggestue frem for i dagpleje. Og børn af lavt uddannede mødre får i gennemsnit 0,7 karakterpoint mere i dansk og 0,4 mere i matematik ved folkeskolens afgangsprøve, hvis de har gået i vuggestue.

	»Det viser, at vuggestuerne har stor betydning for børns udvikling. Særligt for de udsatte børn,« mener formanden for BUPL, Henning Pedersen.

	»I vuggestuen kommer udsatte børn med i et børnefællesskab og er sammen med uddannede pædagoger. De har mulighed for at få den støtte, der skal til, for at få den bedst mulige udvikling,« siger Henning Pedersen.

	Dagplejen giver nærhed

	Per Schultz Jørgensen understreger, at gode dagplejer, hvor der er mere tid og færre børn end i daginstitutionerne, kan give børn nogle væsentlige sociale kompetencer, som vuggestuerne »på grund af for dårlige normeringer« kan have problemer med at give.

	Det er videnskabelig assistent ved DPU Ole Henrik Hansen enig i. Han mener at den nye undersøgelse skal tages med »et gran salt«. Det er ikke alt, der kan måles, fortæller han.

	»Dagplejen kan nogle ting i forhold til nærhed og trivsel, der er rigtig gode, men som kan være svære at måle på. Særligt for de mindste børn er miljøet overskueligt, og der er ikke ret meget støj. De meget store institutioner er udfordret af mange børn og få voksne, og det kan i nogen grad stresse børnene. Og så må man sige, at skoleresultater ikke er alting. Børn og familier skal også have et godt liv,« siger Ole Henrik Hansen.

	Dorthe Boe Danbjørg, der er næstformand i Forældrenes Landsforening, FOLA, fortæller, at det netop det hjemlige miljø og det lille antal børn, der kan få forældre til at vælge en dagpleje. Hun vil ikke anbefale forældre at fravælge dagplejen – de skal selv have mulighed for at vælge, mener hun: »Der er mange kommuner, hvor der er overvægt af dagplejer i forhold til vuggestuer. Der er det en politisk opgave at finde ud af, om man har den rigtige fordeling, så forældrene selv kan vælge.«

