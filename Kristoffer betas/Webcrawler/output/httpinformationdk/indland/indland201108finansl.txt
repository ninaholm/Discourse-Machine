Finansloven har glemt Foghs løfte om det fossilfri Danmark
Færre penge til energiforskning, men fremrykkede motorvejsinvesteringer energisektor, grønne ngo'er, fagforbund og opposition frygter, at Danmarks omstilling fra kul, olie og gas til vedvarende energi går i stå


 Det er tæt på femårsjubilæet for daværende statsminister Anders Fogh Rasmussens løfte i september 2006 om, at »Danmark skal gøres fuldstændig uafhængig af de fossile brændsler: Ingen kul, ingen olie, ingen naturgas.«
Dette forestående jubilæum er i gårsdagens finanslovsforslag fra regeringen markeret ved, at omstillingen ikke er nævnt med en stavelse i den 40 siders finanslovspjece Ny vækst og styr på pengene fra finansminister Claus Hjort Frederiksen (V). Regeringen taler ikke om 'grøn' eller 'bæredygtig' vækst det hedder nu 'holdbar vækst' og der er ingen nye initiativer til fremme af den fossilfri energiforsyning i forslaget.
Til gengæld er der udsigt til færre penge til energiforskning i 2012 end i 2011, men flere milliarder til fremskyndede motorvejsprojekter. Både energisektoren, grønne ngo'er og oppositionen i Folketinget skælder ud over den manglende indsats.
»Det er noget af et paradoks, at regeringen i denne situation ikke prioriterer udvikling inden for grøn teknologi, når det er hele forudsætningen for, at omstillingen kan finde sted,« siger Gitte Seeberg, generalsekretær i WWF, Verdensnaturfonden.
I indeværende finanslov for i år er der afsat knap 400 mio. forskningskroner til det såkaldte Energiudviklings- og demonstrationsprogram (EUDP), og det beløb blev i tirsdags suppleret med yderligere 75 mio. kr. i 2011 via regeringens nye forslag til vækstplan, der dog først skal forhandles med Dansk Folkeparti og Radikale Venstre. Til gengæld står der på gårsdagens nye finanslovsforslag for 2012 kun knap 50 mio. kr. under EUDP altså en brøkdel af de 400 plus måske 75 mio. i 2011.
»Regeringens finanslovsforslag indeholder en voldsom beskæring af midlerne til energiforskning. Det er en katastrofe for ambitionen om at skabe fremtidens grønne vækstarbejdspladser,« hedder det i en fælles udtalelse fra Dansk Energi, Dansk Fjernvarme, Vindmølleindustrien, Ingeniørforeningen og den grønne tænketank Concito.
DF's indflydelse
Også Dansk El-Forbund er foruroliget over finanslovsforslagets beløb til energi- og klimaindsatsen.
»Det er jo på dette område, Danmark har mulighederne for at gå foran og både leve op til fremtidige energi- og klimaforpligtelser og skabe nye job til afløsning for dem, vi taber til udlandet. Det her er helt hul i hovedet,« siger Dansk El-Forbunds formand Jørgen Juul Rasmussen.
De protesterende organisationer gør opmærksom på, at der i perioden 2008-10 blev ansøgt om tilskud på i alt 3,2 mia. kr. til energiforskningsprojekter altså et behov, der langt overstiger puljen i år og de foregående år. Ved sidste års finanslovsforhandlinger startede EUDP også med et meget lavt beløb, men blev under forhandlingerne fyldt op til de ca. 400 mio. med penge fra Globaliseringsmidlerne. I år skal der ifølge regeringen også fyldes op med ufordelte globaliseringsmidler, men forskellen er, at der i år er færre penge i denne pulje, samt at det såkaldte Velfærdsforlig i mellemtiden er blevet opsagt. Det indebærer, at oppositionen ikke automatisk får medindflydelse som forligspartnere på anvendelsen af de ufordelte midler.
»Selv om regeringen skulle have et ønske om at bevilge midler til grøn teknologi, er udsigten til det meget dårlig med Dansk Folkeparti ved bordet,« siger SF's miljøordfører Ida Auken.
Gang i nye motorveje
I tirsdagens vækstplan fremhæver regeringen, at man vil sikre udbygningen med biogas ved at hæve tilskuddene »markant« sammenlagt 200 mio. kr. i 2012 og 2013. Det konkrete forslag er imidlertid det samme som i regeringens forslag til Energistrategi 2050, der blev præsenteret tilbage i februar. Altså reelt ingen nye penge.
Energistrategien skal bane vej for Danmarks udstigning af den fossile æra, men de politiske forhandlinger om at udmønte strategiforslaget i konkret handling og en ny energipolitisk aftale står helt i stampe.
Mere fremdrift synes der at være, når det gælder vejnettet.
På 2012-finanslovsforslaget er der afsat 4,3 mia. mere til nye motorvejsprojekter i forhold til 2011-finansloven, mens investeringerne i nye baneprojekter kun øges med 0,3 mia. kr. Der er tale om fremrykkede vejinvesteringer, som bl.a. omfatter udvidelse af Den Østjyske Motorvej og Holbæk-motorvejen samt et nyt motorvejsstykke mellem Holbæk og Vig.
Når det gælder trafikken i hovedstaden, meddelte transportminister Hans Christian Schmidt (V) tirsdag uafhængigt af finanslovsforslaget at regeringen ikke længere har roadpricing med i sin værktøjskasse.
I regeringens grønne transportplan fra 2008 blev der opereret med et lovforslag i 2009-10 om roadpricing for personbiler i København. Siden har regeringen imidlertid trukket følehornene til sig, og på et samråd i Folketingets trafikudvalg tirsdag lod transportministeren forstå, at tanken helt er droppet.
»Projektet er bortfaldet,« konstaterede Hans Christian Schmidt ifølge Ingeniøren.

