Falske anmeldelser om vold mod børn er en gratis omgang
Skilte kvinder kan uden sanktioner melde deres eksmand for vold og dermed få ophævet hans samvær med deres børn. Politiet efterforsker nemlig ikke sager om falske anmeldelser
Henrik Kollerups ekskæreste har tre gange anmeldt ham til politiet for overgreb mod deres to fælles børn. Alle gangene har politiet afvist det som falsk alarm. De falske anmeldelser er et instrument, hvor mødre bruger politiet som løftestang for egne interesser. Det kan de gøre helt omkostningsfrit, mener Henrik Kollerup.


 Det er snart tre år siden, at Henrik Kollerup sidst så sine børn, der i dag er 12 og 14. Hele tre gange har moderen nemlig meldt ham til politiet for vold og incest. Og når politiet undersøger anmeldelser som disse, bliver samværet mellem børn og far suspenderet, så længe sagen efterforskes.
Alle tre gange har politiet afgjort, at anmeldelsen var falsk. Hver gang har han meldt sin ekskæreste for falsk anmeldelse. Og alle tre gange har politiet undladt at rejse sigtelse mod hende. 
"Anklagemyndigheden tager det ikke alvorligt. Derfor bliver de falske anmeldelser til et instrument, hvor mødre bruger politiet som løftestang for egne interesser. Det kan de gøre helt omkostningsfrit," siger Henrik Kollerup, der også uden held har anket sagen til Statsadvokaten.
Forældreansvarsloven, der trådte i kraft i 2007, skulle ellers øge ligestillingen mellem forældrene i skilsmissesager. 
Men ifølge Henrik Kollerup er problemet, at den såkaldte 'bopælsforældren' - som oftest er moderen - har langt flere rettigheder end 'samværsforældren' - som oftest er faderen. Det kommer for eksempel til udtryk i sager om falske anmeldelser.
"Politi og myndigheder lader sig misbruge i et omfang, som de færreste nok har fantasi til at forestille sig," siger Henrik Kollerup.
Som konsekvens af den manglende efterforskning er heller ingen dømt for falske anmeldelser i samværssager.
Skal tages alvorligt
Eksakt viden om problemets omfang er ikke let at fremskaffe. Politiet har nemlig ikke statistik over omfanget af falske anmeldelser, selv om det, ifølge kommunikationsrådgiver Niels-Otto Fisker fra Rigspolitiet, rent teknisk godt kan lade sig gøre at lave denne type opgørelser. 
Foreningen Far får en til to sager om ugen fra fædre, der er ramt af falske anklager. 
Også Mandecentret i København oplever, at rigtigt mange skilsmissefædre kommer i klemme.
"Og jeg har stort set aldrig haft belæg for, at anklagerne om vold og incest er sande," siger Thorkil Vestergaard-Hansen, leder af Mandecentret.
Sidste år opgjorde statsforvaltningerne i Nordjylland og Midtjylland antallet af sager med vold, incest eller misbrug til mellem 45 og 66 procent af de konfliktfyldte sager. 
Det drejer sig for eksempel om sager, hvor moderen har fået suspenderet samværet med en af de omstridte krisecentererklæringer i hånden. 
Ifølge Henriette Braad Olesen, souschef i Familiestyrelsen, kan en mor dog ikke slippe af sted med en falsk anklage om vold og incest mange gange.
"Vi er nødt til at tage det alvorligt, hvis der kommer en påstand om, at barnet er slået. Gentagne grundløse beskyldninger om vold vil dog kunne betyde, at der ikke fortsat sker den samme behandling," siger Henriette Braad Olesen. Hun understreger dog, at der tages konkret stilling til alle henvendelser. 
Familiestyrelsen skal til at undersøge, hvor mange af sagerne, der har påstande om vold og seksuelle krænkelser. Undersøgelsen, der skal ligge klar her til foråret, skal give et billede af omfanget af grundløse beskyldninger i statsforvaltningerne. 
Svær bevisbyrde
Henriette Braad Olesen henviser til politiet, når det kommer til spørgsmål om deciderede falske anmeldelser, der hører under straffeloven. Hos Københavns Politi er efterforskningsleder Henrik Svindt stødt på flere falske anmeldelser i samlivssager. 
"Fra tid til anden får vi anmeldelser, hvor vi får mistanke om, at der ligger noget andet bag. Så gælder det om at tage nogle dybe indåndinger og finde ud af, om anmeldelsen er reel eller falsk. Vi ved jo godt, at mange af disse sager bliver pustet op, så man kan fortælle myndighederne, at man har inddraget politiet i sagen," siger han. 
Henrik Svindt peger dog på, at det er meget svært at få nogen sigtet eller dømt for en falsk anmeldelse.
"Så skal vi i en retssag kunne bevise, at anmelderen har gjort det forsætligt. Det er en bevisbyrde, der er meget svær at løfte. Ofte er sagen jo ikke helt opdigtet," siger han. 

