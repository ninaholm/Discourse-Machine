Universiteter holder stadig gruppeeksamen
På flere universiteter holder man stadig gruppeeksamener inden de individuelle eksamener – selvom gruppeeksamen formelt er afskaffet


 En fælles fremlæggelse og diskussion i gruppen af over en times varighed lige før en kort individuel eksamen. Sådan går studerende på landets uddannelsesinstitutioner op til en form for kamufleret gruppeeksamen, selvom gruppeeksamen ved lov er blevet afskaffet for et år siden.
På Geografi på Københavns Universitet (KU) holder man for tiden gruppeeksamener. 
Det fortæller en studerende, der af hensyn til fremtidige eksamener og ansættelser ønsker at være anonym:
"Der var i alt én times gruppeeksamen, hvor vi alle sammen var til stede, og hvor lærer og censor stillede spørgsmål til vores projekt," siger den studerende, der i sidste uge var til eksamen på sin overbygning på Læreanstalternes Fælles Byplankursus - et kursusforløb, som flere universiteter udbyder sammen, men som huses af Geografisk Institut på KU.
"Da den del var færdig, var der et kvarters individuel eksamen, og derefter fik vi en fælles kritik af vejleder og censor," fortæller den studerende, som ikke er i tvivl om, at der var tale om, at samtalen i gruppen var en del af eksaminationen:
»Den første del af eksamen var en helt almindelig gruppeeksamen,« fortæller den studerende. Også på Aalborg Universitet har man indført lignende eksamener, hvor gruppen mødes med eksaminator og censor inden den korte individuelle eksamen.
Ulovligt?
I Videnskabsministeriet vil man ikke kommentere på, om de enkelte universiteters krumspring er ulovlige. Men i en mail til Information fastslår chefkonsulent i Universitets- og Bygningsstyrelsen, Gertie Lund, at:
»Prøverne skal tilrettelægges som individuelle prøver, medmindre universitetet har ansøgt ministeriet om dispensation. Ved individuelle prøver forstås, at eksamination og besvarelse skal foregå individuelt, og at der skal foretages en individuel bedømmelse og gives individuelle karakterer.«
Alligevel tyder det på, at disse former for kamuflerede gruppeeksamener er udbredte på landets universiteter.
På Læreanstalternes Fælles Byplankursus, hvor de netop har afholdt det som de studerende betegner som gruppeeksamen, forklarer kursusleder Anne Sofie Fogtmann, at den fælles fremlæggelse og diskussion inden eksamen er nødvendig for, at uddannelsen kan leve op til sit formål.
»Vi har holdt fast i en slags gruppeeksamen, fordi vi skal bedømme, hvordan de studerende i fællesskab har løst en byplanfaglig opgave. Efterfølgende skal de op til den individuelle eksamen på 15 minutter,« siger Anne Sofie Fogmann.
Hun mener ikke, at den fælles fremlæggelse og diskussion á en times varighed kan kaldes en gruppeeksamen, når de studerende efterfølgende også går op til en individuel eksamen. 
»Efter forbuddet mod gruppeeksamen har vi nøje diskuteret, hvordan vi opretholder fagligheden i uddannelsen, samtidig med at vi overholder loven. Resultatet har været, at vi har valgt at tage en fælles diskussion af projektet før den individuelle eksamen, fordi vi ellers ikke ville sikre, at kurset levede op til sit mål om at lære studerende på tværs af forskellige uddannelser at arbejde sammen,« siger Anne Sofie Fogtmann, der erkender, at gruppens diskussion og den fælles rapport selvfølgelig indgår i vurderingen af den enkelte studerende. 
Må ikke tælle med
Professor Annette Kolmos, der har lavet flere undersøgelser af gruppeeksamener, mener ikke, at de indledende gruppesamtaler formelt set må tælle med i vurderingen af de studerende:
»Formelt set tæller de ikke med i vurderingen. Selvfølgelig kan man ikke gå ind og sige, hvordan der ser ud inde i hovedet på en censor eller en eksaminator, men formelt er det ikke en del af eksamen.
Mødet inden eksamen er afslutningen på projektarbejdet, hvor de studerende får mulighed for at få markeret, hvad det samlede projekt handler om og måske anlægge nye vinkler på projektet. Men censor og vejleder stiller kun opklarende spørgsmål, og formelt tæller det ikke med,« siger hun. 
På RUC, hvor man har en lang tradition for gruppe-eksamener, tillader man ingen former for mellemløsning, fortæller prorektor Henning Salling Olesen:
»Vi har meldt meget klart ud, at det må man ikke, og det har vi gjort, fordi vi regner med, at RUC vil være under skarp observation.
Så vi har sagt til de enkelte studienævn, at det er vigtigt, at vi ikke snyder på vægten eller lirker os frem med halve gruppeeksamener,« siger Henning Salling Olesen. 
På RUC regner man dog med, at de individuelle eksamener kun kommer til at herske i en kort periode:
»Vi venter bare på, at det tosseri bliver rullet tilbage igen. At afskaffe gruppeeksamen er et rent ideologisk korstog, og det er kun meget få mennesker, der kan se fornuften i det – så mon ikke snart vi får en bedre løsning,« siger Henning Salling Olesen.
ville @information.dk

