'Jeg har ingen andel i skattesagen'
Helle Thorning-Schmidt mener ikke, hun har gjort noget forkert i skattesagen. Det er derimod B.T, som har kørt et simpelt regnestykke op til en storm i et glas vand, siger den socialdemokratiske formand
Selvom Helle Thorning-Schmidts mand nu endelig har fået at vide, at han ikke er skattepligtig i Danmark, så fastholder Venstres politiske ordfører sin kritik.

Pressen blev kaldt ind én for én i eneaudiens med en tilfreds Helle Thorning-Schmidt, efter at SKAT i går havde meddelt, at den socialdemokratiske formands mand ikke har unddraget sig skat i Danmark.- Hvilken andel har du selv haft i, at sagen har kørt, som den har?»Jeg mener ikke, jeg har nogen andel i det. Vi har været meget åbne om vores måde at leve på og givet mange oplysninger til pressen. Jeg minder også om, at B.T. kun vidste, jeg havde sendt et brev til Justitsministeriet, fordi jeg selv fortalte det,« siger hun og påpeger, at netop de upræcise oplysninger til Justitsministeriet er det eneste, hun beklager.»Men det viste sig ikke at have betydning, da Justitsministeriets afgørelse ikke lægger vægt på antallet af dage, Stephen er i Danmark. Så undskyld jeg siger det, men jeg synes, sagen har været en storm i et glas vand,« siger hun.- Har du så slet ikke lært noget af sagen?»Jo, meget. Mest af alt har jeg lært, at på trods af sagen, så har vi holdt sammen på partiet og lavet en masse politik - som det historiske finanslovsforslag med SF. Så jeg har lært, at der er ikke noget, der er så skidt, at det ikke er godt for noget.«B.T. kørte sagen opMediestormen begyndte tilbage i juni, da B.T. skriver, at Stephen Kinnock risikerer en skattesag, fordi han betaler skat i Schweiz, hvor han arbejder, men ofte opholder sig i Danmark.Helle Thorning-Schmidt afviser sagen, da familien ifølge hende følger reglerne. I juli kunne B.T. dog afsløre, at Helle Thorning-Schmidt i modstrid med tidligere forklaringer har skrevet til Justitsministeriet, at hendes mand er i Danmark hver weekend året rundt. Det får flere skatteeksperter til at vurdere, at Stephen Kinnock var skattepligtig i Danmark.For Helle Thorning-Schmidt er det afgørende i dag, at SKAT har frifundet hendes mand.»Men vi har hele tiden vidst, at vi overholdt reglerne, fordi det siger sig selv, at hvis man arbejder fem dage i ét land og er en del af weekenderne i et andet land, så opholder man sig ikke mere end halvdelen af årets dage i det land, hvor man kun opholder sig i weekenderne. Så det er et meget enkelt regnestykke,« siger Helle Thorning-Schmidt.Hun er derfor utilfreds med den måde, som B.T. har dækket sagen på.»Jeg synes, der har kørt en meget unfair udlægning i især B.T., som på forhånd bestemte sig for, at vi er 'skattesnydere' - også selv om baggrunden var meget tynd,« siger Helle Thorning-Schmidt.- Men hvorfor har sagen så kørt så længe?»Det må du spørge B.T. om, det er dem, som kørte sagen op og valgte en så entydig vinkel.«Venstres politiske ordfører Peter Christensen mener imidlertid fortsat, at Helle Thorning-Schmidt gør sig skyldig i skattespekulation. Det afviser partiformanden, som ikke ser noget hold i kritikken, og derfor heller ikke frygter, at skattesagen giver konsekvenser på vælgerfronten.»Vælgerne går mere op i, hvilken politik vi fører, end hvordan jeg indretter mig privat. Samtidig har SKAT nu vurderet, at vi ikke har gjort noget galt, og det tror jeg, vælgerne noterer sig.«
