Økonomer: Tal i regeringens rapport om indvandrere siger intet
Det skilt med minus 16 milliarder kroner, som VKO har hængt om halsen på særligt ikke-vestlige indvandrerne, 'siger egentlig ikke så meget', og konklusionerne om de bagudrettede og fremadrettede muligheder for besparelser kan ikke drages på baggrund af de såkaldte DREAM-tal, mener DREAM-gruppen selv
Regeringen manipulerer med DREAM-gruppens tal og får indvandrerne i Danmark til at fremstå som en byrde, mener kritikere. Hvad havde det eksempelvis betydet for dansk erhvervsliv, hvis Danmark ikke havde haft indvandrere under højkonjunkturen, lyder et af kritikpunktnerne.


 Regeringen har i de igangværende 2020-forhandlinger krævet af bl.a. Dansk Folkeparti, at man skal levere kolde kontanter  og ikke fiktive milliarder til at løse fremtidens økonomiske udfordringer, men med den længe ventede rapport om indvandringens fremtidige konsekvenser for økonomien bidrager man selv med et noget nær fiktivt besparingspotentiale.
Selv om tallene, som den såkaldte DREAM-gruppe har beregnet, anerkendes som noget af det mest præcise og gennemarbejdede, man kan få, så kan de ikke bruges til at konkludere det store om, hvad f.eks. ikkevestlige indvandrere koster det danske samfund over tid.
Det mener i hvert fald forskerne, der har udarbejdet tallene.
»Tallene viser mest, at der er forskel på aldersfordelingen i befolkningsgrupperne, fordi man netop kan se, at efterkommere er underskudsgivende, fordi de er relativt unge og ikke i den erhvervsaktive alder, hvor de kan bidrage med skatteindtægter,« siger souschef ved DREAM, Marianne Frank Hansen:
»Det kollektive offentlige forbrug har vi delt ud på alle individer i befolkningen, og så får indvandrere og efterkommere jo en andel svarende til, hvor meget de repræsenterer i den samlede befolkning, men man kan givetvis ikke sige, om udgiften havde været så meget mindre, hvis de ikke havde været her, for der er jo nogle ting, der skal være oppe at køre, for at samfundet fungerer. Det er en antagelse, man  naturligvis kan diskutere,« siger hun.
Præcis som danskere
»De 16 milliarder er meget farvede af alderssammensætningen og ikke mindst antallet af de efterkommere og indvandrere, der er i befolkningen i år 2010. I øvrigt er 2010 her ikke et historisk år, men et år, der er fremskrevet med udgangspunkt i år 2006. I takt med at flere efterkommere fra mindre udviklede lande kommer i den erhvervsaktive alder, vil deres nettobidrag blive mindre negativt i kraft af øgede skatteindtægter,« siger Marianne Frank Hansen.
Så længe erhvervsfrekvensen blandt indvandrere og efterkommere ligger lavere end danskernes, må man formode, at de bidrager mindre i den erhvervsaktive alder, og på længere sigt vil indvandrere og efterkommere præcis som den danske befolkning blive ældre og mere belastende for økonomien, men disse fremskrivninger er ekstremt usikre og DREAM-tallene kan ikke bruges til at udpege økonomiske gevinster ved at holde særlige grupper af indvandrere ude, mener DREAM.
»Man skal fortolke resultaterne med varsomhed. Det siger egentlig ikke så meget bare at udtage et enkelt år,« siger Marianne Frank Hansen.
I rapporten henvises der også til tidligere forskning i emnet og forsøg på at beregne indvandrernes økonomiske nyttevirkning over en længere periode, men tallene er af ældre dato og desuden konkluderer embedsmændene, at de er svære at sammenligne og farvede af netop det år, de er lavet i, og de metoder, der er brugt.
Eksempelvis forudsætter nogle af beregningerne, at alle indvandrere kom hertil i en alder af 0 år, ligesom det bl.a. varierer, om man f.eks. gør indvandrere økonomisk ansvarlige for udgifter til f.eks. grænsekontrol og asylcentre.
Også de radikales Marianne Jelved foretog undersøgelser som dette i sin tid som økonomiminister, men Marianne Jelved raser over de nye tal.
»I 90'erne lavede vi en udregning som et svar på et regnestykke fra Dansk Folkeparti, hvor man havde taget alt fra udgifter til forsvar til asfalt med i beregningerne. Nu gør regeringen nøjagtig det samme, som DF gjorde i 90'erne. De har taget forsvar, centraladministration osv, som vi ville have haft alligevel. De har f.eks også taget Øresundsbroen og Femernbælt-broen med, som man jo ikke bygger, fordi der er fremmede i Danmark. Piller man de tal ud, ville man nå frem til, at indvandrere og efterkommere fra mindre udviklede lande i virkeligheden gav et plus,« siger Marianne Jelved og fortsætter:
»Jeg er sådan set ligeglad med, om det giver plus eller minus, men det her er en grov manipulation af befolkningen og Folketinget. Jeg er virkelig vred. Det er også en ren løgn, når de skriver, de har sparer fem milliarder på regeringens stramninger, for en stor årsag til besparelserne er at flygtningestrømmene var dramatisk større i Europa  da Balkan stod i flammer,« siger Marianne Jelved.
I fredags var både Dansk Arbejdsgiverforening og integrationseksperter desuden ude og sætte spørgsmålstegn ved alle de elementer, der ikke indgår i beregningerne. Eksempelvis hvad det havde betydet for dansk erhvervsliv, hvis Danmark ikke havde haft indvandrere under højkonjunkturen.
Forsigtig brug af tal
Nogle få af mange andre forbehold er eksempelvis, hvad indvandrere har haft af betydning for lønudvikling og dermed konkurrenceevne, ligesom f.eks. ISS for få måneder siden med støtte fra netop Integrationsministeriet gennemførte en større undersøgelse, der viste, at mangfoldighed i arbejdsstyrken i sig selv styrkede virksomhedens økonomi på bundlinjen.
Derudover henvises der i regeringens rapport også til Velfærdskommission, men ligesom DREAM-gruppen mener professor i nationaløkonomi ved Aarhus Universitet, Nina Smith  der sad i Velfærdskommissionen  det er problematisk at bruge tallene, som regeringen og DF gør i dag.
»Jeg har ikke nogle problemer med de opgørelser, som DREAM har lavet  og dem vi brugte i Velfærdskommissionen  men jeg er meget, meget kritisk, når man begynder at udpege grupper af indvandrere som en underskudsforretning  på den her måde. Man kunne jo sige det samme om kvinder, men det har jo noget at gøre med, at vi passer børn og får en lavere løn,« siger Nina Smith og fortsætter:
»Og når man f.eks. regner på førstegenerationsindvandrerne, så kan politikerne selvfølgelig godt lave et regnestykke på dem, men de er altså ofte kommet hertil i voksenalderen, hvilket vil sige, at vi f.eks. ikke har investeret i deres uddannelse,« siger hun.
»Man skal være meget forsigtig med, hvordan man bruger tallene, men det er altså ikke forsigtighed, der præger debatten.«
Usikkerhed
Integrationsminister Søren Pind (V) svarer i en skriftlig kommentar på kritikken:
»Det er efter min bedste overbevisning uanfægteligt, at det i sagens natur har  betydning for statskassen, hvilke indvandrere der kommer til Danmark. Det viser DREAM's egne beregninger jo også. Derfor har jeg som den ansvarlige minister på området også ansvar for at lovgive om, hvilke udlændinge der kan og ikke kan komme hertil. Jeg vil gøre, hvad jeg kan for at forhindre, at vi vender tilbage til Socialdemokraternes og de radikales udlændingepolitik,« skriver han og fortsætter.
»Der er knyttet usikkerheder til disse beregninger, hvilket fremgår af arbejdsgruppens rapport. Det ændrer dog ikke på, at indvandrere og efterkommere fra mindre udviklede lande ifølge DREAM's egne beregninger medførte større offentlige udgifter end indtægter i 2010 svarende til en offentlig nettoudgift på ca. 16 milliarder.«

