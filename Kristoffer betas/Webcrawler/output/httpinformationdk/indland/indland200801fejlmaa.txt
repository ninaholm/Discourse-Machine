Mine fejl må andre fortælle om
Helte har jeg ikke nogen af - jeg vil hellere bruge ordet forbilleder, skriver Karin Nødgaard, kulturordfører for Dansk Folkeparti
Valg. At blive en offentlig person er nok det mest kontroversielle valg i mit liv, skriver Karin Nødgaard.


 - Hvad er dit mest udtalte karaktertræk?
At jeg har let til smil og er udadvendt.
- Hvad er din yndlingsbeskæftigelse?
Jeg er meget glad for kreative sysler som at male og lave dekorationer - gerne sammen med børnene eller veninder. Når bare ikke så meget for tiden, men det er sundt for sjælen.
- Hvilket teknisk hjælpemiddel vil du nødigst undvære?
Vaskemaskinen er guld værd i en travl og aktiv familie, og så er bilen jo et godt transportmiddel, når man som jeg bor på landet.
- Dine helte og heltinder i det virkelige liv?
Betegnelsen 'helt' forbinder jeg med fiktionens verden. Jeg vil hellere tale om forbilleder.
Mine forældre er helt klart mine forbilleder. Min far er det mest positive og næstekærlige menneske, jeg kender, og min mor er det mest alsidigt vidende menneske, jeg har mødt. Vi siger, hun er familiens omvandrende leksikon. 
Globalt er der også mange store personligheder, som har påvirket verdensudviklingen, men her vil det være svært at fremhæve en frem for andre.
- Hvad har været dit mest kontroversielle valg i livet?
At blive en offentlig person og så ikke gå på kompromis med sin personlige integritet.
- Hvornår føler du dig mest misforstået?
Det ved jeg faktisk ikke.
- Hvad er din største bedrift?
Bedrift er et lidt specielt udtryk, men måske snarere lykke, og det er uden sidestykke det, at jeg er blevet beriget med to sunde børn, som giver mit liv stor glæde.
- Dine største fejl?
Andre bør vel besvare dette, men jeg kræver meget af mig selv og har svært ved at koble helt fra og lave ingenting.
- Din drøm om lykken?
At mine børn må få et godt liv og være raske og kunne klare sig, og at min søde mand og jeg sammen vil være en del af deres liv mange år frem.
- Din sindsstemning netop nu?
Jeg tror, jeg er meget afbalanceret.
- Hvilken dyd er den vigtigste?
At man er ærlig over for sig selv og sine omgivelser og ikke går på kompromis med sin egen overbevisning, uanset hvor i samfundet man befinder sig.
- Hvilket kunstværk har haft størst betydning for dig?
Megen kunst betyder meget for mig og på forskellige tidspunkter i livet, men når jeg lytter til Intermezzoet fra Mascagnis opera Cavalleria Rusticana, rejser hårene sig på mine arme, og jeg bliver rørt.
- Hvad betragter du som din største ulykke?
En ulykke rammer sjældent kun en enkelt person, men det at miste et familiemedlem, som har betydet meget for ens egen personlige udvikling, som min egen mormor gjorde for mig, er hårdt, selv om hun blev gammel, og når et lille barn mister livet, som min søsters lille dreng gjorde, så smerter det at se ens søster så ulykkelig, og man forstår ikke, hvorfor et lille menneske ikke skal have muligheden for at 'prøve livet af'. 
- Dit motto?
Vær tro mod dig selv og det, du står for, også selv om det kan have konsekvenser.

Poesibogen beder hver uge en ny person skrive svar på en række faste spørgsmål

