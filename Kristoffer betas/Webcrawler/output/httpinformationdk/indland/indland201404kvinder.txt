Kvinder får medicin der er testet på mænd
Kvinder reagerer ofte helt anderledes på medicin end mænd – alligevel bliver kvinders medicindoser tildelt på baggrund af forsøg med mænd og hanmus. Det bør man gøre op med, mener førende forskere


 
	Flere typer medicin på det danske marked er testet på forsøgsdyr af hankøn og mænd og udskrives derfor i doser tilpasset mænd – også når medicinen gives til kvinder. Det kan føre til både overdosering og flere bivirkninger, og sidste år tog de amerikanske sundhedsmyndigheder fat på problemet og halverede den anbefalede dosis på sovemidlet Zolpidem for kvinder. I Europa har man afvist at gå samme vej. Men problemet er reelt, siger Ebba Holme Hansen, som er professor i farmakologi på Københavns Universitet.

	»Der har vist sig at være store forskelle på mænd og kvinder i den måde, medicin virker på,« siger hun og forklarer, at forskellene er større end hidtil antaget. »Derfor bør man tilpasse doseringen,« siger hun. Samme holdning har lektor ved Institut for Folkesundhed på Københavns Universitet, Birgit Petersson:

	»Der er ofte stor forskel på, hvilken dosis kvinder og mænd skal have. Kvinder bliver ofte overmedicinerede, fordi man vælger at give samme dosis til alle,« siger hun. De vigtigste forskelle skyldes kvindernes kønshormoner, lavere kropsvægt og anderledes fedtfordeling.

	Når man ikke har været tilstrækkelig opmærksom på problemet før i de seneste år, skyldes det, at forsøgsdyr traditionelt er af hankøn – og at mænd har været stærkt overrepræsenterede i de medicinske forsøg på mennesker: »Man bruger rotter, mus og kaniner af hankøn, fordi man vil slippe for de der ’irriterende hormoner’. På den måde får man et så reproducerbart resultat som muligt. Men det betyder også, at man automatisk har fokus på hankønnet,« siger Ebba Holme Hansen.

	I dag har man regler for, at der skal være hundyr og kvinder med i forsøg i de sene stadier. Men der er stadig lang vej igen, mener blandt andre Birgit Petersson. Dels er der masser af medicin på markedet, som aldrig er blevet testet ordentligt på kvinder. Dels slår man stadig resultaterne sammen og udregner en gennemsnitlig dosis, selv når man rent faktisk tester på både mænd og kvinder.

	Ifølge Birgit Petersson findes der i Danmark stadig »en officiel holdning om ikke at kønsdifferentiere«.

	Jens Heisterberg, som er overlæge i Sundhedsstyrelsen medgiver, at man har underprioriteret området, og at man »i den bedste af alle verdener« burde lave flere forsøg med fokus på kønsforskellene. Men han afviser, at der er en officiel holdning om, at mænd og kvinder altid skal have den samme dosis.

