Sundhedsminister afviser kritik af læge-indgreb
Regeringen vil kun i sidste instans fratage lægernes forhandlingsret, siger sundhedsminister Astrid Krag
 
	Sundhedsminister Astrid Krag (SF). Foto: Scanpix


 
	Regeringen vil først sløjfe forhandlingsretten for Praktiserende Lægers Organisation (PLO) i tilfælde af en langstrakt konflikt, som vil være uforsvarlig over for patienterne, da sundhedsvæsnet i givet fald ikke kan hænge sammen.

	Det fastslår sundhedsminister Astrid Krag (SF) over for Ritzau.

	Ifølge et notat fra Sundhedsministeriet kan resultatet blive, at RLTN (Regionerne og regeringen, red.) ikke længere anser PLO som en forhandlingspart.

	»Det er nødvendigt at overveje, hvad vi gør, hvis det er uforsvarligt over for patienterne, og sundhedsvæsnet ikke længere kan hænge sammen efter langstrakte forhandlinger, hvor PLO fortsat afviser at sælge deres ydelser til det offentlige,« siger Astrid Krag.

	Trods sygeplejerskernes månedlange strejke i 2008 fjernede den daværende VK-regering dog ikke forhandlingsretten fra Dansk Sygeplejeråd (DSR) .

	»I 2008 kunne man opretholde et nødberedskab på hospitalerne og begrænse, hvad det betød for patienterne,« siger Astrid Krag, som understreger, at DSR modsat PLO ikke er en brancheforening.

	Sundhedsministeren ser heller ingen parallel til, at LO kunne miste forhandlingsretten, fordi fagbevægelsen ikke føjede regeringen i trepartsforhandlingerne ved at sløjfe to helligdage for at sikre ekstra arbejde i de berømte 12 minutter.

	»Det er grundlæggende noget helt andet. PLO er en brancheorganisation for private erhvervsdrivende. Det offentlige køber hvert år sundhedsydelser for over otte milliarder kroner hos de privatpraktiserende læger,« siger Astrid Krag.

	Hun afviser, at regeringen vil gøre som i Sverige, hvor de praktiserende læger er offentligt ansat.

	»Vort mål er at fastholde almen praksis, hvor det offentlige køber sundhedsydelser af private erhvervsdrivende. Dén model vil vi gerne bevare,« siger Astrid Krag.

