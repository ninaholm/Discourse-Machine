Blekingegade – igen igen
Et hak i kasketten til PET-Kommissionen, en begmand til Justitsministeriet samt introduktion af en hidtil ny form for undersøgelseskommission ... Men hvad med sandheden?


 Et sjældent vellykket pres fra en forenet højre- og venstrefløj fik i går Brian Mikkelsen til i Jyllands-Posten at bebude endnu en undersøgelse af Blekingegade-banden. 
Justitsministeren vil snarest nedsætte en ny undersøgelseskommission til at afdække, »om centrale myndigheder som f.eks. PET og Justitsministeriet har modvirket opklaringen og strafforfølgningen af strafbare forhold, der er forbundet med Blekingegade-banden.«
Beslutningen må også forstås som en nødtvungen kritik af PET-Kommissionen, der i januar 2008 angiveligt af egen drift påtog sig at undersøge baggrunden for den debat, som ikke mindst Peter Øvig Knudsens Blekingegade-bøger havde rejst i offentligheden. Kernen i debatten var, at  havde PET spillet med mere åbne kort over for det almindelige politi, kunne Blekingegade-banden være stoppet på et tidligere tidspunkt og en ung dansk betjent reddet. Et synspunkt, som også den tidligere efterforskningsleder mod Blekingegade-banden, Jørn Moos, sidste efterår gav udtryk for.
Ny slags undersøgelse
Da PET-Kommissionen i sommer blev færdig efter en langstrakt indsats, blev PET frikendt. Kommissionen fandt ikke grundlag for at antage, at PET ikke i tilstrækkeligt og fornødent omfang osv. osv. havde samarbejdet med det almindelige politi. Og da Justitsministeriet i september i et notat vurderede, om der i lyset af PET-Kommissionens undersøgelse, var man – sikke en overraskelse! – enig med PET-Kommissionen. Der synes »overordnet set ikke at være noget«, der tyder på, at PET ikke i tilstrækkeligt osv. osv. osv. med det almindelige politi. I notatet var ministeriet venlig at betone, at kun dagbladet Information havde vist sagen fortsat interesse. 
Selv om Justitsministeriet endnu ikke har færdigskrevet et kommissorium for den nye undersøgelseskommission, så lægger ministeren op til en helt ny form for undersøgelse: De afhøringer, som Kommissionen skal foretage, vil ikke foregå under strafansvar. Omvendt vil der være vidneansvar, dvs. pligt til at tale sandt.Efter omstændighederne kan det endog være strafbart ikke at fortælle sandheden.  Det vigtigste er at få fortidens stemmer til at fortælle, hvad de har gjort – ikke at straffe dem. 
Om det så vil betyde, at tidligere PET-ansatte og andre medarbejdere for åbne døre frit vil sludre løs om deres samarbejde med f.eks. israelske Mossad – og netop dette samarbejde antages at være den egentlige forklaring på, at PET i sin tid ikke delte mere af sin viden om Blekingegade-banden med det almindelige politi – er nok for meget at håbe på. Mindre kan sikkert også gøre det, og et eller andet skal der nok ligge og gemme sig i PET-arkiverne. Næste skridt bliver formuleringen af kommissoriet og sammensætning af de tre personer med en landsdommer i spidsen, der skal udgøre den nye sandhedskommission. Det vil justitsministeren snart diskutere med partierne, så fortsættelse følger!  
uda@information.dk

