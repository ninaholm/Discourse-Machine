’Den økonomiske bedring er også en advarselslampe’
Verden er ved at rejse sig fra de seneste fem års økonomiske krise, og det er en påmindelse til Danmark om at blive mere konkurrencedygtigt ved blandt andet at øge produktiviteten, siger den radikale leder Margrethe Vestager
Der sker mange interessante ting rundt omkring i kommunerne, hvor man forsøger, ofte med tæt inddragelse af den lokale leder og medarbejderne, at gøre tingene på en anden måde, siger den radikale leder Margrethe Vestager.


 
	Når den danske økonomi sammen med verdensøkonomien er på vej ud af en langstrakt krise, er lyset for enden af tunnelen samtidig en advarsel til Danmark om, at vi skal være mere produktive.

	Det siger Radikales leder, økonomi- og indenrigsminister Margrethe Vestager forud for partiets landsmøde i denne weekend.

	»Alle har været i krise i lang tid, og vi begynder så småt at kunne se et lys for enden af tunnellen. En del af det lys er jo en advarselslampe om, at vi må være skarpere. For det er verden omkring os blevet,« siger Margrethe Vestager.

	Og det er blandt andet i den kontekst, at man skal forstå regeringens ambition om at øge den danske produktivitet, forklarer økonomi- og indenrigsministeren.

	Det er altså ikke alene et offensivt ønske om at øge den danske velstand, men også for at sikre, at resten af verden ikke løber fra Danmark, at produktiviteten skal hæves.

	»Der er en grad af defensiv dagsorden i at sige, at vi vil være mere produktive,« forklarer Vestager.

	Produktivitetskommissionen har tidligere på året belyst, at det særligt er i den del af servicesektoren, der er rettet mod det danske hjemmemarked, at potentialet for at hæve produktiviteten er størst. Og det kan forbedre konkurrencevilkårene for alle danske virksomheder, hvis dem, der gør rent, driver kantinen, revisorer og advokater, bliver mere produktive, mener Margrethe Vestager.

	»Mange af vores konkurrenceudsatte virksomheder har en fin udvikling i deres produktivitet. Det ville hjælpe dem utrolig meget, hvis den service, de køber indenlandsk, som slet ikke i samme grad er konkurrenceudsat, blev mere produktiv. Så ville det mindske deres omkostninger, og så ville de blive mere konkurrencedygtige, når de skal sælge deres varer på det globale marked,« forklarer Margrethe Vestager.

	Også i den offentlige sektor er der et potentiale for at gøre tingene smartere. Økonomi- og indenrigsministeren vil dog ikke pege på, hvilke skridt regeringen vil tage for at øge det offentliges produktivitet, før Produktivitetskommissionen har afleveret sin endelige rapport senere i år. Men, siger Margrethe Vestager, hun er optaget af, at »produktivitet i det offentlige bliver bestræbelsen på at levere noget, der er kvalitativt bedre for de samme midler. Snarere end det er at gøre tingene hurtigere,« siger Margrethe Vestager.

	Og så peger hun mod kommunerne for inspiration til, hvordan man kan opnå den slags forbedringer.

	»Der sker mange interessante ting rundt omkring i kommunerne, hvor man forsøger, ofte med tæt inddragelse af den lokale leder og medarbejderne, at gøre tingene på en anden måde. Og for eksempel spørge sig selv om man med de samme midler kan få en bedre ældrepleje. Bedre forstået som, at den ældre i højere grad kan bestemme selv,« siger Margrethe Vestager.

	»Det er nogle af de processer, der vil blive forstærket, når vi kommer til at diskutere produktivitet på baggrund af den endelige rapportering fra kommissionen.«

	Ingen åben dør for Venstre

	Op til regeringens præsentation af sit forslag til næste års finanslov har både statsministeren og finansministeren talt om et »stemningsskifte« i økonomien i retning af bedre økonomiske tider.

– Kan man godt tale et opsving i gang? Er der ikke en risiko for, at afblæse krisen for tidligt?

	»Jeg tror ikke, at man kan tale et opsving i gang. Bedre økonomi kommer jo af, at den enkelte virksomhed og den enkelte familie træffer nogle andre beslutninger, end de ellers ville have truffet. For eksempel at sætte ting i gang. Det kan politikere ikke tale i gang,« siger Margrethe Vestager.

	»Jeg synes, det er vigtigt at sige tingene, som vi ser det. Og det er, at der er baggrund for en forsigtig optimisme. Det er meget mere sandsynligt nu, end det var for et år siden, at 2014 faktisk bliver et noget bedre år.«

	I den aktuelle debat om næste års finanslov siger Margrethe Vestager, at hun ikke deler »mediernes begejstring« over, at det skulle være lige til for regeringen at lave en finanslovsaftale med Venstre.

	Venstre har blandt andet foreslået at fremrykke en række af de skattelettelser, der blev aftalt med forårets vækstpakke. Men det er ikke et forslag, som møder forståelse hos økonomi- og indenrigsministeren.

	»Der blev truffet nogle valg i forbindelse med vækstplanen, også med profilen af de forskellige lempelser, og de valg var Venstre aktivt med til at træffe,« siger Margrethe Vestager.

	I stedet rækker hun hånden ud efter de seneste to års finanslovspartner i Enhedslisten.

	»Jeg glæder mig til, at det parlamentariske grundlag kommer til det første møde, for det, synes jeg, er naturligt,« siger Margrethe Vestager.

	 

