’Jeg har svært ved at genkende det billede, som Inge Røpke tegner’
Produktivitetskommissionens formand, Peter Birch Sørensen, afviser professors kritik af, at kommissionen er ensporet i sit arbejde
Peter Birch Sørensen er formand for Produktivitets-kommissionen.


 
	»Jeg har svært ved at genkende det billede af Produktivitetskommissionen, som Inge Røpke tegner,« siger Produktivitetskommissionens formand, Peter Birch Sørensen, som reaktion på den kritik, som Inge Røpke, professor i økologisk økonomi ved Aalborg Universitet, i dag rejser af Produktivitetskommissionens arbejde.

	»Inge Røpke har misforstået noget, hvis hun tror, at Produktivitetskommissionen ser skærpet konkurrence som en universalløsning på alle problemer,« siger Peter Birch Sørensen.

	»Effektiv konkurrence er ganske vist i mange sammenhænge et godt middel til at forebygge ressourcespild, men kommissionen er bestemt også opmærksom på betydningen af innovation som drivkraft for produktiviteten. Til efteråret vil vi derfor også fremlægge rapporter, der bl.a. vil diskutere, hvordan vi kan fremme innovation i både den private og den offentlige sektor.«

	Falder uden for dagsordenen

	Kommissionsformanden fremhæver videre, at der ifølge ham ikke er en naturlov, at produktivitetsstigninger fører til øget miljøbelastning.

	»Højere produktivitet betyder, at man kan fremstille det samme med mindre brug af arbejdskraft, kapital eller naturressourcer,« siger Peter Birch Sørensen.

	Han mener heller ikke, at man kan finde eksempler på politikanbefalinger fra Produktivitetskommissionen, der fører til »nedslidning af arbejdskraften eller naturen«.

	Samtidig gentager han, hvad han tidligere har sagt i et interview med Information i juni, at han ikke mener, at produktivitetsstigninger, der nedslider naturen er »ægte«.

	Peter Birch Sørensen siger, at det er et spørgsmål om politisk prioritering, hvordan den gevinst, der kan hentes ved at øge produktiviteten, skal omsættes. Og dermed om den skal bruges til at hæve privatforbruget, hvilket alt andet lige kan være en belastning for miljøet, eller til bedre offentlig service, til mere fritid eller til offentlige investeringer i miljøforbedringer.

	»Det er et spørgsmål om politisk prioritering, hvordan man vælger at udmønte en produktivitetsgevinst og ikke noget, som Produktivitetskommissionen tager stilling til.«

	På et punkt giver Produktivitetskommissionens formand dog Inge Røpke ret: »Jeg er enig med Inge Røpke i, at det overalt i verdensøkonomien er for billigt for virksomheder og husholdninger at udlede drivhusgasser, set i lyset af klimaproblemet. Men det er et problem, der kun kan løses gennem internationalt samarbejde, og det falder uden for Produktivitetskommissionens dagsorden.«

