Hvad vidste Ole Sohn hvornår?
Sandsynligvis ved kun Ole Sohn selv og en anden tidligere top-DKP'er, hvornår og hvordan Sohn satte ind over for DKP's østblok-penge. Ingen af dem ville i går interviewes. Eksperter finder det usandsynligt, at Sohn som ny formand ikke vidste, at DKP fik penge fra Sovjet
Ole Sohn taler i sin egenskab af formand for DKP på partiets kongres i Odense i 1991. Historikere finder det usandsynligt, at Ole Sohn ikke har været vidende om, at DKP fik penge fra Sovjet.


 Næsten 20 år efter Ole Sohns afgang som DKP-formand er en række spørgsmål om hans rolle i kommunistpartiets modtagelse af det såkaldte »Moskva-guld« stadig uafklarede. Er det eksempelvis korrekt, som Ole Sohn sagde søndag aften på tv, at han ikke kendte til pengene fra Sovjet i begyndelsen af sin formandstid? Hvis ja, hvornår og hvordan fandt han så ud af, at partiet modtog penge fra Sovjet? Og hvornår og hvordan forsøgte han første gang at stoppe pengestrømmene fra øst, som fortsatte indtil 1991?
Alt det ville Information gerne have bedt Ole Sohn uddybe, men han lod det i går blive ved en pressemeddelelse, hvor han kaldte det »en fejl« overhovedet at gå med i DKP. Om millionerne fra øst skrev han, at »alene det, at DKP og andre kommunistpartier modtog penge fra Moskva, diskvalificerede DKP«. Ifølge historiker Morten Thing, redaktør af bogen Guldet fra Moskva om støtten til nordiske kommunistpartier, kan Ole Sohn umuligt have været uvidende om, at DKP i et eller andet omfang fik støtte fra Moskva.
»10.000 medlemmer er altså ikke mange, hvis man skal drive et dagblad og have et stort partihus,« siger Morten Thing med henvisning til partiavisen Land og Folk og DKP's daværende ejendom i Dronningens Tværgade i København.
»Det er usandsynligt, at Ole Sohn ikke har vidst eller har været meget mistænkelig over for, om partiet fik penge fra Sovjetunionen. Dels fordi, der blev talt så meget om det uden for partiet, men også fordi de fik tilskud på så mange andre måder,« siger Morten Thing.
Han fortæller, at støtten omfattede alt fra gratis trykmaskiner fra DDR til kurophold ved Sortehavet.
Helt frem til 1991 fik DKP 350.000 dollar om året fra Den Internationale Fagforeningsfond, som hovedsageligt blev finansieret af Sovjetunionen - men det er ikke ensbetydende med, at Ole Sohn i detaljer har vidst, hvordan støtten faldt, understreger Morten Thing:
»Jeg synes, det er usandsynligt, at han ikke har vidst, at de fik penge, men det virker sandsynligt, når han siger, at han ikke vidste, hvordan det foregik.«
Også historiker og tidligere DKP-medlem Kurt Jacobsen mener, at Sohn i et eller andet omfang må have vidst, at der kom penge fra Sovjet - også selv om han kan have været uvidende om omfang og metoder:
»Hvis man virkelig gik ind i toppen af partiledelsen og oven i købet havde været på vej i nogle år uden at have en eller anden formodning om eller vished for, at der røg penge ind et eller andet sted, har man altså været naiv,« siger Kurt Jacobsen, der i 1989-90 arbejdede som Moskva-korrespondent for Land og Folk.
Sandsynlig forklaring
Tidligere faglig sekretær i DKP Bo Rosschou mener derimod godt, at Ole Sohn i en del af sin formandsperiode kan have været uvidende om, at partiet fik penge fra Sovjet.
»Der var ikke nogen, der rigtig vidste noget, bortset fra en meget snæver kreds,« siger han.
Det var Bo Rosschou, som i weekenden fortalte B.T., hvordan han af Ole Sohns forgænger som formand, Jørgen Jensen, havde fået at vide, at partiet modtog store beløb fra Sovjet. Jørgen Jensen fortalte dog ikke Bo Rosschou, hvordan pengene kom ind - og Bo Rosschou overvejede »overhovedet ikke« at give sin viden videre til den nye formand, siger han:
»Jeg tog det for givet, at det, der lå i hans valggrundlag - fornyelse og at gøre op med de gamle måder at gøre tingene på - ville indebære, at det ikke fortsatte,« siger han.
»Der var ingen grund til at ribbe op i det - hvorfor blande ham ind i det, når det ikke fortsatte?«
Mens Ole Sohn var formand, blev økonomien i DKP ifølge Bo Rosschou først og fremmest styret af den nu afdøde partisekretær Poul Emmanuel - stærk modstander af Ole Sohns formandskab.
»Poul og Ole havde et rigtigt dårligt forhold til hinanden, og jeg kan sagtens forestille mig en situation, hvor Poul ikke inddrog Ole, fordi han betragtede ham som et forbigående fænomen,« siger Bo Rosschou.
»Set i det lys, er Oles forklaring sandsynlig i min optik.«
Hvis nogen anden end Poul Emmanuel og eventuelt Ole Sohn skal have kendt partiets økonomi i detaljer under Ole Sohns formandstid, er det ifølge Bo Rosschou den daværende forretningsfører John Poulsen. Han afviste i går blankt at tale med Information. »Jeg vil ikke udtale mig og deltage i det cirkus, der foregår i øjeblikket,« siger han. »Hvad jeg ved, det ved jeg. Jeg vil bare ikke deltage i det.«
Sohn: Jeg vidste det ikke
Ole Sohn har så tidligt som i 1992 over for Ekstra Bladet erkendt, at DKP modtog støttepenge fra Sovjetunionen ved at overfakturere tryksager fra DKP's Terpo Tryk. Men Sohn afviste dengang som nu personligt at have modtaget penge eller kvitteret for dem - også selv om han står som modtager af i alt 5,2 millioner kroner på de arkivpapirer, Morten Thing og hans kolleger købte af en anonym, tidligere sovjetisk arkivar under arbejdet med  bogen Guldet fra Moskva.
Til TV 2 sagde Ole Sohn søndag aften:
»Jeg har ikke modtaget en eneste krone fra Sovjetunionen. Men DKP modtog penge i rigt omfang, og da jeg efterhånden fik indblik i, hvor stort et svineri, der var, og jeg fik flertallet til at kunne ændre det, så gjorde jeg det.«  (Sohn var i mindretal i partiets forretningsudvalg og centralkomite).
TV 2's interviewer spurgte: »Meddelte du kontakterne i Sovjet, at nu var det slut, at nu skulle de ikke længere udbetale penge til jer?«
»Nej, for jeg vidste ikke, at de kom, og da jeg fandt ud af, at vi modtog ordrer - eller penge i form af ordrer og andet - så sagde jeg: 'Det her går ikke, det er simpelthen ikke værdigt' - og derfor satte jeg ind med at få lukket Terpo Tryk, Land og Folk og huset i Dronningens Tværgade,« sagde Ole Sohn.


