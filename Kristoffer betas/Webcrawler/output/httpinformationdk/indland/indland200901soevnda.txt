Søvndal: Obama kan have lyttet til SF
SF's nye politiske program er partiets indspark til et S-R-SF-regeringsgrundlag, som Villy Søvndal forventer bliver til virkelighed


 SF's formand mangler ikke selvtillid for tiden.
Villy Søvndal og den øvrige SF-ledelse vil på partiets landsmøde i foråret vedtage et nyt reformprogram, der skal sætte scenen for SF som regeringsparti. Det nye reformprogram er ifølge Villy Søvndal SF's indgangsvinkel til de forhandlinger, "der kommer til at finde sted om et regeringsgrundlag".
"Det er et papir, der siger, hvad vi vil som regeringsparti," siger Villy Søvndal til Ritzau.
SF's nye politiske program er skrevet i et langt mere mundret sprog end det hidtidige principprogram. Formuleringer som: "SF er talerør for alle mennesker, der bærer på håbet om, at vi kan skabe en bedre verden", "SF er talerør for alle mennesker, der vil og tør de forandringer, der åbner for en bedre fremtid", og "SF er talerør for alle mennesker, der vil se resultater i stedet for tomme løfter" giver minder om retorikken fra USA's nye demokratiske præsident, Barack Obama. Det bestrider Villy Søvndal ikke. Men han er i tvivl om, hvem der har inspireret hvem.
- Har I haft Obama i baghovedet, da I skrev indledningen?
"Det ved jeg ikke. Eller også er det omvendt. Det har jeg selv spekuleret meget på. Ved sidste landsmøde i sommer var vores overskrifter "håb og forandring". Jeg ved ikke, om Obama har kigget på SF, men nogle gange er der vel også nogle fælles vibrationer, der flyver ud over kloden. Hvem, der kom først? Om det var os eller Obama? Det vil vi ikke anlægge en sag på baggrund af," siger Villy Søvndal med et lavmælt grin.
Indholdet i SF's nye politiske program er derimod dybt seriøst ment. SF ønsker at tegne et billede af "et andet Danmark" med en anden regering i spidsen. 
"Det er et tydeligt forsøg på at vise, hvad indholdet i det politiske alternativ er. Et forsøg på at vise, hvor forskelligt et Danmark vi vil få, hvis den nuværende regering fortsætter sin kurs, og hvis et S-SF-radikalt-flertal bliver det styrende i Danmark. Det er ikke, fordi S og R skal binde sig til vores program, men det her vil være vores indgangsvinkel til de forhandlinger, der kommer til at finde sted om et regeringsgrundlag," siger Villy Søvndal.
- Er det også et forsøg på at lukke munden på folk, der mener, at SF ikke er regeringsduelige?
"Det vil de formentlig blive ved med at gentage. Hvad har de ellers på SF, tænker jeg? Men det er vel svært at mumle de ord om et parti, som man netop har indgået den største økonomiske redningsaktion i danmarkshistorien med. Jeg tænker på bankpakken. Et parti, der stemmer for finansloven. Et parti, der leverer sammenhængende økonomisk politik på alle stræk. Vi har selv en pligt til at aflive de myter, vi ønsker om os. Vi kan ikke gå rundt og beklage os over, at omverdenen mener, hvad den gør, hvis vi ikke selv tager fat om myterne," siger Søvndal.
Skal stå til rådighed
SF's nye reformprogram er på flere måder anderledes end det hidtidige principprogram. F.eks. bliver det slået fast, at "alle, der kan, får ret og pligt til at bidrage" til samfundet.
- Det kan minde om en socialdemokratisk tese. Er det et udtryk for et nyt SF med nye tanker?
"Vi har altid sagt, at vores forudsætning, også når vi taler dagpenge- og kontanthjælpssystemet, er, at man skal stå til rådighed for at kunne få. Til gengæld skal man behandle de mennesker, der står til rådighed, ordentligt."
"Selvfølgelig har man pligter. Vi synes ikke, at det er en heltegerning at være medlem af et samfund og vælge ikke at deltage i det fælles, fra man er 18 til man er 65 år," tilføjer Villy Søvndal.
- Skal det hidtidige opgør med kapitalismen som samfundsstruktur nu erstattes med en accept af kapitalismen og et fokus på at hjælpe de svageste i samfundet?
"Nej, vi opgiver ikke vores principprogram om en grundlæggende forandring af det her samfund. Men vi taler om et visionsprogram, der skal række de næste 10-15 år frem. Man skal betragte det, der nu sker, som en gradvis proces. Finanskrisen har vist nødvendigheden af at tøjle kapitalbevægelser, spekulation og grådighed. Jeg tror, at læren for rigtigt mange mennesker vil være, at der er brug for at genvinde politisk indflydelse på økonomien. Vi opgiver ikke vores drøm om at tøjle kapitalismen," siger Villy Søvndal.
- Men kapitalismen skal ikke længere afskaffes?
"Det bliver en meget teoretisk diskussion på det lange sigt. På det korte sigt melder vi ud, at vi er optaget af at genvinde kontrollen over den," siger Villy Søvndal.
SF's nye reformprogram skal først endeligt vedtages på partiets landsmøde i maj.
ritzau
i  

