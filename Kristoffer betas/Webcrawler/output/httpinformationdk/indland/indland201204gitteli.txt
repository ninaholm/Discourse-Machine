Gitte Lillelunds radarvildledning
Tidligere forsvarsminister Gitte Lillelund Bech har langet hårdt ud efter forsvarsminister Nick Hækkerup i radarsagen. Men det kom frem, at hun formentlig selv har besluttet at sende en ubrugelig radarstation til Afghanistan


 I tirsdagens samråd i Forsvarsudvalget gav Venstres Troels Lund Poulsen og tidligere forsvarsminister Gitte Lillelund Bech (V) den gas. Forsvarsminister Nick Hækkerup (S) skulle grilles:
»Jeg synes faktisk, at det er meget naturligt, at vi undersøger, hvem det er, der har truffet den her endelige beslutning,« sagde Gitte Lillelund Bech efter samrådet til TV 2 News.
Det drejer sig naturligvis om det, som flere medier allerede har døbt ’radarsagen’. Vi har i Danmark en stolt tradition for at sende ubrugeligt materiel til verdens brændpunkter, og nu skulle en radarstation – som hverken amerikanerne, briterne, NATO eller daværende forsvarschef Knud Bartels mente, at der var behov for – til Afghanistan. Det blev endeligt effektueret i en mystisk mailkorrespondance mellem Knud Bartles og Forsvarsministeriet på selve valgaftenen. Senere beskyldte Knud Bartels i et brev forsvarsminister Nick Hækkerup for i sin redegørelse om sagen til Folketinget »ikke at være fyldestgørende« omkring beslutningsforløbet.
Den kække Troels Lund Poulsen, som har droppet sin selvpålagte tavshedspligt, svang sig i den forbindelse op til at sige, at det var en »de facto-vildledning af Folketinget.« Det er uklart hvad udtrykk et de facto betyder i den sætning, men man forstod, at det var alvorligt.
Mindre kæk var Venstre, da Berlingske onsdag ud fra ’oplysninger’ kunne fortælle, at det var Gitte Lillelund Bech, der stod bag beslutningen, hvilket i virkeligheden ikke er specielt overraskende, når man tænker på, at hun var forsvarsminister op til valget. Alligevel syntes det at komme bag på den tidligere minister, som nu pludselig var mindre kæk og konkret i sine formuleringer. Godkendelsen fra ministeren skulle ifølge Berlingskes ’oplysninger’ have fundet sted den 23. august – altså tre uger inden valget:
– Vil du fuldstændig afvise, at du godkendte udsendelsen af radarstationen den 23. august?
»Jeg kan fortælle, at jeg kan huske den 22. august, hvor jeg havde et møde med Knud Bartels. Den 26. august går jeg ud af ministeriet ved frokosttid og kommer ikke tilbage.« Det kan man da kalde en de facto-vildledning.

