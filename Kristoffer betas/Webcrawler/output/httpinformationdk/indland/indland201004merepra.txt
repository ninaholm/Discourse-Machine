Mere praktik, tak!
Man kunne med fordel indføre praktikordning for alle med en lang videregående uddannelse


 En ny og ganske interessant analyse fra Akademikernes Centralorganisation viser, at det er markant vanskeligere for en nyuddannet kandidat på normeret tid uden svinkeærinder at skaffe sig et relevant job end for kammeraten, der undervejs har haft et relevant studiejob. Har man undervejs i sit universitetsstudie skaffet sig erhvervserfaring, har man ganske enkelt langt bedre chancer: Man kender til livet uden for murene, man kender i højere grad kravene til job i branchen, man har demonstreret, at man kan bruges, og man vil efter al sandsynlighed kunne trække på det næsten fra dag ét. Sådan ser arbejdsgiverne i hvert fald på det, må man formode, og det er dét, der tæller i denne sammenhæng, hvor et job efter endt eksamen for flere og flere ikke er en lavthængende frugt, der er lige til at plukke.
Studiejob tager tid
Selv om AC's undersøgelse viser, at flere studerende har studierelevant arbejde end tidligere, er der stadig rigtig mange, der har et arbejde med meget begrænset relevans for studiet, og det er alt andet lige spild af samfundets ressourcer. Dertil kommer at mange job - studierelevante eller ej - indebære at den studerende må forpligte sig 15-20 timer om ugen, og det koster på studietiden. Ny forskning viser, at op til 10 timer om ugen ligefrem kan være gavnligt for gennemførselstiden, men mere end 10 timer om ugen indebærer ofte studietidsforlængelse af større eller mindre omfang.
Men hvad værre er, så bliver der med et halvtidsjob, eller noget der minder om det, færre kræfter til studiet og færre timer til den nødvendige fordybelse. Dertil kommer, at deltagelse i gruppe- og projektarbejde vanskeliggøres - for man skal jo også passe sit job.
En bedre mulighed
Der er ingen tvivl om, at kontakten til erhvervsrelevante miljøer er meget værdifuld, mens man går på universitetet. Den virkelighed, man senere møder i jobbet efter endt kandidateksamen, har man et langt mere realistisk og opdateret forhold til. Men der findes andre muligheder for at få det end via et studiejob.
Man kunne indføre en praktikordning for alle med en lang videregående uddannelse. Det ville der være en lang række fordele ved: Hvis man forestillede sig en praktikperiode på ? år, ville 'studiejobbet' kunne begrænses tidsmæssigt, og som studerende ville man i den periode kunne lægge hovedvægten på arbejdet uden dårlig samvittighed over at svigte studierne. Praktikken ville kunne integreres i det samlede studieforløb på linje med de mere teoretiske studieelementer og på den måde bidrage til at kvalificere studiet generelt.
En sådan ordning kunne bidrage til en mere systematisk og bred kontakt mellem universiteterne og både offentlige og private organisationer og virksomheder, og man kunne hjælpe virksomhederne med at skabe kontakt til akademisk arbejdskraft og akademiske kvalifikationer uden store omkostninger. Ulempen ville være en generel studietidsforlængelse på ? år og en tilsvarende forlængelse af SU'en, men det ville være en beskeden merudgift i forhold til den gevinst, det ville være for den enkelte studerende, for virksomheden og dermed for samfundet.

Ib Poulsen er rektor på Roskilde Universitet

