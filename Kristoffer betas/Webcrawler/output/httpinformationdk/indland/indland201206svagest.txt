De svageste rammes dobbelt af krisen
Fra 2010 til 2011 har kommunerne procentvis skåret dobbelt så meget på udgifterne til de mest udsatte grupper som på kerneydelser som skoler og børnepasning, viser beregninger fra Rådet for Socialt Udsatte. De socialt udsatte er ikke stærke nok til at protestere mod nedskæringer, siger velfærdsforsker


Socialt udsatte mærker i højere grad end resten af befolkningen kommunernes budgetbesparelser. Hvor de samlede kommunale budgetter i gennemsnit er blevet barberet ca. 4 procent, er der i gennemsnit skåret 8,2 procent af udgifterne til de socialt udsatte.Det viser nye beregninger, som Rådet for Socialt Udsatte har foretaget på baggrund af tal fra Danmarks Statistik. Fra 2010 til 2011 sparede kommunerne ca. ni milliarder kroner på de kommunale serviceudgifter. Af dem er 600 millioner – eller ca. 7 procent – blevet sparet på tilbud til de socialt mest udsatte borgere såsom sindslidende og misbrugere. En gruppe, der ellers kun tegner sig for tre procent af de samlede udgifter på serviceområdet.Udviklingen forarger Jann Sjursen, formand for Rådet for Socialt Udsatte.»Tallene viser, at de socialt udsatte bliver ramt uforholdsmæssigt hårdt,« siger han.Professor John Andersen, velfærdsforsker ved Roskilde Universitet, kalder nedskæringerne »rå politik.«»Kommunernes økonomi er presset. Når de ikke kan hæve skatten, bliver fordelingen af ressourcer et nulsumspil, og her er det politisk set nemmest at klemme de svage grupper, for de har hverken mange vælgere eller interesseorganisationer til at tage deres parti,« siger John Andersen og uddyber:»Det skaber store politiske problemer at skære på skoler og ældre, og derfor bliver de svage grupper sorteper.«KonsekvenserJohn Andersen afviser, at besparelserne kan begrundes med, at der er kommet færre socialt udsatte:»Intet tyder på, at de her grupper er blevet mindre,« siger John Andersen, som dog tilføjer, at nogle af de opgaver, som bliver ramt af besparelser i princippet kan være overdraget til frivillige organisationer eller fremover vil være finansieret af satspuljemidler.»Men der er ikke noget, der kan rokke ved den grundlæggende konklusion, at det er de svageste grupper, der rammes allerhårdest af kommunernes besparelser. Det er meget bekymrende,« konkluderer han:»Eksempelvis er der skåret hårdt i udgifterne til støtte- og kontaktpersoner til sindslidende og misbrugere. Det undrer mig, at man skærer ned her, for vi ved, at det virker med en personlige kontaktperson, der kan hjælpe de udsatte med at navigere i systemet. Det er meget voldsomt,« siger John Andersen.I Rådet for Socialt Udsatte vurderer man, at kommunernes besparelser er med til at øge antallet af misbrugere og hjemløse i særligt de store byer.»Området er komplekst, men det er klart, at det er med til at skabe flere hjemløse, når kommunerne skærer ned på de sociale indsatser. Hjemløshed er et storbyfænomen, og når kommunerne skærer ned, må det alt andet lige føre til flere sociale problemer i hovedstaden,« siger Jann Sjursen.Han finder det paradoksalt, at kommunerne skærer ned, samtidig med at de endnu kæmper med at implementere den storstilede hjemløsestrategi til 500 millioner kroner, som blev vedtaget i 2008 af alle partier undtagen Enhedslisten med penge fra satspuljen.Benhård økonomiPå trods af indsatsen viser den sidste SFI-optælling, at antallet af hjemløse i Danmark er steget fra 4.998 i 2009 til 5.290 i 2011.»Det nytter ikke at bruge penge på at hjælpe med at skaffe boliger med den ene hånd, mens man med den anden hånd skærer ned på de sociale tilbud, der hjælper de udsatte til at kunne holde ud at være i deres hjem,« siger Jann Sjursen.I Kommunernes Landsforening forklarer fuldmægtig Maria Pilegaard, at krisen har gjort det nødvendigt for kommunerne at foretage benhårde økonomiske prioriteringer på alle serviceområder:»Det specialiserede socialområde har indtil for få år siden været kendetegnet ved en markant udgiftsvækst fra år til år. Udgiftsreduktionerne sker således i forhold til et højt udgiftsniveau. Derudover er udgiftsreduktionerne på det specialiserede socialområde først kommet inden for de seneste år, mens de såkaldte almindelige serviceområder som eksempelvis dagtilbud har måttet holde for i flere år,« skriver hun i en mail.
