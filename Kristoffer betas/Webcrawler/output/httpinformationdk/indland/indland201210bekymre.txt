’Jeg er ikke bekymret for det faglige’
Samtaler med forældre og ledere fra Blågård Skole på Nørrebro har vendt stemningen blandt mange af de forældre, der i sommer var til krisemøde på grund af ændringer i skoledistriktet. I mandags var de til åbent hus på skolen


Hey, Information,« kalder to kvinder i loungen, der normalt huser eleverne fra udskolingen på Blågård Skole på Nørrebro i København.»Jeg er sgu lidt træt af den kritiske klumme om distriktsændringerne, jeg læste i jeres avis i sommers. Den her diskussion om folkeskolen kan virkeligt bringe mig helt op i det røde felt,« siger Anne Kristine Kongerslev, der planlægger at sende sin datter Kirse i 0.b på Blågård Skole næste år.Oprindeligt var det dog ikke planen. Som en række andre forældre måtte hun i sommer sande, at hun med Københavns Kommunes ændring af skoledistrikterne bliver rykket fra distriktet med den populære Guldberg Skole over til Blågård Skole.»Selvfølgelig følte jeg først, at jeg havde fået et slags ’Løft Nørrebro’-projekt trukket ned over hovedet, som jeg ikke rigtigt var blevet spurgt om«, fortæller hun.Forældre i lokalområdet kaldte til krisemøde på en legeplads ved Skt. Hans Gade få dage efter kommunens planer for distriktsændringen var offentliggjort. 15 forældre troppede op, heriblandt også forældre til børn på Blågård Skole.»Vi gik jo derned med vores frustrationer, men det var egentligt meget betryggende at høre deres historie. Vendepunktet kom dog først senere, da mine forældre spurgte, hvordan jeg turde at bo på Nørrebro og have mine børn til at vokse op her? Det skaber bestemte associationer, når man siger Blågård, men hvis jeg ikke tillader mit barn at gå her, hvem vil så? Jeg går ind for folkeskolen og for, at vi ikke klumper os sammen. Og nu er jeg utrolig glad for, at jeg gik med til det møde,« siger Anne Katrine Kongerslev, og to mødre nikker med.Få måneder efter den ophedede debat sidder godt 100 forældre og børn mandag eftermiddag klemt sammen på bløde bænke i en hestesko rundt om scenen, mens 1. klasse synger for til skolens åbent hus-arrangement.»Der er langt flere, end jeg nogensinde før har set til de her møder,« fortæller Blågård Skoles skole-hjem -vejleder, Nanna Bøndergaard Butters.Også for de stærkeFra scenen forsøger skolens nye leder, Pia Madsen, at overdøve de legende børn, der inspicerer rammerne for deres kommende skoleliv.»Vi har faktisk også fokus på de fagligt stærke,« fortæller hun de mange forældre. Et hurtigt kig afslører, at de ikke helt afspejler skolens nuværende sammensætning med godt 63 pct. tosprogede elever.Skolen lider stadig under et blakket ry efter en skidt rangering i afgangsresultaterne fra 2009, men karaktererne er på vej op, flere vælger skolen til, og fra skoleårets begyndelse er Blågård Skole blevet en profilskole med fokus på kommunikation og medier.»Vi har blandt andet højniveau i engelsk for 8. og 9. klasser, og fra næste år underviser vi i engelsk allerede fra 1. klasse,« fortæller skolelederen, før hun inviterer til en smagsprøve på skolemaden og uformel samtale med frivillige forældreambassadører.»For mig er det også et politisk valg,« fortæller Marie Hagemann, da introduktionen er slut. Næste år skal hun finde den rette skole til Agnes på fem år.Anne Katrine Kongerslev supllerer: »Jeg ved ikke, hvorfor folk fravælger folkeskolen. Måske er det en blanding af frygt og manglede viden,« siger hun. »Men det handler jo bare om, at vi skal have et barn i en skole. Fordi det er Blågård, så kommer det pludseligt til at lyde politisk i manges ører, men nu bor vi jo her. Min datter ville sikkert også have det godt i en privatskole, men hun skal nok klare sig – jeg er ikke bekymret for det faglige.«I samlet flok går selskabet gennem de nyrenoverede faciliteter på skolens bibliotek ned i børnehaveklasserne lokaler til introduktion og spørgerunde med klasselærerne.»Der kommer iPads fra næste år,« når klasselæreren at sige om profilskolesatsningen, før de første spørgsmål dukker op: »Tager I hensyn til venner fra børnehaven? Hvor mange er der i klassen? Hvad hvis der kommer et barn, der allerede kan læse og skrive, vil han få nok udfordringer?«»Ja, vi differentierer skam undervisningen. Især nu, hvor vi deler klassen op i to i dele af undervisningen, beroliger Hanne Gjedsted Jørgensen, der er børnehaveklasseleder for 0.b»Jeg føler mig ganske tryg ved det hele,« fortæller Barnaby Stig Swann Pedersen uopfordret.»Det afhænger altid meget af ledelsen og lærerne, og jeg har allerede fået et godt indtryk,« siger han og fortæller om sit eget lykkelige skoleskifte fra en helt almindelig homogen dansk folkeskole til en mangfoldig skole i Fulham i det sydvestlige London.»Lærerne virker engagerede, og det betyder meget. Og skolelederen er jo hentet direkte ind fra en anden skole. Det siger da noget.«
