Revolutionen er gået af mode
Enhedslisten har travlt med at forsvare sine principper om 'revolutionens nødvendighed'.  I jagten på magten er partiet er i gang med en oprydningsmanøvre, som SF og før det Socialdemokraterne har gennemgået. Der er ikke længere plads til utopierne i dansk politik
Selv om den russiske revolution i 1917 skræmte Socialdemokraterne væk fra den revolutionære vej, kunne man   helt op i 30'erne høre den socialdemokratiske statsminister Thorvald Stauning give Karl Marx ret   i, at kapitalismen havde spillet fallit


 »Revolution kan godt lyde lidt voldsomt.«
I valgkampen måtte Enhedslistens Johanne Schmidt-Nielsen forholde sig til partiets principprogram, som hylder både revolutionen og kommunismen. For tre år siden var det SF's Villy Søvndal, der måtte bortforklare, at partiet principielt går ind for en afskaffelse af kapitalismen. Siden da har SF indført et såkaldt reformprogram, der skal skygge for de mere revolutionære tendenser i det gamle principprogram. Og nu er turen så kommet til Enhedslisten, som også står for at skulle tilpasse sig de nye tider.
Det succesfulde venstrefløjsparti vil næppe fortsat insistere på »revolutionens nødvendighed« i bestræbelserne på at komme kapitalismen til livs.
Moderne politiske partier vil kommunikere i et klart sprog, som vælgerne forstår. Men det handler ikke kun om ord. Verden har ændret sig så meget, siden programerklæringerne blev udfærdiget, at der heller ikke længere er nogen, som tror på virkeliggørelsen af de røde teorier:
»Den utopiske måde at dyrke ideologierne på og drømmen om, at man kan lave verden fuldstændig om - det er en forestilling, der døde med John Lennon,« siger forfatter og filosof Peter Thielst, som har skrevet en bog om utopier.
S sagde farvel i 1920
Professor i historie Claus Bryld har i årevis forsket i venstrefløjen og har selv været medlem af SF og VS.
»Diskussionen om revolutionen er et ældgammelt emne, som har med mål og midler at gøre,« forklarer han og henviser til marxisten Eduard Bernsteins revisionisme:
»Her er målet intet, men bevægelsen alt.«
Dermed er reformer frem for revolution vejen til at ændre det kapitalistiske samfund.
Helt op til 1920 talte også Socialdemokraterne for en revolution, der skulle føre til et samfund med lige muligheder for alle.
Men selv om den russiske revolution i 1917 skræmte Socialdemokraterne væk fra den revolutionære vej, kunne man helt op i 30'erne høre Thorvald Stauning give Karl Marx ret i, at kapitalismen havde spillet fallit.
Claus Bryld peger dog på, at Socialdemokraternes endemål eller utopi om afskaffelsen af uligheden er et form for revolutionært krav.
»Et samfund med lige muligheder vil kræve, at der er fuldstændig samme uddannelsesmæssige og sundhedsmæssige vilkår. Spørgsmålet er, om det kan lade sig gøre uden en samfundsgørelse af produktionsmidlerne. Det taler man bare ikke om hos Socialdemokraterne længere. Ligesom man i tiltagende grad heller ikke gør det i SF.«
Væk med kommunismen
Socialisme som begreb er heller ikke noget, de socialdemokratiske politikere taler ret meget om, påpeger Claus Bryld.
»Men uden endemål, har de her partier ikke den store berettigelse. Så kan man lige så godt lade Radikale Venstre overtage. De vil også reformere samfundet hen imod større lighed, men uden at have en større utopi.«
Ifølge professoren er udviklingen væk fra det revolutionære principprogram, som selv Enhedslisten nu kalder 'støvet', et udtryk for en realisme efter 10 års borgerligt styre med ivrig markedskapitalisme, som har rystet venstrefløjen.
Jagten på magten og fortidens sovjetkommunistiske spøgelser øger paratheden til at rydde op i formuleringerne:
»Det vil være en stor fordel for Enhedslisten, hvis man forlod begrebet kommunisme. Man kan ikke bruge det uden at skabe dårlige billeder.«
Når det kommer til udtrykket »revolutionens nødvendighed« efterlyser Claus Bryld en mere konkret definition af revolution - eksempelvis en grøn en af slagsen, som ville give mere mening end den dogmatiske forestilling om en arbejderopstand med overtagelse af produktionsmidlerne og omstyrtelse af den kapitalistiske klasse.
»Det foregår hurtigt og voldsomt, og spørgsmålet er, om ikke det er et forældet begreb. Verden ser jo helt anderledes ud end for 50 år siden.«
Claus Bryld peger på SF's Anne Grete Holmsgaard, som et eksempel på den modernisering, der er sket på venstrefløjen. I sin tid i VS var hun blandt dem, der talte for de såkaldt »røde undtagelser« som skulle gøre det muligt for Venstresocialisterne at dispensere fra demokratiet i en vis periode, hvis de fik magten. Derved kunne revolutionen gennemføres.
Senere blev Holmsgaard kendt som en SF'er, der turde tale varmt for medlemskab af EU.
Hvor vil vi hen?
Men moderniseringens nødvendighed til trods advarer Claus Bryld mod, at venstrefløjen taber endemålet af syne.
»Bestræbelserne på at nå frem til et mere lige samfund er en håb eller en længsel, som ikke eksisterer i de borgerlige partier, som vil forandre for at bevare. Venstrefløjen har altid ville have et andet samfund. Revolutionsbegrebet er forældet, men endemålet er det ikke,« siger han og fortsætter:
»Man må finde frem til en form for forestilling om, hvor man gerne vil bevæge sig hen. Der er jo også moralforestillinger, som er meget mere betydningsfulde på venstrefløjen, end man indser,« siger Bryld og henviser til såvel ønsket om større lighed som den universalisme, der betyder, at mennesker er ligestillet.
Og sidstnævnte er ifølge historieprofessoren alvorligt udfordret af den stramme udlændingepolitik, som først Socialdemokraterne og siden SF har tilsluttet sig.
Claus Bryld peger dog på, at Enhedslisten står sammen med de radikale om en mere lempelig udlændingepolitik, hvorved de kan bibeholde den del af principperne.
»Enhedslisten vil nok ikke skride på samme måde som SF. Men indadtil er de nødt til at indgå kompromiser. Det er nødvendigt, hvis regeringen skal overleve. De skal føre realpolitik i et kapitalistisk samfund, de ikke vil anerkende,« siger han.
På Enhedslistens kommende årsmøde er hensigten at vedtage, at der skal arbejdes hen imod et nyt principprogram.
Også SF vil næste år påbegynde en revidering af sit principprogram. Og ifølge partiets næstformand Thor Möger Pedersen handler det ikke kun om en sproglig forandring, men om at partiet skal kunne matche sin samtid.
»Et parti ville stivne i sin egen historie og i sine idealer og principper alene, hvis ikke de løbende testes op imod en ny og foranderlig virkelighed,« siger han.
Liberalt tilbagetog
Mens venstrefløjen altså har travlt med at lægge afstand til sine utopier, så har også Venstre for nylig måtte rette ind mod midten.
I 2007 blev liberalismen tonet grundigt ned i det nye principprogram 'Fremtid i frihed og fællesskab'. Her blev målsætningen om lavere offentlige udgifter taget ud, ligesom skattestoppet blev vægtet højere end de skattelettelser, der dominerede i programmet fra 1995 - som i øvrigt havde Anders Fogh Rasmussen som forfatter. Den offentlige sektor var ikke længere et fyord i Venstre - chefstrategen Claus Hjort Frederiksen bedyrede sågar, at han havde lært at holde af den.
I stedet for voldsomme forandringer hen imod et liberalt samfund skulle der tages små skridt. En reformmodel, som med Enhedslistens seneste udmeldinger kan ende med at få den bredest mulige opbakning i det danske Folketing.
»Utopier får folk til at tænke på absolutte og rene linjer mellem ideologier. Som om man kan adskille kapitalisme og socialisme fra hinanden. Men det løb er kørt. Man kan ikke være troværdig og stadig bruge de begreber,« siger Peter Thielst, der også ser opblødningen af principprogrammerne som en måde at gøre partierne mere fleksible på.
Ligesom fokusgrupper og pressestrategier har haft deres indtog i venstrefløjspartierne, så kan et moderne politisk program uden revolutionsbegreber også få betydning: »I virkeligheden er det meget forpligtende, hvis der står revolution eller kommunisme eller socialisme. Hvis man skriver noget blødere, bliver skuden mere manøvredygtig,« siger Peter Thielst.
Hvad skal der så stå?
I Enhedslisten er det ambitionen at formulere partiets holdninger på en ny og enklere måde, uden at ambitionerne forsvinder.
Morten Thing, der er historiker og debattør på den danske venstrefløj og tidligere medlem af både SF og VS, roser bestræbelserne på at skabe et nyt principprogram for Enhedslisten.
Men det er pressen, som har tvunget partiet til fornyelse, mener han:
»Journalisterne stiller spørgsmål ud fra den bagtanke, at man ikke kan forestille sig, at der kommer en epoke efter kapitalismen.«
Ifølge Morten Thing kan revolutionen forstået dogmatisk dog erstattes af en ny slags omvæltning.
Han henviser til den samfundsmæssige revolution, internettet har medført, eller visionen om et grønt samfund, som også står meget klart i Enhedslistens politik.
»Men det er endnu ikke smittet af på det sproglige niveau i principprogrammet,« siger Morten Thing.
Og ifølge Peter Thielst kan programmet moderniseres med nogle enkle begreber.
»Fordelingspolitik er for eksempel ikke et spørgsmål om at gøre op med kapitalismen. Men det er et ord, som både Venstre og Enhedslisten kan bruge, selv om de er uenige om, hvor meget og lidt fordelingspolitik, der skal til. I al fald vil det styrke deres budskaber at bruge nogle ord, som er til at forstå.«
Johanne Schmidt-Nielsen vil ikke selv gå ind i debatten om, hvad der skal stå i det nye principprogram.
Men veldefinerede endemål og utopier tager hun afstand fra:
»Jeg vil meget stærkt advare imod partier eller personer, der har færdige svar på, hvordan det perfekte samfund ser ud. Jeg synes, historien har vist skræmmende eksempler på, hvordan det kan gå,« siger hun.

