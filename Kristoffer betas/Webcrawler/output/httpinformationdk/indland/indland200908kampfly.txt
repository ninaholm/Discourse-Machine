Kampflyaftale presser politikerne
Ny kæmpeordre til dansk våbenindustri er helt afhængig af, at Danmark vælger det rigtige kampfly, når forhandlingerne om århundredets våbenkøb går i gang i næste måned. Både forsvarsministeren og oppositionen er parat til at tage hensyn til danske arbejdspladser


 Syv milliarder kroner og mange hundrede nye danske arbejdspladser. Det er en faktor, som ikke kan undgå at påvirke politikerne, når de om få uger skal forhandle om indkøbet af nye kampfly til det danske forsvar.
Århus-virksomheden Terma meddelte i går, at firmaet har indgået en gigantaftale med den amerikanske flygigant Lockheed Martin om levering af avanceret elektronik til superflyet Joint Strike Fighter.
Aftalen er i første omgang på syv milliarder kroner, men har ifølge Lockheed Martin potentiale til at overstige den samlede pris på de fly, Danmark skal købe.
Betinget aftale
Der er imidlertid en enkelt lille hage.
Hvis Danmark beslutter sig for at købe et andet fly end JSF, falder det hele på gulvet. Svenske Saab og amerikanske Boeing har også tilbudt at levere kampfly, men Lockheed Martin har hele tiden været favorit til at vinde den tocifrede milliardordre. Vicedirektør i Terma Karsten Rasmussen bekræfter, at aftalen er indgået »under forudsætning af, at Danmark ender med at købe JSF-fly. Hvis politikerne beslutter noget andet, må vi se os om efter andre muligheder,« siger han.
Samme melding kommer fra Lockheed Martins kommunikationschef, Kim Testa.
»Hvis Danmark ikke køber vores fly, vil vi fuldføre de kontrakter, vi allerede har indgået, men fremover fokusere på at finde leverandører fra de lande, der køber JSF,« siger han.
Forsvarsminister Søren Gade (V) bekræfter, at Termas milliardaftale med Lockheed Martin kommer til at spille en rolle, når han og de andre forligspartier i løbet af efteråret skal forhandle århundredes største våbenkøb på plads. Ikke mindst i en tid, hvor krisen kradser, og massefyringerne fyger over landet.
»Det er klart, at det er et af de parametre, vi skal forholde os til, når vi skal beslutte, hvem der skal have levere fly til Danmark. Og det er klart, at den slags aftaler vejere tungere i krisetider, men det bliver ikke det, der afgør sagen. Uanset hvem vi vælger, vil der komme industriaftaler,« siger han og henviser til at både Saab og Boeing er forpligtet til at yde 100 procent modkøb i Danmark, hvis de får ordren.
Lockheed Martin har fra starten afvist at levere modkøb, men dog lovet at favorisere de lande, der køber deres fly - hvis deres industrivirksomheder vel at mærke er konkurrencedygtige.
Job er vigtige
Også Socialdemokraterne siger, at Termas aftale med Lockheed Martin bliver svær at ignorere i forbindelse med forhandlingerne, der ventes at starte i slutningen af september.
»Vi kan ikke se bort fra udsigterne til at skaffe arbejdspladser i den situation, Danmark er i i øjeblikket«, siger den socialdemokratiske forsvarsordfører, John Dyrby Paulsen.
»Vi tager selvfølgelig udgangspunkt i, om flyene kan løse de opgaver, vi mener, de skal løse, men det er også klart, at vi ser på helhedsbilledet«, siger han.
Han understreger, at aftalen med Terma øger Lockheed Martins chancer for at få ordren på de danske fy.
»JSF har hele tiden sagt, at de vil købe i Danmark, hvis vi er konkurrencedygtige, og det er nu bevist, at det er vi. Aftalen med Terma rydder dermed en del af den usikkerhed, der har omgivet et eventuelt køb af JSF af vejen,« siger han.
Danmark har i øjeblikket 62 F-16 kampfly, som skal udskiftes i de kommende år. Ifølge det seneste  forsvarsforlig skal forsvaret fremover kun have 30 fly. En endelig aftale om flykøb ventes indgået inden nytår, men forsvarsminister Gade understreger, at beslutningen må tage den tid, den tager.
Hos Terma er man imidlertid ved at være noget utålmodige.
»Det er klart, at vi meget gerne ser en beslutning snart«, siger Karsten Rasmussen.

