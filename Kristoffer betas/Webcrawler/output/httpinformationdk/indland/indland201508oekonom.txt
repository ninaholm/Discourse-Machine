Økonomi står i vejen for fosterscreening
Mens sundhedsvæsnet ikke må skele til millionprisen for medicin til patienter med cystisk fibrose, ligger der ’overvejelser af økonomisk art’ til grund for, at gravide ikke får testet deres ufødte barn for samme sygdom. Paradoksalt, mener patientforening


 Selv om omkring 150.000 danskere passivt bærer den genmutation, der kan give cystisk fibrose (CF), afviser Sundhedsstyrelsen systematisk at tilbyde alle gravide fosterscreening for den alvorlige sygdom.
Hvis begge forældre er bærere af genet, er der 25 pct. risiko for, at barnet fødes med sygdommen. Det er teknisk muligt at undersøge allerede under graviditeten i en såkaldt anlægsbærerscreening, om fostret har CF, inden for 12-ugersgrænsen for abort. I dag tilbydes testen dog kun til forældre, der allerede har cystisk fibrose i familien. Til gengæld vil Sundhedsstyrelsen gerne screene børnene så snart, de er født.
»Anlægsbærerscreening indebærer andre teknologiske forudsætninger og overvejelser af etiske og økonomisk art end nyfødtscreening. Sundhedsstyrelsen vurderede, at rutinemæssig undersøgelse for anlægsbærerstatus for CF ikke aktuelt er en mulig form for screening,« skriver Sundhedsstyrelsen i en mail til Information.
Læs også: Patientforening kritiserer nøl med test af nyfødte
Cystisk Fibrose Foreningen (CFF) har i årevis ment, at forældre har ret til CF-screening allerede under graviditeten.
»Forældre skal have lov til at blive testet, så de kan træffe et informeret valg, hvis de ønsker det. De skal have retten til at sige, at de ikke vil udsætte deres barn for en så alvorlig og livstruende sygdom, som er så behandlingskrævende. Jeg kan godt forstå det etiske dilemma, men vi lavede en undersøgelse i 2004, som viste, at 70 pct. af danskerne ville tage imod et tilbud om at blive testet for cystisk fibrose, hvis de kunne,« forklarer hun.
Medicinparadoks
Det undrer Helle Ousted, at der ligger ’overvejelser af økonomisk art’ til grund for ikke at tilbyde screeningen til forældre, når man tænker på den aktuelle debat om dyr sygehusmedicin og lægemidlet Orkambi, som vil komme til at koste omkring to mio. kr. pr. patient om året.
De fleste partier i Folketinget afviser, at økonomi må spille en rolle i indkøbet af medicin til CF-patienter. Men økonomien spiller altså en rolle, når det gælder screening for CF i fostre.
»Det virker paradoksalt, tænker jeg. Med screeningen kan man gå ind og forhindre, at børn bliver født med en meget alvorlig sygdom – hvis det så er økonomi, som er begrundelsen for ikke at gøre det. Jeg er dog af den opfattelse, at Sundhedsstyrelsen i samarbejde med eksperter på området stadig arbejder på at få belyst anlægsbærerscreeningen med det formål at få den indført på et tidspunkt,« siger Helle Ousted.
Heller ikke Tacjana Pressler, overlæge på Rigshospitalet med over 20 års erfaring af CF-patienter, forstår, hvilke økonomiske overvejelser der skulle ligge til grund for ikke at tilbyde en test til vordende forældre.
»Hvis du tænker på, at de her børn skal have behandling resten af deres liv til to mio. kr. om året, så kan jeg i hvert fald ikke se et økonomisk argument for ikke at tilbyde en blodprøve til moderen,« siger Tacjana Pressler og tilføjer:
»Enhver abort er et etisk svært spørgsmål. Hvad enten det er Downs syndrom eller cystisk fibrose. Men det bør være en familiebeslutning, hvor forældrene træffer valget. Det valg har de ikke i dag.«

