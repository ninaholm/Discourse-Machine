Dansk EU-formandskab trues af boykot
En kontroversiel aftale om Schengensamarbejdet har udløst et ramaskrig i EU-Parlamentet. Det kan true vedtagelsen af det danske formandskabs mærkesager


 »Shame on you!« Der var både buhråb, spydige kommentarer og trusler om en retssag rettet mod justitsminister Morten Bødskov (S), der i går måtte stå skoleret over for EU-Parlamentet i Strasbourg.
Bødskov skulle forklare, hvorfor de 27 EU-lande i sidste øjeblik ændrede en teknikalitet i en aftale om det grænseløse Schengensamarbejde, der betyder, at parlamentet ikke får indflydelse på den ny lovgivning. Det har fået et stort flertal af de 754 parlamentarikerne op i det røde felt. De stiller sig langtfra tilfredse med kun at være samtalepartnere – og ikke medlovgivere– på området.
»For mig sluttede det danske formandskab den 7. juni (da aftalen blev vedtaget, red.). Fra nu af vil vi kun tage direkte kontakt til Ministerrådet,« siger lederen af parlamentets største gruppe, de konservative, Joseph Daul.
Det vil betyde, at parlamentet indstiller alle forhandlinger med det danske formandskab.
Sag på vej ved Domstolen
Dermed kan regeringen skyde en hvid pind efter at nå en endelig aftale om en topprioritet som energieffektivitets-direktivet, som skulle være det grønne danske EU-stempel på det seks måneder lange formandskab, der slutter 1. juli.
Både i parlamentet og i EU-Kommission taler man åbent om at indlede en sag ved EU-Domstolen, der skal tjekke, om det er i orden, at parlamentet bliver sat uden for indflydelse.
Morten Bødskov har dog opbakning fra Ministerrådets juridiske tjeneste i sagen. Han mener, at det er »helt fair«, at forslaget diskuteres heftigt.
»Jeg har registreret synspunktet. Nu må vi se, hvordan det udfolder sig. Vi må fastholde dialogen og arbejde med sagerne,« siger ministeren og afviser kritikken. »Den her aftale sikrer både kommissionen og parlamentet mere indflydelse end tidligere,« understreger Bødskov.
Venstres EU-parlamentariker Jens Rohde mener, at Morten Bødskov misforstår hele sagen.
»Det handler ikke om jura, men om politik. Det handler om, at grænselovgivning ligger inden for fællesskabet, og at både kommissionen og parlamentet har noget at skulle have sagt,« siger Rohde.
Han er ikke imponeret over Bødskovs forsvar.
»Jeg har aldrig oplevet et formandskab blive hældt sådan ned ad brættet.«
Professor og EU-ekspert Marlene Wind fra Københavns Universitet vurderer, at Danmark som formandsland er blevet klemt mellem stærke interesser.
»Det er svært for et lille land, der er formand, hvis to stærke lande som Frankrig og Tyskland vil indrette reglerne, så parlamentet ikke får indflydelse. Man kan kun sjældent lave noget fundamentalt om,« siger Marlene Wind.
De politiske gruppers formænd i parlamentet mødes i dag for at tage stilling til en eventuel boykot.

