I vækstens hellige navn
Regeringens ’vækstpakke’ er en sammenskrivning af Venstres ønsker om belønning og straf til grupper i det danske samfund. Argumenterne har stedvist et anstrengt forhold til sandheden


 Først en gætteleg: Hvad har følgende ting med hinanden at gøre: Gift, gylle, planløshed, mere trafik, hoteller i vandkanten, rigere familiefonde, mindre borgerindflydelse, større indkøbscentre og færre boliger til almindelige indkomster?
Sammenhængen er svær, men den er der: Det er alt sammen noget, som Venstre vil have meget mere af. Derfor foreslår Venstre punkterne i sin ’vækstpakke’, som regeringen lagde frem i mandags.
Det, der skal bære forslagene igennem, er at de – ifølge Venstre – vil skabe ’vækst’.
Væksten påberåbes på hver side af udspillets 81 sider. I nogle tilfælde er sammenhængen med vækst noget anstrengt. F.eks. når der foreslås: »Højere hastighedsgrænser for godkendte campingvogne, påhængsvogne og traktorer.«
Eller at: »Fjerne kravet om, at kommunerne skal udpege eksisterende og potentielle naturområder til Grønt Danmarkskort.«
Mere vækst er også begrundelse for forslaget: »Fjerne muligheden i planloven for at kommunalbestyrelsen kan fastsætte krav om, at der skal være op til 25 procent almene boliger i forbindelse med lokalplanlægningen for nye boligområder.«
Baggrunden for dette angreb på en social boligpolitik angives sådan: »Regeringen mener, at en blandet boligsammensætning i byerne er ønskelig, men det bør kunne nås ad frivillighedens vej.«
Vækst som dække
Som disse eksempler lader ane, bruges argumentet om vækst som dække for belønninger og straffe, som Venstre gerne vil uddele til forskellige samfundsgrupper.
Når det drejer sig om forurenere, er Venstre ikke indstillet på straf, men på belønning. Dermed bryder regeringsudspillet med den logik, der har hersket i den vestlige verden, siden miljøet kom på dagsordenen i begyndelsen af 1970’erne: Princippet lyder: ’Forureneren betaler.’ Hvis forurenere bærer byrden ved sin forurening, vil det få forurenere til at gøre tingene på en måde, der ikke forurener.
Venstres vækstpakke vil afskaffe tilskyndelserne til ikke at forurene. I en orwellsk sprogbrug omtales disse tilskyndelser som »barrierer for udvidelse af råvaregrundlaget«.
Hvorfor disse barrierer nogensinde er opstillet, forskåner udspillet sin læser for. Man får således ikke at vide, at gift, gødnings- og dyrkningsfri randzoner langs søer og vandløb er indført af Venstre i 2011, for at Danmark kan opfylde EU’s krav til vandkvaliteten. Da Thornings regering i 2014 halverede randzonerne, søgte den at råde bod på skaden ved at kræve såkaldte ’efterafgrøder’ i landbruget. Nu fjerner Venstre alle randzonerne – og kravet om efterafgrøder. Uden at det ledsages af nogen forklaring på, hvordan Danmark så skal leve op til EU-kravene.
Landbrugets forurening vil yderligere øges med Venstres vækstforslag om mere svineproduktion og flere svin pr. gødningshektar.
Forureningsomkostningerne flyttes længst muligt væk fra landbruget – helt ud på søterritoriet. Regeringen vil søge at råde bod på vandforureningen ved »f.eks. muslingeproduktion eller stenrev.«
Priserne
Som en årsag til landbrugets krise nævnes i forbifarten: »Priserne på landbrug, herunder særligt landbrugsjord, steg kraftigt i årene op til 2008.«
Det hører læseren ikke mere om, ej heller om væksthjælpen til landbruget vil fremkalde ny spekulation.
Der må være ganske mange røde øren hos de embedsmænd, der har skullet bistå regeringen med argumenter. Stedvis er fremstillingen urigtig og vildledende.
I dag gælder en kystnærhedszone på tre kilometer indlands, hvor ny bebyggelse kræver »særlig planlægningsmæssig begrundelse«. Den vil regeringen ophæve som et led i sin åbning af kysterne for byggeaktivitet. Det hedder forklarende i teksten: »Kystnærhedszonen har sin baggrund i regler fra 1970’erne.« Altså noget forældet, som tiden er løbet fra.
Fup og fiduser! Kystnærhedszonen er indført ved en lov fra 1994, og der er ingen argumenter for, at grundlaget for denne lov skulle være faldet væk.
En egentlig begrundelse for at blotlægge kysterne for bebyggelse afstår Venstre fra, men dækker sig bag ordene: 
»Regeringen har tillid til, at kommunerne kan foretage afvejningen.«
En nærmere begrundelse for denne tillid er ej heller indeholdt i Venstres vækstudspil.

