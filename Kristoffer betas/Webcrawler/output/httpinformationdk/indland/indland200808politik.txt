Politikere vil ændre på taxametersystem
Årets lave optag får flere politikere til at efterlyse justeringer på taxametersystemet, så uddannelserne får tildelt penge ud fra andre kriterier end antallet af studerende og hvor hurtige, de er


 Den plejer at være sikker hvert år: Flere unge søger ind på en uddannelse, men sådan gik det ikke i år. 
4500 færre har søgt ind, og 2600 færre er blevet optaget på en universitetsuddannelse. Også lærer-, pædagog- og sygeplejeuddannelserne er i stor stil blevet valgt fra. Og det kan få alvorlige økonomiske konsekvenser næste år.
Jonas Dahl, der er videnskabsordfører for SF, mener, det er på tide at revidere taxametersystemet, der blev indført i 1994: 
"Det skriger jo til himlen, at der er noget galt i vores uddannelsessystem, når vi ser på årets lave optag. Det her vil jo alt andet lige betyde færre ressourcer til uddannelsesinstitutionerne, afskedigelser og dårligere studieforhold, derfor bliver vi nødt til at se på økonomien." 
Jonas Dahl vil gerne have gjort universiteterne mere uafhængige af taxameterbevillingerne.
"Det system styrer universiteterne i retning mod at uddanne så mange som muligt og ikke i retning mod at uddanne dem så godt som muligt. Det vigtigste er, at de studerende får tilegnet sig nok viden, og det tilskynder taxameteret ikke nødvendigvis til. Det kommer til at handle om kvantitet snarere end kvalitet," mener Jonas Dahl. 
'Skal ikke afskaffes'
Også Socialdemokraternes Christine Antorini er åben over for at diskutere omlægning af taxameteret: 
"Vi skal ikke afskaffe taxametersystemet, men jeg mener, vi må se på, om der er ting ved den finansiering, som modarbejder andre hensyn, vi må tage i uddannelsessystemet." 
De Konservatives Charlotte Dyremose er også åben over for at diskutere taxametersystemet, men hun tror ikke på de store ændringer. Til gengæld vil årets lave optag på de videregående uddannelser få stor indflydelse på efterårets politiske forhandlinger omkring, hvad universiteterne skal have tildelt af midler fra Globaliseringspuljen og over basisbevillingen, som er de penge, uddannelserne frit kan råde over.
"Vi bliver nødt til at tage stilling til, hvordan vi fortsat kan sikre en høj kvalitet på uddannelserne, og det kan godt være, at det ender med, at vi må drøfte taxameteret. Årets lave optag gør det relevant at se på, hvad der sker, når optaget svinger meget, for det skal ikke forringe uddannelserne unødigt. Ingen ønsker jo, at uddannelserne, der ikke er så populære lige nu, forfalder. Vi er nødt til at sikre, at de unge også kan vælge de fag, når de om fem år kommer i tanke om, at de gerne vil have en uddannelse," siger Charlotte Dyremose.


