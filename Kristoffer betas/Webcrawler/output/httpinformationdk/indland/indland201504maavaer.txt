Vi må være tålmodige med mentorordningens succes
Socialdemokraternes arbejdsmarkedsordfører, Lennart Damsbo-Andersen, fastholder, at mentorordningen virker, selv om det ikke sker inden for det første halvandet år. Vi må bare væbne os med tålmodighed, siger han
Lennart Damsbo-Andersen (S) er helt indforstået med, at det kan tage lang tid – flere år – før man kan de udsatte, der har fået en mentor, eventuelt kan være klar til at tage et arbejde. Pressefoto


 Selv om en undersøgelse fra SFI viser, at ordningen ikke bringer borgere i arbejde eller uddannelse inden for det første halvandet år, fastholder ordføreren, at de politiske mål med ordningen er hensigtsmæssige og realistiske at nå for udsatte arbejdsløse som 48-årige Karina Larsen, hvis historie man kunne læse i gårsdagens Information.
»Historien om Karina viser, at mentorindsatsen virker, som vi har tænkt, når mentoren har øje for Karinas sociale og psykiske udfordringer. For mentorstøttede mennesker har først og fremmest andre problemer end at være arbejdsløse,« siger Lennart Damsbo-Andersen.
Med enkelte afbrydelser har Karina Larsen været på kontanthjælp i 30 år og mødes hver uge med sin mentor. Det har hun gjort i snart et år, og ifølge hendes såkaldte mentorkontrakt er »målet med mentorindsatsen, at borger kan starte i en beskæftigelses- eller uddannelsesrettet aktivitet«. Men som flere eksperter understregede i gårsdagens Information, har mentorstøttede borgere som Karina Larsen så store sociale udfordringer, at det har meget lange udsigter at få dem i beskæftigelse.
– Er det ikke et politisk problem at opstille mål som job og uddannelse, som synes urealistiske for socialt udsatte at realisere inden for en nær fremtid?
»Nej, snarere ville det være et politisk problem at lade de her mennesker i stikken. Det er klart, at for gruppen af socialt udsatte, som får mentorstøtte, er arbejdsmarkedet så fjernt, at det er et langt og sejt træk at få dem i job eller i gang med en uddannelse. Derfor har regeringen heller ikke en forventning om, at mentorstøttede borgere vil være parate til skole eller job inden for halvandet år,« siger arbejdsmarkedsordføreren med henvisning til en evaluering af mentorordningen fra SFI. Ifølge undersøgelsen får mentorordningen ikke socialt udsatte i job eller uddannelse inden for det første halvandet år efter, at støtten er iværksat. Og med en vis statistisk usikkerhed viser den endda en negativ effekt af mentorindsatsen. Alligevel afviser Lennart Damsbo-Andersen, at mentorordningen har fejlet.
»Kontanthjælpsreformen trådte først i kraft 1. januar 2014, så den har stadig til gode at slå igennem. Reformen målretter mentorindsatsen til de allermest udsatte arbejdsløse, og det forventer jeg vil give bedre resultater på længere sigt,« siger han.
Tålmod
Fordi gruppen af mentorstøttede borgere tilhører en så socialt udsat gruppe, hjælper en mentor primært med dagligdagsting som at få købt ind og komme til lægen, har seniorforsker ved SFI Henning Bjerregaard Bach sagt i Information for nyligt. I tråd hermed har lektor ved Institut for Sociologi og Socialt Arbejde på Aalborg Universitet Lars Uggerhøj udtalt i avisen, at en mentor kan hjælpe et udsat menneske med at få et bedre liv, men at det er urealistisk at forvente, at alle er klar til et ordinært job. De udsatte arbejdsløse kan således opleve de politiske mål som et pres, der ligefrem kan få den modsatte effekt, vurderede Lars Uggerhøj.
– Er det ikke problematisk, hvis en politisk målsætning er sat så højt, at den får i forvejen udsatte borgere til at opleve en indsats som et pres snarere end en hjælp?
»Der er en risiko for at opstille mål, som ikke kan lade sig gøre, og dermed lægge et voldsomt og uhensigtsmæssigt pres på dem, som vi gerne vil tage hånd om. Derfor er det afgørende, at den enkelte mentor møder borgeren med realistiske delmål,« siger Lennart Damsbo-Andersen. »Mentorordningens mål om job og uddannelse er ikke udtryk for, at vi som regering ikke anerkender, at det kan tage op til flere år for de allermindst jobparate at nå dem.«

