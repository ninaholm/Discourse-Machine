Regnskov betaler for dansk landbrugssucces
Med en vækst på 7,5 procent i årets første kvartal er dansk landbrug på vej mod det bedste eksportår nogensinde. Det er godt for dansk økonomi, men grønne organisationer frygter, at miljø og klima betaler prisen for eksporteventyret
Dansk landbrug importerer soja fra Brasilien som føde til den voksende animalske eksport. Det betyder ifølge Danmarks Naturfredningsforening, at landbruget er medansvarlig for rydning af regnskov.

Intet kommer ud af ingenting – heller ikke en rekordstor landbrugseksport. Ifølge landbrugets interesseorganisation Landbrug &amp; Fødevarer er den danske landbrugseksport i årets første kvartal 7,5 procent bedre end 2012, og holder den tendens, går dansk landbrug sit bedste år nogensinde i møde med en forventet eksport på i alt 158 milliarder kroner.Men grønne organisationer frygter, at klimaet og miljøet i hele verden betaler prisen for eksportrekorden. Ifølge direktør i Danmarks Naturfredningsforening, Ella Maria Bisschop, har naturen allerede »blodrøde tal på bundlinjen« i sammenligning med landbruget. Det skyldes især, at danske bønder udnytter et areal på størrelse med Sjælland i Brasilien og Argentina til at gro soja til dansk dyrefoder.»Landbruget synes ikke, at det er deres ansvar, når de importerer soja fra Brasilien og Argentina, og derved giver anledning til, at regnskoven fældes i større omfang. Men hvorfor skulle det ikke være det? Hvis du f.eks. ser på et firma som Hummel, så skal de redegøre for, om de bruger billig indisk børnearbejdskraft – de har et ansvar. Det, mener vi også, burde gælde for dansk landbrug,« siger Ella Maria Bisschop.Både Danmarks Naturfredningsforening og Det Økologiske Råd peger på den sydamerikanske sojaproduktion, som den værste afledte miljøeffekt af dansk landbrug.»Helt grundlæggende er det svært at se, hvad formålet er med, at der skal produceres så meget animalsk mad i Danmark, når nu foderet bliver produceret i Sydamerika. De kunne lige så godt producere de her svin i Sydamerika,« mener Leif Bach Jørgensen, der er landbrugsfaglig medarbejder i Det Økologiske Råd.Miljøvenlig produktion?Ifølge Ella Maria Bisschop er der i Danmark en idé om, at vi er særligt gode til at producere landbrugsvarer med et minimum af miljøbelastning. Men det er myte, mener hun.»Der er en myte blandt landmænd i Danmark om, at vi er det land i verden, der har den mindste miljøbelastning pr. produceret enhed. Sådan er det altså ikke,« siger Bisschop. Udover den ressourcekrævende foderproduktion i Sydamerika peger hun på, at forringelse af drikkevandet, udtømning af kulstofreserven i jorden og omkostninger til skovrejsning og naturpleje gør den danske landbrugsproduktion langt mere miljøbelastende, end de fleste landmænd tror.Analysechef i Mandag Morgens klimatænketank Sustania, Christian Eika, gør opmærksom på, at hvis man opgør de miljø- og klimabelastning, som den globale fødevarerproduktion udsætter naturen for, til kroner og øre, svarer det ifølge revisionsfirmaet KPMG til 224 procent af den globale landbrugssektors samlede indtægter. Om året.»Det illustrerer, at det er et globalt problem, som vi håber, at dansk landbrug vil gøre sig til rollemodel for at gøre noget ved. Stigende eksport er godt, men det aktualiserer også behovet for, at landbruget går over til en mere bæredygtig produktion. Det er en mulighed for dansk landbrug til at investere i den grønne omstilling,« siger Christian EikaBedste drikkevand i verdenMen viceformand i Landbrug &amp; Fødevarer, Lars Hvidtfeldt, er ikke enig i, at dansk landbrug skulle være særlig hård ved miljøet. Tværtimod.»Jeg ved ikke, hvad Dansk Naturfredningsforening bygger det på, når de siger, at dansk landbrug skulle være særligt miljøbelastende. Når vi måler på, hvor meget vi bruger til at producere f.eks. ét kilo kød, så er det faldet siden 1990 – både når det handler om kvælstof, fosfor og klimagasser. Laver vi den samme beregning for en række andre land, så ligger de langt højere end os,« fortæller Lars Hvidtfeldt.»Jeg ved heller ikke, hvad Dansk Naturfredningsforening mener, når de siger, at landbrugsproduktionen truer drikkevandet. Vi har noget af det bedste drikkevand i verden,« siger han.Ifølge Lars Hvidtfeldt kunne importen af sydamerikansk soja begrænses, hvis der blev løsnet op for en stram dansk miljøregulering, der gør, at landmændene ikke kan gøde tilstrækkeligt meget, og derfor ikke får afgrøder med et optimalt proteinindhold. Men landbruget er i gang med at gøre importen af soja ansvarlig, mener han.»Vores virksomheder bestræber sig på, at den soja, vi køber i Sydamerika, er bæredygtig og ansvarlig, så den ikke går ud over regnskoven og ikke gør brug af børnearbejde. Vi er netop nu i gang med at opkøbe certifikater hos Round Table on Responsible Soy Association. Målet er, at tre-fire procent af vores soja bliver certificeret. Hvad vigtigere er, så stiller vi nogle helt konkrete krav til de store handelshuse for resten af den soja, vi importerer, så vi efterlader det mindst mulige aftryk på mennesker og natur,« fortæller Hvidtfeldt.Forbrugerne er ligegladeIfølge professor Jørgen Eivind Olesen fra Institut for Agroøkologi ved Aarhus Universitet kunne en række negative miljøkonsekvenser ved landbrugsdriften afblødes, hvis der kom mere investering i ny teknologi. Især mangler Danmark biogasanlæg, hvor husdyrgødning fra f.eks. svineproduktion kan omdannes til gas og fungere som energikilde til el og varme.»Investeringslysten er på et meget lavt niveau, og mulighederne for at få finansiering er ringe. Biogasanlæggene har været diskuteret i årevis, og det er stadig kun syv-otte procent af gødningen, der behandles,« siger Jørgen Eivind Olesen. Han mener ikke at dansk landbrug kan kritiseres for at importere sydamerikansk soja. Problemet er globalt, siger han.»Hvis vi ikke gjorde det, så var der nogle andre lande, der ville gøre det. Man kan spørge, om det er op til os i Danmark at bestemme, hvorvidt man ødelægger regnskov i Sydamerika. Det burde da være dem, der bekymrer sig om problemstillingerne dernede.«Den største udfordring for miljø og klima ligger ifølge Eivind Olesen hos forbrugerne.»Forbrugerne burde i højere grad bekymre sig om, hvad fodaftrykket af det, de sætter til livs, er. Men de er langt hen ad vejen ligeglade,« mener Jørgen Eivind Olesen.
