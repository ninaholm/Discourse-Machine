Arbejdsgivere får alarmknap til uddannelser med høj ledighed
Uddannelsesminister Morten Østergaard (R) vil have de studerende og arbejdsmarkedets parter til at udpege uddannelser med eksempelvis høj ledighed til et særligt kvalitetstjek. Ekspert i kvalitetssikring kalder det en problematisk model
Selv om flere uddannelser i dag uddanner til ledighed og Dansk Industri har påpeget problemet igen og igen, er der ikke meget lydhørhed i ministeriet, mener Dansk Industri


 Dansk Industri kan måske snart få lov at sende uddannelser til reeksamen, hvis de ikke mener, uddannelsen lever op til arbejdsmarkedets behov. Som led i det nye system til at akkreditere videregående uddannelser vil uddannelsesminister Morten Østergaard (R) nemlig give studerende og arbejdsmarkedets parter mulighed for at pege på uddannelser, der har behov for et særligt kvalitetstjek.
»Det skal være en mulighed for studerende og andre aktører at trykke på alarmknappen. Det betyder ikke, at vi farer ud med bål og brand og særakkreditering, hver gang nogen råber op. Men det skal være muligt at bringe nogle forhold frem, så man kan kigge specifikt på de uddannelser med særlige kvalitetsudfordringer,« siger Morten Østergaard.
Folketingets partier forhandler i øjeblikket om det nye akkrediteringssystem, og her er der lagt op til, at det fremover er det enkelte universitet, erhvervsakademi eller professionshøjskole, der skal godkendes, frem for den enkelte uddannelse.
Til gengæld skal Uddannelsesministeriet og Akkrediteringsrådet kunne hive enkelte uddannelser ud til en særgodkendelse, hvis de har problemer med kvaliteten. Det kan eksempelvis være alt for høj ledighed, fremgår det af regeringens udspil.
Samtidig skal studerende og arbejdsmarkedets parter altså også være med til at pege på uddannelser, som de mener, har behov for en særgodkendelse .
Det er fornuftigt at sætte særligt ind over for de uddannelser, hvor kvaliteten er for dårlig, mener Hanne Foss Hansen fra Institut for Statskundskab, Københavns Universitet, der forsker i kvalitetssikring af uddannelser.
Men det er et problem, at studerende og arbejdsmarkedets parter skal være med til at udpege uddannelser, der har brug for en gennemgang.
»Jeg tror, man skal være meget påpasselig med at lægge op til, at det skal blive et klageorgan. Klager fra studerende om enkeltstående uddannelser bør behandles på institutionerne, hvis det skal fungere,« siger Hanne Foss Hansen.
»Det bør være studienævn og den ansvarlige ledelse, der forholder sig til og løser konkrete problemer. Det er her dialogen med de utilfredse må føres. Og det er på det niveau, det er muligt at afklare, hvad der kan gøres inden for de rammer, der er tilstede,« siger hun.
For mange ud i ledighed
Men der kan også være situationer, hvor det ikke er nok at påpege problemerne lokalt på institutionen, siger forskningspolitisk chef i Dansk Industri, Charlotte Rønhof.
»Det siger sig selv, at det er dér, man starter. Men allerede i dag kan man se, at der er uddannelser, der uddanner systematisk til overledighed. Der er ikke megen lydhørhed, selv om man påpeger det igen og igen. Der kunne man sagtens forestille sig, at det var værd at kigge på, hvad der foregår på de uddannelser,« siger Charlotte Rønhof.
»En række kunstneriske og humanistiske uddannelser har ledighed selv i gode tider. Man uddanner bare alt for mange,« nævner hun som eksempel.
Danske Studerendes Fællesråd vil selv sætte pris på, at man kan pege på forhold, der ikke fungerer.
Men formand Torben Holm kalder det et brud med den måde, man hidtil har tænkt uddannelse i Danmark, hvis arbejdsmarkedets parter får samme mulighed.
I forvejen har de videregående uddannelser løbende kontakt til aftagerne. Det skal man naturligvis lytte til, men arbejdsmarkedets parter har ikke før haft en formel indgang til at vendte tommelfingeren op eller ned for uddannelser, siger Torben Holm.
»Jeg frygter, det bliver arbejdsmarkedets konjunkturer, der kommer til at definere hvilke områder, vi skal producere uddannelse og forskning inden for. Og det virker ikke,« siger Torben Holm.
Politisk kattelem
Endnu er det dog meget løst formuleret, hvilke nye muligheder der reelt er på tale, påpeger Hanne Harmsen, der er vicedirektør for uddannelse på Københavns Universitet.
På den ene side er det nye akkrediteringssystem et skridt mod øget frihed til institutionerne. På den anden side er der her skrevet en kattelem ind, så man stadig har mulighed for at gribe ind fra politisk hold.
»Det er et skridt i den rigtige retning, men det har nok været en politisk nødvendighed, at ministeren ikke har sluppet tøjlerne helt endnu, hvis det går helt galt,« siger Hanne Harmsen.
»Det bekymrende er så, at vi endnu ikke ved, hvor stor den kattelem bliver. Betyder det her, at Dansk Industri kan sige: ’vi kan ikke lide arbejdsløshedstallene for humaniora. Gør noget ved det’,« spørger Hanne Harmsen.
På professionshøjskolerne er forman for rektorkollegiet, Erik Knudsen, mindre bekymret.
»Jeg har tillid til, at vores kvalitetssikringssystemer vil fange problemerne først. Men det er da fint at give mulighed for en second opinion, hvis der er parter, der oplever, at det ikke er tilfældet. Det er jo en sikring mod, at vi lukker os for meget om os selv,« siger Erik Knudsen.
Den nye akkrediteringssystem er endnu ikke endeligt, men er i øjeblikket til forhandling mellem Folketingets partier.

