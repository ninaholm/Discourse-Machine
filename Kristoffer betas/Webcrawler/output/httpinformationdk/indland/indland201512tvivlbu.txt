’Min tvivl bunder i ønsket om et fælles Europa’
Ja-partierne er blevet enige om, at Danmark ikke skal deltage i EU’s fælles asyl- og immigrationspolitik. Men det udvander ja’et så meget, at flere af de proeuropæiske venstrefløjsvælgere, som går ind for mere EU og mere fællesskab, føler sig politisk hjemløse
 Der er en del vælgere, der mangler et sted at sætte deres kryds, fordi de progressive mangler en stemme i dette valg, mener ekspert. Netop det dilemma står 21-årige Alexander Blum Bertelsen i, mens han vakler mellem et ja og et nej.


 Da 21-årige Alexander Blum Bertelsen går i seng mandag aften, er han kommet frem til, at han vil stemme ja til at erstatte retsforbeholdet med en tilvalgsordning. Da Information ringer ham op tirsdag eftermiddag hælder han – efter at have læst en venindes statusopdatering på Facebook – til at stemme nej.
Alexander Blum Bertelsens tvivl skyldes ikke, at han ikke har sat sig ind i sagerne. Han har forstået det med retsakterne.
»Min tvivl bunder rigtig meget i et ønske om at være fælles om de problemstillinger, der er fælles for Europa.«
For hvor sætter man egentlig kryds, hvis man som Alexander Blum Bertelsen tror på, at fælles løsninger på tværs af landegrænserne er den eneste chance for at løse den aktuelle flygtningekrise? Og hvad gør man, hvis man som ham ønsker, at Danmark ikke bare tilvælger de retsakter, der kan gavne danskere, men også dem, der kan forbedre retssikkerheden for andre EU-borgere?
Ifølge Derek Beach, lektor ved Institut for Statskundskab på Aarhus Universitet, ville det være mere optimalt med tre muligheder: et nej, et ja med den begrænsning, som ja-partierne er blevet enige om, og et begejstret ja til det hele.
»Jeg er ikke sikker på, at man kunne gøre det rent juridisk, men det ville have været mere demokratisk, for med den her form, er der er en del vælgere, der mangler et kryds,« siger Derek Beach.
Også Johannes Andersen, lektor på Institut for Statskundskab på Aalborg Universitet, peger på, at der formentlig »vil være vælgere, som meget gerne ville have haft muligheden for at udtrykke en solidarisk tilkendegivelse«.
»Der er en irritation over, at der ikke er blevet rejst en dagsorden med venstreorienterede standpunkter, og at det slet ikke er en del af den pakke, man skal tage stilling til,« siger Johannes Andersen.
’Ekstremt usympatisk’
Alexander Blum Bertelsens er ikke modstander af indholdet af de 22 retsakter, som ja-partierne har valgt. Heller ikke Europol.
Han har været aktiv i socialdemokraternes ungdomsorganisation, DSU, siden han var teenager og er i dag bestyrelsesmedlem i DSU’s europæiske paraplyorganisation. Han synes, »det giver rigtig god mening at lave overstatsligt samarbejde om for eksempel miljø, kriminalitet og ungdomsarbejdsløshed«.
»Jeg ved godt, at EU er et magtprojekt og også handler om penge, men det er samtidig et af de mest vellykkede konfliktløsningsværkstøjer, fordi man er tvunget til at samarbejde økonomisk, kulturelt og uddannelsesmæssigt,« siger Alexander Blum Bertelsen, som til dagligt bor på Nørrebro og studerer freds- og konfliktstudier på Lunds Universitet.
Men når han på trods af sin EU-begejstring alligevel hælder til at stemme nej, er det, fordi han er skuffet over, at flere af ja-partierne eksplicit har argumenteret for, at Danmark ikke skal tilslutte sig retsakter, som ikke gavner danske borgere eller koster penge. Eksempelvis er tolkedirektivet, som vil højne andre EU-borgeres retssikkerhed i Danmark, som tidligere beskrevet i Information, blevet fravalgt.
»Jeg synes virkelig, det er problematisk, at det handler om, hvordan Danmark kan få mest ud af EU og ikke om, hvad Danmark kan bidrage med. Det er ekstremt usympatisk, at det er egoisme, der skal drive vores deltagelse i EU,« siger Alexander Blum Bertelsen.
Hvem har fortolkningsretten?

Alexander Blum Bertelsen har også overvejet at stemme blankt i protest. Men lige meget hvad han vælger, er han bekymret for, hvilket signal det vil sende.
»Hvis jeg stemmer nej, vil Dansk Folkeparti fortolke det som et udtryk for, at danskerne ikke vil EU. Hvis jeg stemmer ja, vil Løkke kunne se det som et udtryk for, at danskerne vil EU, men ikke den fælles flygtningepolitik. Men hvis jeg stemmer blankt, vil det kunne tolkes som udtryk for, at det var alt for kompliceret,« siger Alexander Blum Bertelsen.
»Skal det være drømmene, frygten, realismen eller behovet for at protestere, jeg skal lade styre?« spørger Alexander Blum Bertelsen, som synes, at valgkampen har været »meget populistisk«, og at politikerne har været »nedladende« over for vælgerne.
»De har sat en meget lav nedre grænse for, hvordan vi taler om det europæiske samarbejde. Man bliver jo næsten bange for, at folk tror, at man støtter pædofile, hvis man stemmer nej,« siger han.
Men selv om det er fristende med en protestblank stemme, og selv om Alexander Blum Bertelsen lige nu hælder til et nej, har han stadig ikke sluppet tanken om et ja. For hvis Danmark en dag vil tilslutte sig EU’s fælles asyl- og immigrationspolitik, bliver vi nødt til før eller siden at afskaffe retsforbeholdet.
»Jeg er med på, at Venstre og Socialdemokraterne har lovet, at vi skal have en folkeafstemning for at tilslutte os asylpolitikken, men hvis vi afskaffer retsforbeholdet, er vi trods alt et skridt tættere på fælles løsninger,« siger han.
Ude af trit
Det er tilsyneladende ikke bare Alexander Blum Bertelsen, som venstrefløjspolitikerne er ude af trit med. En ny meningsmåling viser nemlig, at flere af de vælgere, som ved folketingsvalget i juni stemte på Socialdemokraterne, Radikale og SF, som alle er med i ja-partiernes fælles aftale om ikke at tilslutte sig asyl- og immigrationspolitikken, er uenige med deres politikere i den linje. Målingen er foretaget af Epinion for to forskere fra Institut for Statskundskab ved Aarhus Universitet og viser konkret, at 38,8 procent af de vælgere, der stemte på Socialdemokraterne er enten ’helt’ eller ’delvist enige’ i, at Danmark på sigt burde tilslutte sig EU’s fælles asyl- og immigrationspolitik, mens 31,5 procent af partiets vælgere er ’helt’ eller ’delvist uenige’. Hos Radikales vælgere er 52,8 procent for og 7,7 procent imod, mens tallene i SF’s tilfælde ligger 47,1 og 12,5.
Derek Beach er en af forskerne bag målingen, og han mener, den er udtryk for, at mange vælgere tænker, at den aktuelle flygtningekrise ikke kan løses uden fælles løsninger.
»Det er særlig aktuelt i denne uge, hvor EU har lavet en aftale med Tyrkiet. For det er jo ikke Danmark, der lander den aftale,« siger han med henvisning til, at EU og Tyrkiet mandag blev enige om, at EU betaler Tyrkiet 3,2 mia. euro mod at dæmme op mod flygtningestrømmen mod Europa.
»Der er, for at sige det rent ud, en del vælgere på venstrefløjen, der synes, at det er skammeligt, at Danmark står uden for asyl- og immigrationspolitikken. Vi kan sagtens bruge EU og fællesskabet, når EU forhandler på Danmarks vegne med Tyrkiet. Vi vil gerne bruge Dublin-forordningen til at sende flygtninge tilbage til Grækenland, men vi har ikke lyst til at tage vores del af det fælles pres,« siger Derek Beach.
»De venstrefløjsvælgere, der gerne vil have en mere åben og international politik på det her område, føler sig hjemløse.«
Ifølge Derek Beach skyldes ubalancen mellem borgerne og politikernes holdninger til EU, at flere partier har været bange for at miste stemmer til Dansk Folkeparti.
»Alle har forsøgt at lefle for de samme værdier. Det bliver nærmest en refleks at stramme, stramme, stramme,« siger han og tilføjer, at flygtningekrisen har gjort, at strammerlinjen ikke længere vinder så meget gehør hos centrum-venstre-vælgerne.
»Lige pludselig er det blevet meget tydeligt for vælgerne, at det her er et fælles problem.«
Meldte sig ud
Alexander Blum Bertelsen så allerede symptomer på det, han kalder, »what’s in it for me-tankegangen« i 2013, da Thorning fik forhandlet en EU-milliard tilbage til Danmark.
»Det konflikter med den måde, jeg ser verden på. Jeg mener, at de rigeste lande i den nordlige del af verden har et ansvar over for mindre privilegerede lande.«
Og da SR-regeringen for et år siden strammede reglerne for familiesammenføring, meldte han sig ud af moderpartiet.
Ifølge Johannes Andersen er ubalancen mellem vælgernes og politikernes holdning til, om Danmark burde tilslutte sig den fælles asyl- og immigrationspolitik, udtryk for en generel uoverensstemmelse, som handler om meget mere end EU.
»I løbet af de sidste måneder er der blevet åbnet en ny politisk dimension. Rigtig mange centrum-venstreorienterede er skuffede og irriterede over, at de partier, de normalt støtter, udtrykker en meget flygtningekritisk holdning. De oplever kolossal afmagt, for debatten er overdomineret med flygtningekritiske synspunkter. Den afmagt er blevet kanaliseret over i den aktuelle folkeafstemning,« siger han.
Alexander Blum Bertelsen »ville ønske, at vi kunne løse alt det her på internationalt plan«.
»Det kan vi ikke foreløbigt. Men vi kan stå på den tradition, der hedder EU. Der er mange års filosofi, tro og håb, som er totalt i modstrid med ’what’s in it for me-tankegangen’, investeret i den her konstruktion. Den egoisme, vi har set, er det modsatte af det, EU er bygget på,« siger han, da interviewet et ved at lakke mod enden.
»Lige nu, hvor jeg har snakket om alt det, EU kan, hælder jeg til et ja igen,« siger han.
Det gør han også, da Information taler med ham onsdag aften inden deadline.

