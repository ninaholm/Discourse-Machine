Der var tre, der var to, der var én ...
Information har fulgt tre arbejdsløse danskere i deres jagt på et job. Ingen af dem har kunnet bruge akutjob-ordningen til noget


 Mens Europa fortsat forsøger at spare sig ud af krisen, er diskussionen om regeringens akutjobordning blusset op igen herhjemme. Ikke mindst efter, at det er kommet frem, at op mod 23.000 danskere ryger ud af dagpengesystemet i det første halvår af 2013.
Det er dobbelt så mange som hidtil oplyst. Foreløbig er 9.600 danskere røget ud af dagpengeordningen siden nytår.
Information har fulgt tre af de danskere, der kæmper for at komme tilbage på arbejdsmarkedet. Og det er nu ved at lykkes for to af dem.
På prøve i et år
En af dem er den 56-årige, Martin Dam Hansen fra Hvidovre. Blot to dage før han faldt for dagpengegrænsen, begyndte han som sælger hos kosmetik- og medicofirmaet Bella Beauty i Vallensbæk.
Martin er egentlig uddannet sygeplejerske og siden DJØF’er med speciale i offentlig forvaltning og projektledelse. Siden har han både været direktør i egen virksomhed med 15 ansatte og frem til 2010 it-projektchef i Forsvaret.
Efter tre års arbejdsløshed, 538 ansøgninger og 50 jobsamtaler var der endelig bingo på en ny arbejdsplads.
»Jeg er meget tilfreds og har fået et job, hvor jeg både kan bruge min sundhedsfaglige baggrund og min erfaring som sælger,« siger Martin Dam Hansen.
Jobbet hos Bella Beauty er et såkaldte videnspilotjob, hvor virksomheden kun skal betale 100 kr. i timen i et år. Formålet er at få akademikere ind i små og mellemstore virksomheder. Den form for jobskabelse har Martin Dam Hansen langt mere fidus til end regeringens akutjob.
»Det er kun politisk spin med de akutjob. Der er jo kun ganske få procent af akutjobbene, som går til dem, der virkelig har brug for dem. Jeg synes det er at pisse på dem, der ligge ned,« lyder det bramfrit fra Hvidovre. »Man skal gøre, ligesom jeg har gjort, ud og banke på dørene hos de små og mellemstore virksomheder og overbevise dem om, at de har et behov for lige netop sådan en som mig,« siger han.
Fire år på lærlingeløn
Også Jakob Ingeberg, 38-årig grafisk designer fra Københavnhar fundet en vej ud af ledigheden. Eller det håber han i hvert fald. Han er i gang med en elektrikeruddannelse og er lige begyndt i lære hos virksomheden SE:EL. Derudover arbejder han i hjemmeplejen i weekenderne for at kunne forsørge sin familie. »Det bliver hårdt de næste tre år indtil jeg er færdig, men med to job løber det nogenlunde rundt« siger han.
Han håber meget på at få lov at blive hos SE:EL, når han er udlært, og mener, at der er gode chancer.
»Det er en god, lille virksomhed. Vi er mester, en svend og to lærlinge, og vi knokler bare derudaf, så det ser lovende ud,« siger han. »Jeg er meget tilfreds med at have skiftet, også selv om jeg tjente meget mere som grafiker end jeg gør i dag.«
Akutjobordningen har ikke haft nogen betydning for Jakob og han mener helle ikke, den betyder ret meget for andre arbejdsledige.
»Det virker fuldstændigt meningsløst. Det, der skal til er noget helt andet. Vi skal have bankerne til at løsne op for posen, så der kan komme gang i hjulene igen. Det skal være muligt for folk at låne penge, sælge deres huse, sætte dem i stand og det skal være muligt for virksomheder at optage lån igen, det vil hjælpe« siger han.
Selv kan han ikke sælge sit hus til tre millioner og købe en lejlighed til en million, fordi banken kræver at familien med tre børn har 19.000 til rådighed, når de har betalt de faste udgifter. Og så meget har de ikke, når Jacob er lærling.«
Ikke en krone
I Løgstør, Nordjylland har butiksuddannede Brian Klemmensen på 42imidlertid meget større problemer.
Når han har betalt sine faste udgifter, har han ikke en krone tilbage. Han er arbejdsløs på tredje år og er netop faldet for dagpengegrænsen.Det var ellers lige ved at lykkes for ham at få et job i sidste måned, da hans a-kasse gjorde ham opmærksom på et såkaldt rotationsjob på det nærliggende sygehus.
En af deres rengøringsfolk skulle på kursus i en længere periode og så var der et job ledigt. Brians søgte jobbet og fik det. Men så sagde a-kassen pludselig, at han alligevel ikke kunne få jobbet, fordi han ikke længere var på dagpenge.
»Det var virkelig ærgerligt. Det job ville jeg rigtig gerne have haft, men jeg tror ikke rigtig, de kendte reglerne, da de bad mig søge det,« siger han.Hvad Brian Klemmensen skal stille op med en fremtid på kontanthjælp, aner han ikke.
Han har fået tilbudt en række korte kurser i hygiejne og andre relevante emner de kommende måneder og han håber selvfølgelig, at de giver ham nogle kvalifikationer, som kan ende med et job.
»Men når banken har fået sit, så har jeg ikke en krone tilbage. Jeg får 11.000 før skat, og huslejen skal jo betales. Hvad jeg så skal købe mad for, aner jeg faktisk ikke,« siger han.
Ind i mellem arbejder han på en selskabsrestaurant, men det, han tjener der, bliver modregnet i kontanthjælpen.»Jeg må jo bare håbe, at der dukker noget arbejde op.« Siden Information sidst talte med Brian i januar har han søgt job over hele Nordjylland, men der er som regel 150-200 ansøgere, så det har ikke givet noget resultat.
Han har også søgt mange af de opslåede akutjob, men selv om han har gjort opmærksom på sin desperate situation, er han end ikke blevet kaldt til samtale: »Jeg søgte bl.a. på en ny færge. De søgte 200 mand. Der kom 7.000 ansøgninger. Sådan er det i Nordjylland.«

