Uafhængige økonomer støtter S-kritik af bankøkonomer
Den socialdemokratiske næstformand Nick Hækkerup får opbakning fra tidligere overvismænd til sin udtalelser om, at storbankernes økonomer er politisk farvede
Socialdemokraternes næstformand Nick Hækkerup beskylder bankøkonomerne for at være politisk farvede og mener ikke, at de skal have
 plads som eksperter i den politiske debat


 Socialdemokraternes skatteordfører Nick Hækkerup gik i går i rette mod bankernes økonomer. Hækkerup beskylder bankøkonomerne for at være politisk farvede og mener ikke, at de skal have plads som eksperter i den politiske debat. Og det synspunkt får opbakning fra fremtrædende økonomer. Blandt dem er tidligere overvismand og formand for velfærdskommissionen, Torben M. Andersen.
»Bankøkonomerne er ikke uafhængige, de har et tilhørsforhold. Men det ser man ikke altid på deres placering i medierne,« siger han.
Torben M. Andersen peger som Nick Hækkerup på, at bankøkonomerne er påvirkede af, hvem der sidder ved magten.
»Jeg tror ikke, det er sådan, at bankdirektørerne ringer ned til økonomerne og sender dem i byen med et budskab, men det er klart, at der kan være helt konkrete ting, hvor der er habilitetsspørgsmål.«
Han henviser til, at Socialdemokraterne og SF vil hæve lønsumsafgiften for storbankerne med to milliarder kroner, hvis de kommer til magten.
Nej til bankøkonomerne
Heller ikke tidligere overvismand Christen Sørensen mener, at man kan kalde storbankernes økonomer for andet end politiske.
»Man kan ikke afvise, at bankernes økonomer er farvede. Det interessante er aldrig, hvad de siger, men mere hvad bankøkonomerne ikke siger. I 2005-2007, hvor vores økonomi blev overophedet, blev de citeret dag efter dag for at ville øge arbejdsudbuddet, mens de, hvis de havde været eksperter, burde have sagt, at man skulle stramme finanspolitikken,« mener økonomen, der understreger, at han ikke har brug for bankøkonomernes mening.
»Jeg mener, de skulle bruge tid på at rådgive bankdirektørerne i stedet for at være i medierne hele tiden. Direktørerne har brug for bankøkonomernes tid, det har vi andre ikke,« siger Christen Sørensen.
Bent Greve, professor i økonomi på Roskilde Universitet, ser i modsætning til Christen Sørensen ikke nogen problemer i, at bankernes økonomer er med i debatten, »men man skal jo være nuanceret i sin brug af økonomer i medierne, for økonomi er ikke et fag med ét facit. Økonomer har forskellige forståelser af, hvordan ting hænger sammen, og læser tal forskelligt. Jeg synes, der har været for stor tendens til at tro, at økonomi er en objektiv videnskab,« mener han.
Brug for pluralisme
Bent Greve mener, at der er brug for en større grad af pluralisme i den danske debat.
»De fremtrædende økonomer i den danske debat er overvejende af den samme skole, som er en anden skole, end den, jeg tilhører,« siger Bent Greve, der betegner sig selv som en del af den keynesianske skole, hvor man blandt andet ser manglende efterspørgsel som hovedårsagen til stor arbejdsløshed.
Torben M. Andersen giver medierne en del af skylden for, at økonomerne kommer til at virke ensidige.
»Det er jer, der presser os til at tage ensidig stilling til, hvorvidt rød eller blå plan er bedst. Det er jo ikke sort- hvidt sådan noget, men vi får ofte ikke plads til at uddybe vores svar, og så kommer det hele til at se ens ud,« siger han.
Bankerne mest blå
Socialdemokraternes skatteordfører Nick Hækkerup mener ligesom Bent Greve, at der mangler økonomer, der kan udfordre de førende økonomer.
»Jeg tror, at hvis vores plan var blevet vurderet af en økonom i en amerikansk sammenhæng, ville det se anderledes ud. I USA ser man ekspansiv finanspolitik som en vej ud af krisen, og ikke som regeringen, der har valgt en sparevej,« siger han.
Kan du komme med et konkret eksempel på, hvad det er, du mener, der er galt med deres udmeldinger?
»Steen Bocian sagde blandt andet i TV2 Finans den 17. maj 2011, at det var usikkert, at man kan få 10.000 flere nydanskere i arbejde. Men han er jo ikke ekspert i integrationspolitik, så der mener jeg, han skal blande sig udenom.«
Men økonomer, Information har talt med, mener, at bankøkonomerne langt hen ad vejen har samme kritik af jeres plan som de uafhængige økonomer. Er det ikke ligegyldigt, hvad ens tilhørsforhold er, hvis man har styr på sine argumenter?
»I Danmark har økonomer en kærlighed til at løse problemerne ad den borgerlige vej, men sådan er det bare. Men bankernes økonomer bliver brugt som objektive økonomer, og det synes jeg ikke er lige meget. De kan ikke bruges som eksperter, ligesom jeg heller ikke kan. De burde overlade debatten til uafhængige,« siger Nick Hækkerup.
Betyder det, at du mener, at bankernes økonomer er mere blå end de uafhængige?
»Ja, jeg synes tendensen er, at bankøkonomer er mest blå; så er der økonomer i interesseorganisationer som er overvejende blå, og så er der universitetets økonomer, som er kritiske over for begge planer.«



