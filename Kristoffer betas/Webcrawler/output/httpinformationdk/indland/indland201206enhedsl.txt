Enhedslistens krav kolliderer med Corydons kugleramme
Enhedslisten og Finansministeriets regneprincipper risikerer at kollidere til finanslovforhandlingerne. Støttepartiet vil have kompensation til de arbejdsløse for de milliarder, de mister med skattereformen, men det bliver meget svært, uden at det rykker ved arbejdsudbuddet, påpeger direktør i Kraka


»Svinestreger« begået mod de arbejdsløse og førtidspensionister, som der skal rettes op på »krone for krone«. Det var den klare besked fra Enhedslisten i fredags, efter regeringen havde overrasket alle ved at indgå aftale om skattereform med Venstre og Konservative. Men med det benhårde fokus regeringen har haft på at øge arbejdsudbuddet på lang sigt, kan det blive mere end vanskeligt for regeringen og støttepartiet at nå hinanden til finansloven. Ifølge Finansministeriets regnemodeller virker selv meget spinkle økonomiske og rettighedsmæssige forbedringer i de arbejdsløses vilkår nemlig stik modsat målsætningen om at øge arbejdsudbuddet. Det øgede arbejdsudbud, man fik ved at spare penge på overførselsindkomsterne, var noget af det afgørende, der adskilte regeringens aftale med Venstre og Konservative fra aftalen med Enhedslisten.Og Jakob Hald, direktør i tænketanken Kraka, betegner det som »uendeligt svært« at kompensere den gruppe, uden at det har den modsatte effekt.»Jeg kan ikke se, hvordan man skulle kunne gøre det i den størrelsesorden. Hvis man skal give de milliarder, man ved at afdæmpe reguleringen har aftalt at spare på overførslerne tilbage til den samme gruppe, så vil det sænke tilskyndelsen til at arbejde. Man kommer ikke udenom, at det vil trække den anden vej,« siger Jakob Hald. Han har tidligere arbejdet i Finansministeriet og kender ministeriets arbejde med de økonomiske modeller indgående.Skattereformens logik i forhold til besparelserne på den såkaldt »mindre opregulering af overførselsindkomster« er, at det skal øge de arbejdsløses tilskyndelse til at få sig et job. Det indebærer, at det såkaldte forskelsbeløb øges mellem dem på og uden for arbejdsmarkedet.Aktiv arbejdsmarkedspolitikAlle aftaler, der forøger de arbejdsløses økonomiske råderum, vil altså trække i den anden retning og sænke arbejdsudbuddet, om end størrelsesordenen er usikker. På samme måde som også forbedrede vilkår som for eksempel en forlængelse af dagpengeperioden kommer til, forklarer Jakob Hald.»En forlængelse af dagpengeperioden har en tendens til at forlænge ledighedsperioden. Så det korte svar er, at det kan man ikke, uden at det har betydning for tilskyndelsen til at arbejde. Når vi har haft relativt lav ledighed i Danmark trods ret høje ydelser, så er det jo blandt andet fordi, vi fører en aktiv arbejdsmarkedspolitik, og der også stilles nogle krav til os, når vi er ledige,« siger han.»Vi har normalt også mange jobåbninger, men det ændrer ikke ved, at højere ydelser isoleret set må ventes at trække mod højere ledighed på længere sigt«.At dømme efter finansminister Bjarne Corydons udtalelser om efterårets finanslovforhandlinger er han ikke særligt imødekommende overfor Enhedslistens snak om forbedringer for de arbejdsløse:»Når det handler om kompensation, kan jeg ikke se, at skatteaftalen i 2013 medfører nogen form for negative konsekvenser for danskere på overførselsindkomster,« siger Bjarne Corydon til Berlingske med henvisning til, at reguleringen af overførslerne først indfases i 2016. Ifølge Enhedslistens finansordfører, Frank Aaen, er netop den tilgang da også den første, regeringen og støttepartiet skal over, inden man overhovedet kommer til forhandlingerne.»Hvis de vil lave finanslov med os, så skal de som punkt et sige, at det, de har lavet i skattereformen, skal omgøres på den ene eller anden måde. Ellers er det ikke interessant for os,« siger Frank Aaen og nævner blandt andet dagpengeret og dagpengeperiode som områder, hvor der kan kompenseres. Begge områder er dog ikke noget, der ser ud til at kunne lade sig gøre, uden at det ifølge Finansministeriet vil gå ud over arbejdsudbuddet:»Det må regeringen finde ud af, hvordan de vil løse. Hvis de vil lave finanslov med os, så må de finde ud af, hvordan den vil kompensere for det røveri, den lige har gennemført. Jeg har forsøgt at komme med mange forslag gennem tiderne, og det har de sagt nej til. Men hvis de vil have en finanslov med os, så må de bøje sig og finde på noget,« siger Frank Aaen og tilføjer, at han ikke anerkender, at den afdæmpede regulering af overførsler har nogen væsentlig betydning for arbejdsudbuddet.Ifølge Jakob Hald ville det være en mindre skandale, hvis Finansministeriet slækkede på sine regneprincipper for at tækkes regeringens støtteparti eller andre partier.»De regneprincipper, som anvendes til skattereformen, er på linje med dem, der bruges af Det Økonomiske Råd. De er også ’syretestet’ i Skattekommissionen. Selvfølgelig kan grundlaget altid forbedres, men det bør ikke ske, når forhandlingerne først kører. Samtidig er det imidlertid rimeligt at kræve, at de præcise beregningsantagelser altid er dokumenteret, så de kan diskuteres på et ordentligt grundlag. Og det er ikke altid tilfældet,« siger han
