DSB skiller sig af med topchefen for jernbanesikkerhed
En afgørende brik skal snart på plads i puslespillet om det skandaliserede IC4-projekt, der fortsat kæmper med svære computerproblemer. DSB's sikkerhedschef er kritisk over for togene, men blev sendt hjem med mundkurv på. Ny chef kommer fra Søværnets skoleskibe, hvilket vækker undren
Mens DSB profilerer sig på, at IC4-projektet for alvor er i fremdrift, er sikkerhedschefen ikke længere ombord.


 Med kort varsel har DSB's administrerende direktør, Søren Eriksen, og hidtil i al diskretion valgt at skille sig af med den øverste ansvarlige for jernbanesikkerheden i Danmarks største togselskab. Efter godt fem år er den erfarne jernbanemand sikkerhedschef Thomas Albøg Olsen nu forhenværende. Sendt ud på et sidespor i Ringsted.
I stedet skal den danske jernbanes sikkerhed nu kontrolleres af en tidligere vicechef i Søværnet uden nævneværdig erfaring med jernbanen.
Den overaskende udmanøvrering er sket i en af de vigtigste perioder for statsbanerne i årtier. DSB fremhæver for tiden, at IC4-projektet for alvor er i fremdrift. Senest ved en presseseance i Milano, der blev vist i Tv-Avisen i sidste uge og beskrevet i Berlingske Tidende i denne. Men uagtet fremdriften løfter IC4-togene end ikke en flig af den samfundsmæssige opgave, de blev bestilt til i 2000. For efter de første ti år kører kun nogle få IC4-togsæt på skinnerne. Og endnu er der ikke givet endeligt grønt lys for, at først to og siden flere togsæt kan køre i sammenkoblet stand, så der for alvor kan transporteres et stort antal af passager ved hver togafgang. Dernæst har det heller ikke været muligt for de aldrende IC3-tog at overtage opgaven efter de ældgamle tog, som kører regionaltrafik. Kort sagt er DSB's overordnede strategi langt fra indfriet.
Internt i DSB har det hidtil været en af Thomas Albøg Olsens store og meget vigtige opgaver at være med til at trykke på knappen - eller sige fra. Et ansvar med såvel stor betydning for den kollektive trafik i Danmark, som økonomisk for DSB, der i årevis har befundet sig en suppedas med forudbetalte milliarder for et minimalt antal togsæt. De 83 togsæt kostede fem milliarder, da de blev bestilt.
Ingen kommentarer
Uafhængige kilder oplyser samstemmende til Information, at Thomas Albøg Olsen har høj integritet, stor viden om jernbanesikkerhed, og at han står fast på de beslutninger, han træffer.
Fra privaten siger Thomas Albøg Olsen til Information, at han ikke har nogen kommentarer til sin pludselige exit fra Sølvgade og heller ikke til, hvad han er blevet uenig med DSB's ledelse om. DSB oplyser, at man ikke udtaler sig i personalesager, men siger alligevel, at sikkerhedschefen ikke er blevet fyret. Ifølge Informations oplysninger er en del af Thomas Albøg Olsens fratrædelseskontrakt en mundkurv. Et forhold DSB ikke ønsker at kommentere.
Som offentlig virksomhed er DSB forpligtet til at slå stillinger op. Det er imidlertid ikke sket. Underdirektør i DSB, Claus Dithmer, forklarer det med, at DSB ikke er underlagt 'bindende' regler af sin ejer, Transportministeriet. Det har ikke været muligt at få en kommentar fra ministeriet. Videre oplyser Claus Dithmer, at man har brugt en 'headhunter', som har fundet en afløser fra Søværnet. Ifølge Carsten Dam Sønderbo-Jacobsens CV har han ikke tidligere været ansat i jernbanesektoren. De seneste tre år har den udlærte elektriker været vicechef for Søværnets Militærpoliti. Før det var han chef for Søværnets skoleskibe.
To eksperter inden for jernbanen og dens sikkerhed siger til Information, at man ikke skal dømme nogen på forhånd, men at de såre undrer sig over, at DSB har valgt en person med sådanne kvalifikationer, set i lyset af hvilket job han skal udføre.
Danske arbejdspladser
Udover sammenkoblingen af togsæt falder den tidligere sikkerhedschefs  pludselige afgang også sammen med, at DSB ved Søren Eriksen har foretaget en kovending af de større i IC4-projektet. Sidste år i maj fortalte DSB's topchef til et stort presseopbud, at projektet nu endelig var på skinner, da den italienske leverandør AnsaldoBreda havde indfriet et ultimatum stillet af DSB. Ved den lejlighed sagde Søren Eriksen, at det ville være en overordentlig god ide at opgradere IC4-togenes problematiske computere i Danmark, hvilket ville være med til at skabe nogle hundrede arbejdspladser.
Måneder senere fandt Søren Eriksen så ud af, at computerne i IC4-togenene alligevel ikke skulle igennem opgradering i Danmark, men gøres færdige i Italien. Den mulige danske opgradering betød, at leveringen blev forsinket yderligere 12 til 18 måneder, så alle 83 togsæt nu skal være leveret i det sene efterår 2012.
Ifølge Informations kilder har Thomas Albøg Olsen i privat regi talt særdeles kritisk om IC4-projektet og det forhold, at togene på et tidspunkt skal indgå i egentlig stordrift på den danske jernbane.
Som myndighed fører Trafikstyrelsen tilsyn med, at sikkerhedsreglerne på jernbanen bliver overholdt. Herfra oplyser man, at det helt og holdent er op til det enkelte togselskab at udpege en sikkerhedschef.
Metoden med at skille sig af med ledere med høj integritet er ikke ny i statsbanerne. Ifølge Børsen foretog Søren Eriksens læremester, nu afdøde Keld Sengeløv, samme øvelse, da han indsatte Thomas Albøg Olsen som sikkerhedschef i 2005. Også dengang var der svære problemer med IC4-togene.


