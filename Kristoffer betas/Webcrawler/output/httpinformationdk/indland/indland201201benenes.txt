’Med benene solidt plantet i den jyske muld’
SF’s gruppeformand, Pernille Vigsø Bagge, er ofte hurtig med meldinger, der stikker af fra den stramme partilinje. Der skal være plads til uenigheder i gruppen. Måske netop derfor er hun mere populær i det himmerlandske end hos partiledelsen
Pernille Vigsø Bagge valgte mandag at fortryde den navneleg med Kirkeministeriet, hun selv satte i gang søndag.


 En af de helt store klicheer bliver ikke så lidt tyndslidt, når man hører SF-bestyrelsen i Vesthimmerland give dens bud på, hvorfor den ombejlede og omdiskuterede gruppeformand, Pernille Vigsø Bagge, er så populær i Nordjylland.
»Hun har benene solidt plantet i den jyske muld.«
»Hun står ved sine meningers mod.«
»Hun ligger ikke under for københavnermedier og -politikere, der udstikker den politisk korrekte kurs.«
Det kan godt være, at Pernille Vigsø Bagge har benene solidt plantet i den jyske muld, men den 37-årige gruppeformand forstår også at flytte fødderne, hvis jorden begynder at brænde under dem. Det viste hun i weekenden. Forleden skabte hun således overskrifter ved ud af det blå at foreslå, at Kirkeministeriets burde omdøbes. Eksempelvis til ’Ministeriet for Livsanskuelser’, lød det. Så kørte mediemøllen ellers for fuld damp i godt 24 timer, hvorefter gruppeformanden så sig nødsaget til at trække forslaget tilbage.
»Det er hverken min eller SF’s politik,« slog Pernille Vigsø Bagge nu fast. Og det er ikke første gang, at markante udtalelser fra den nordjyske politiker har skabt overskrifter. Umiddelbart efter valget følte hun sig tilsyneladende forbigået i den store ministerkabale, hvilket fik hende til at kalde den nye regering for et ’flop’ og true med at melde sig ud af partiet. Pernille Vigsø Bagge, der er uddannet teolog, havde nemlig kig på kirkeministerposten, som i stedet gik til den radikale Manu Sareen. Desuden mente hun, at der manglede jyske ministre i regeringen.
Dengang fik den opsigtsvækkende udmelding også lov at fylde medierne i et døgns tid, før Pernille Vigsø Bagge sagde undskyld og trak sin kritik tilbage. Noget overraskende blev hun kort efter tildelt den betydningsfulde post som gruppeformand for SF’s folketingsgruppe.
Næstflest stemmer
Trods, og måske endda på grund af, de ofte markante udmeldinger, er Pernille Vigsø Bagge særdeles populær i sin valgkreds. Med 9.597 personlige stemmer scorede hun det næsthøjeste personlige stemmetal for en SF’er ved folketingsvalget i september sidste år. Kun overgået af partiformand Villy Søvndal, der stillede op i Københavns Storkreds. En imponerende bedrift i et område, hvor SF-vælgerne ikke just hænger på træerne.
»Heroppe er det Venstre- og DF-land. Der er langt mellem husene, og endnu længere mellem traditionelle SF-vælgere,« lyder det fra Inger Lynge, medlem af bestyrelsen i SF Vesthimmerland, som også Pernille Vigsø Bagge sidder en del af.
»Jeg hører mange folk heroppe som siger: ’Hvis ikke lige hun var SF’er, så havde vi stemt på hende. Hun er en af vores’,« fortæller Inger Lynge og understreger, at hun er imponeret over, at SF’s gruppeformand har tid til at lægge så mange kræfter i det lokalpolitiske arbejde.
Samme vurdering har et andet medlem af bestyrelsen, Martin Sørensen:
»Hun har stjålet rigtig mange vælgere fra Socialdemokraterne.«
Blød gruppeformand
Som gruppeformand har Pernille Vigsø Bagge ry for at være markant blødere end den tidligere mand på pinden, nuværende erhvervs- og vækstminister Ole Sohn. I dag er der bedre plads til livlige diskussioner og divergerende meninger i folketingsgruppen, understreger SF’ere.
Her er den vigtigste opgave at holde sammen på og lede de 16 folketingsmedlemmer. Men den bløde linje og de opsigtsvækkende udmeldinger sammenholdt med det faktum, at hun ofte er kritisk over for ledelsen, betyder, at hun ikke betragtes som værende en del af partiets inderste magtcentrum.
SF’ere tegner dermed et billede af en nordjysk politiker, der ikke har ladet spin overtage sine politiske beslutninger, og som dermed fra tid til anden kommer galt afsted med opsigtsvækkende udmeldinger. Ikke nødvendigvis den mest karrierefremmende strategi i dansk politik. Og dog. For som Martin Sørensen fra bestyrelsen i Vesthimmerland påpeger:
»Det er jo heroppe, hun skal vælges. Og holdningen er, at vi har Danmarks dygtigste folketingskandidat. Stemmetallet taler det tydeligste sprog.«

