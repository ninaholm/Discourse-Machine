Dokumentation: PET forsøgte at ændre Bent Jensens sikkerhedsgodkendelse
En aktindsigt i Forsvarsministeriet dokumen-terer, at PET i december 2010 forsøgte at få ændret koldkrigsprofessor Bent Jensens sikkerhedsgodkendelse. PET har fortsat ’ingen kommentarer’
Professor Bent Jensen kalder den tidligere PET-chef Jakob Scharfs forsøg på at ændre hans sikkerhedsgodkendelse for en ’plump og ubegavet’ manøvre, som kunne have fået store konsekvenser for færdiggørelsen af Jensens forskningsprojekt.


 
	Politiets Efterretningstjeneste bad i december 2010 Forsvarsministeriet om at overveje, om der »på baggrund af nogle konkrete forhold« var »anledning til til en ændret vurdering af Bent Jensens sikkerhedsgodkendelse«.

	Det fremgår af et brev, som Forsvarsministeriet den 12. januar 2011 sendte til Forsvarets Efterretningstjeneste (FE), og som Information nu har fået aktindsigt i. Det var FE, der efter indstilling fra daværende statsminister Anders Fogh Rasmussen godkendte Bent Jensens adgang til selv de højest klassificerede dokumenter. PET’s forsøg på at ændre sikkerhedsgodkendelsen i 2010 har Bent Jensen flere gange udtalt sig om i medierne, men ifølge ham selv er det ikke tidligere dokumenteret.

	Som omtalt i Information afviste PET for nylig efter 15 ugers sagsbehandlingstid at give aktindsigt i tjenestens forsøg i december 2010 på at ændre Bent Jensens sikkerhedsgodkendelse bl.a. ved at sende 44 sider med overstregninger. Anderledes med Forsvarsministeriet. Efter bare fem dage fik Information aktindsigt i ministeriets brev til FE fra januar 2011. Men indholdet af de »konkrete forhold«, som PET referer til i anmodningen fra december 2010, er stadig ikke oplyst. I Forsvarsministeriet afventes PET’s kommentar til, at tjenestens anmodning fra december 2010 udleveres i aktindsigt. Det forventelige svar fra PET er et afslag, og selv har tjenesten ifølge en mail til Information »ingen kommentarer« til, hvad Forsvarsministeriet nu har givet aktindsigt i.

	Beskrev Dragsdahl som agent

	Ifølge Bent Jensen var de »konkrete forhold«, at PET’s daværende chef Jakob Scharf mente, at Bent Jensen »uberettiget havde røbet diverse fortrolige oplysninger«, skriver han i en mail til Information.

	Bent Jensen havde som udnævnt leder af Center for Koldkrigsforskning (CFKF) med en omstridt bevilling på finansloven i 2007 fået tildelt 10,5 millioner kroner til et projekt, der bl.a. skulle afdække sovjetisk og østeuropæisk meningspåvirkning i Danmark under Den Kolde Krig. Resultatet blev tobindsværket Ulve, får og vogtere, som udkom i februar.

	Få dage efter, Bent Jensen var udpeget som centerleder, offentliggjorde han i januar 2007 en omfattende artikel i Jyllands-Posten, hvor den tidligere journalist på Information Jørgen Dragsdahl blev beskrevet som KGB-agent. Som kilde brugte Bent Jensen bl.a. citater fra PET-dokumenter. Artiklen førte til en injuriesag fra Jørgen Dragsdahl, der i første omgang vandt ved byretten i Svendborg og i anden omgang tabte ved Østre Landsret i efteråret 2013.

	Information beskrev flere gange i 2008 og 2010, hvordan Bent Jensen blev kritiseret af PET for at tilsidesætte de fastlagte vilkår for hans adgang til fortrolige dokumenter hos tjenesten. Et af vilkårene, som Bent Jensen ifølge kritikken ikke overholdt, var, at han var blevet pålagt at oplyse, at PET-citaterne om Jørgen Dragsdahl ikke nødvendigvis var et udtryk for tjenestens institutionelle opfattelse. Kort sagt, når Jørgen Dragsdahl var omtalt som agent i citaterne fra de fortrolige PET-dokumenter, kunne det være udtryk for menige medarbejderes og ikke for PET-ledelsens vurdering.

	Kritikken af Bent Jensen blev fremsat dels i kølvandet på artiklen i Jyllands-Posten i 2007, dels i forbindelse med injuriesagen i foråret 2010, dels i forbindelse med publikationen ’Fodnoter 4’, som Center for Koldkrigsforskning havde offentliggjort forud for retssagen. ’Fodnoter 4’ indeholdt flere citater om Jørgen Dragsdahl fra PET-dokumenter.

	Bent Jensens forklaring

	I dag kalder Bent Jensen Jakob Scharfs forsøg på at ændre hans sikkerhedsgodkendelse en »plump og ubegavet« manøvre, der kunne have fået store konsekvenser for færdiggørelsen af forskningsprojektet.

	»Da jeg blev orienteret om Scharfs manøvre, var jeg med det samme klar over, hvad konsekvenserne ville blive, hvis den var lykkedes, nemlig at jeg måtte forlade min stilling som leder af CFKF, før forskningsprojektet var gennemført, fordi jeg jo så ikke måtte arbejde med det fortrolige materiale i diverse statslige arkiver,« skriver Bent Jensen, der afviser at have tilsidesat vilkårene op til byrettens behandling af injuriesagen i 2010, hvor Bent Jensen ønskede en række PET-dokumenter fremlagt.

	»Politimester Jakob Scharf havde åbenbart i december 2010 glemt, at han på et møde med min advokat Ole Ravnsbo og undertegnede i september 2007 havde udtrykt forståelse for, at jeg i fornødent omfang måtte orientere min advokat, for at denne kunne opfylde retsplejelovens krav om, at der for ethvert bilag, som ønskedes fremlagt i retten, skulle argumenteres konkret for, hvorfor bilaget var vigtigt for sagen,« skriver Bent Jensen og fortsætter: »Jakob Scharf havde desuden i sin henvendelse til Forsvarsministeriet anført, at jeg i en fodnote til ’Fodnoter 4’ havde berørt noget, som i forvejen var omtalt i PET-kommissionens beretning fra 2009, men han havde tilsyneladende glemt, hvad han havde sagt til mig på et møde i Justitsministeriet i marts 2010, som blev overværet af hans chef- jurist, min bestyrelsesformand og en kontorchef i Justitsministeriet: At alle oplysninger, som var offentliggjort i PET-kommissionens beretning, var ’de facto afklassificeret’. Jeg behøvede derfor ikke at ansøge om afklassificering vedrørende sådanne oplysninger.«

	Bent Jensen slutter: »Disse oplysninger sendte jeg til FE, som udbad sig Scharfs kommentar, før FE traf afgørelse vedrørende min sikkerhedsgodkendelse. FE bad også Scharf besvare en række andre spørgsmål. Efter nogle måneders betænkningstid svarede Scharf, at han ingen kommentarer havde. Dermed faldt hans manøvre til jorden.«

