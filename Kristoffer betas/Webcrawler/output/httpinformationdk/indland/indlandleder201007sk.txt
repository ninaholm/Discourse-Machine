Skål



 Så skete det. Lige mens vi havde det så hyggeligt i sommervarmen, midt under VM i fodbold og med det meste af Tour de France foran os, mens temperaturen de kommende dage står på hedebølge, bajerne og hvidvinen er lagt på køl, og litervis af solcreme står klar til at blive smurt på den sarte hud, mens de fleste er på ferie, og ingen er hjemme til at protestere. Ja, så nappede Sundhedsstyrelsen lige syv genstande om ugen fra os. En genstand mindre om dagen, må vi nu klare os med.
Før hed det max. 21 for mænd og 14 for kvinder. Nu hedder det max syv for kvinder og 14 for mænd. Mere bør man ikke drikke, hvis man vil være sikker på ikke at tage skade, mener Sundhedsstyrelsen stærkt bakket op af Venstres sundhedsminister, Bertel Haarder. Sådan bare lige pludselig. En, to, tre, fire, fem, seks, syv. Hvad siger I dernede på bodegaen? Ministeren siger til Kristeligt Dagblad, at selv et meget lille alkoholforbrug kan være skadeligt for nogle mennesker, derfor skruer han nu voldsomt ned for udskænkningen. Direktør i Statens Institut for Folkesundhed Morten Grønbæk strammer skruelåget med et ekstra vrid og siger til avisen, at kvinder slet ikke bør drikke noget som helst, hvis de helt vil undgå den risiko for brystkræft, der relaterer til indtagelse af alkoholiske drikke. Værsgo og go' sommer. Tak for den Grønbæk.
Meget har vi danskere i grunden tilgivet regeringen gennem årene. At rygning er forbudt alle steder, hvor det ikke udtrykkeligt er tilladt, at en lommekniv i baglommen koster en tur i brummen, at elefanthuer er forbudt ved demonstrationer, at burkaer er forbudt i bussen, at 14-årige kan sættes i fængsel, at hver eneste plads i den mindste lille flække er overvåget af kameraer, og at det meste er forbudt for unge under 16 med undtagelse af at sidde derhjemme og bytte frimærker. Men nu er glasset altså fuldt. At snuppe syv genstande om ugen sådan uden videre. Det er magtfordrejning. Skål.

