Kommuner vil tale dagpengemodtagere i arbejde
Det bliver en kommunal opgave at hjælpe de dagpengemodtagere, som fra 1. januar 2013 ikke længere er berettiget til at modtage dagpenge. KL-formand tror på effekt
LO-formand Harald Børsting kritiserede i går jobcentrene for ikke at være lige gode til at få ledige på dagpenge i arbejde: ’Der ligger en udfordring i at få alle 92 jobcentre til at trække på samme hammel og yde samme høje og målrettede indsats,’ sagde han.


 Der skal i de kommende måneder løbes ekstra hurtigt rundt om på de kommunale jobcentre i det ganske land. Det blev resultatet af det møde, som beskæftigelsesminister Mette Frederiksen (S) havde indkaldt arbejdsmarkedets parter og a-kassernes repræsentanter til i går. I de kommende måneder skal de over tusinde danskere, som fra 1. januar 2013 bliver berørt af halveringen af dagpengeperioden fra fire til to år, indkaldes til samtaler på jobcentrene, hvor de vil modtage håndholdt vejledning i, hvordan de kan optimere deres mulighed for at finde et job og komme i beskæftigelse.
Formand for Kommunernes Landsforening, Erik Nielsen (S), borgmester i Rødovre, understreger, at kommunerne allerede i dag forsøger at følge de ledige tæt og intenst, men sammen med landets øvrige kommuner er han parat til at yde en ekstra indsats i den ekstraordinære situation.
»Jobcentrene skaber ikke arbejdsløshed, og de kan heller ikke løse arbejdsløshed. Jobcentret kan formidle et job til en ledig og sætte vedkommende sammen med en virksomhed. Det er klart, at vores medarbejdere ikke sidder på hænderne. Når vi skal til at gøre noget ekstraordinært her, må vi se på, hvordan vi prioriterer ressourcerne. Vi har også sagt til ministeren, at det kan være, vi er nødt til at se på økonomien i det. Det betyder, at vi holder fokus på gruppen, der mister dagpengene. Men deler vi de mennesker op, som ryger ud af dagpengesystemet, på hver enkelt kommune, så er det jo ikke så mange pr. kommune. Det må vi kunne håndtere,» siger Erik Nielsen.
Og han forventer, at den intensiverede indsats vil have en effekt.
»Vi er allerede i gang i kommunerne. Nu intensiverer vi vores indsats, hvor vi vil fortælle de ledige, der står til at miste dagpengene inden for den nærmeste fremtid, at de er nødt til at gøre mere for at komme i arbejde, for der kommer ingen hjælp fra Christiansborg. Det skal nok vise sig at have en effekt,« siger han.
For beskæftigelsesminister Mette Frederiksen er det vigtigt, at der nu kommer en særlig personlig indsats over for de langtidsledige dagpengemodtagere, som har svært ved at komme tilbage på arbejdsmarkedet.
»Vi ved, det er en alvorlig udfordring, vi står overfor. Alle de mennesker, der er langtidsledige og står over for at ryge ud af dagpengesystemet, bliver der nu taget personlig kontakt til. Det bliver både jobcentrene og a-kassernes opgave. Vi sørger for at få lagt en plan for hver enkelt,« siger Mette Frederiksen.
Direktør i Dansk Arbejdsgiverforening, Henrik Bach Mortensen, ser frem til, at de kommunale jobcentre nu i endnu højere grad kommer i fokus.
»Det er klart, at vi er afhængige af, at jobcentrene i kommunerne løser den opgave, de er blevet bedt om at løse, endnu bedre. Derfor har vi fra arbejdsgiverside foreslået, at der skal være en oftere og bedre kontakt mellem jobcentre og den ledige, så man kan styrke opbakningen til de ledige, så de kan få nogle af de job, der skifter hænder hver eneste dag,« siger han.
Hvis den intensiverede indsats fra jobcentrene skal lykkes, er det dog ifølge Henrik Bach Mortensen, nødvendigt, at medarbejderne i jobcentrene får en bedre fornemmelse af, hvad virksomhederne efterspørger.
»Lærer medarbejderne det, vil de være bedre til at kombinere de lediges behov for job med virksomhedernes ønske om arbejdskraft,« forudser Henrik Bach Mortensen.

