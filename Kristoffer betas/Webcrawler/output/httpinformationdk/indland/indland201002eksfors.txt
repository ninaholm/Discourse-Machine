Eksforsvarsboss dækker over læk
DR's bestyrelsesformand, Michael Christiansen, har særlige forudsætninger for at afveje forsvarets interesser imod offentlighedens
DR's bestyrelsesformand, Michael Christiansen, er sagkyndig i, hvordan Forsvarsministeriet ser ud indefra - og hvad dets old boys-netværk mener.


 'Årets påskekylling.' Det må være prisen til DR's generaldirektør. Trods sin militaristisk lydende titel har Kenneth Plummer manglet mandsmod og kraft til selvstændig stillingtagen i en øm sag, der nu også gopler sig om nationens førende public-service nyhedsmedie. Plummer er kommet i besiddelse af et rygende bevis i den svulmende 'Gade-gatesag': Hvem lækkede i 2007 til TV 2, at danske jægersoldater skulle udsendes til Irak? En kriminel handling, som tilmed ifølge regeringen bragte danske soldaters liv i fare. Lækkens ophav skulle fremgå af Plummers rygende bevis: En lydfil med en samtale, der afslører kilden. Lydfilen er optaget af en DR-medarbejder, der siger, at det var til privat formål, men alligevel er medarbejderen skubbet ud af DR og tvunget til at aflevere sin lydfil - som DR påstår er identisk med den, som dokumentarfilminstruktøren Christoffer Guldbrandsen hævder, at han ligger inde med. Ifølge Guldbrandsen beviser hans lydfil, at forsvarsminister Søren Gades spindoktor Jacob Winther var den, der lækkede.
Sagen er så livsfarlig som nogen vejsidebombe. Naturligt havde været, om generaldirektør Plummer rådførte sig med sin nyhedsdirektør, Ulrik Haagerup. Men nej, Plummer nægtede pure at afspille lydfilen i sit DR-medie.
Dækning opad
I sin søgning efter dækning gik Plummer opad i sit politiske system. Plummer spillede den famøse og muligvis for forsvaret dybt belastende lydfil for sin bestyrelsesformand, Michael Christiansen.
Dér gik Plummer virkelig til én, der forstår Forsvarsministeriet indefra - og hvordan forsvarets old boys-netværk ser på tingene. Michael Christiansen har nemlig det særlige ved sig, at han er tidligere departementschef i Forsvarsministeriet og sågar også har været formand for Forsvarskommissionen. Man kan uden tøven kalde ham særligt sagkyndig i forsvarsanliggender.
Forståeligt nok nåede eks-departementschefen frem til, at Plummer havde handlet ret - og at ingen fil skulle offentliggøres. Andre DR-bestyrelsesmedlemmer undrer sig over, hvorfor Christiansen tog stilling til lydfilen, for de mener ikke, at han noget sted har beføjelser til en sådan redaktionel observationspost.
Senest har juridisk sagkyndige fastslået, at Christiansen er så lidt beføjet i DR-journalistikken, at han i en retssag ikke kan henvise til  journalistisk kildebeskyttelse som årsag til ikke at berette, hvad han hørte.
Lad høre, eks-departementschef, lad høre!

