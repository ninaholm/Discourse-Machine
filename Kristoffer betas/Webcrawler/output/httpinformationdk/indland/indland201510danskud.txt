Dansk udenrigstjeneste svækkes af Venstres nedskæringer på udviklingsbistanden
Det er ikke kun de fattige, der rammes af Venstres nedskæringer på ulandsbistanden. Danmarks samlede udenrigstjeneste er ligeledes tæt på smertegrænsen, lyder kritikken fra tidligere udenrigsminister Martin Lidegaard


 Det er ikke kun hjælpen til verdens fattige, der rammes af Venstres forslag til nedskæringer af udviklingsbistanden. Udenrigstjenesten svækkes også, og det ærgrer tidligere udenrigsminister Martin Lidegaard (R), der mener, at besparelserne vil skade danske interesser.
»Det gør ondt på udenrigstjenesten, det gør ondt på de danske interesser,« siger Martin Lidegaard.
Når besparelser på udviklingsbistanden rammer bredt i udenrigstjenesten, skyldes det, at en fast procentdel af udviklingsbistanden er reserveret til administration. Falder den samlede udviklingsbistand, falder administrationsbidraget også i kroner og ører.
Det betyder, at med besparelser på omkring 2,3 mia. kroner, som regeringen foreslår i sit finanslovsudspil, vil udenrigstjenesten modtage 180 mio. kroner mindre til administration. Helt så hårdt bliver det dog ikke, siger Martin Lidegaard, der netop har drøftet besparelserne med regeringen.
»Den umiddelbare konsekvens af at skære i udviklingsbistanden er, at man skal spare 180 mio. i egen administration. Man har imidlertid valgt at tilføre ekstra 100. mio. til egen administration, så det beløb, der skal spares, er 80 mio. kroner,« siger Martin Lidegaard.
De penge skal findes ved blandt andet at lukke Danmarks ambassader i Zimbabwe, Mozambique, Nepal og Bolivia. Derudover skal der fyres et endnu ukendt antal personer. De fleste sandsynligvis i udlandet.
»Det er jo bedre end frygtet, men værre end håbet. Særligt de fire ambassadelukninger skærer mig i hjertet,« siger altså den tidligere udenrigsminister.
SR–regering skar også
Martin Lidegaard mener, at Danmark risikerer, at mange års arbejde går tabt, når der lukkes ambassader i flere udviklingslande.
»Det er mange års tilstedeværelse og arbejde med de her lande, der endda står på tærsklen til at blive vækstøkonomier, der går tabt. Det, vi mister, er gode partnerskaber i vores arbejde med både klima og handel. Det mener jeg er at skyde sig selv i foden både økonomisk og politisk.«
– Under jeres regeringstid skar i også på udenrigstjenesten. Hvad er forskellen?
»Det gjorde også ondt, men det var en øvelse, hvor vi ligesom samtlige andre ministerier skulle spare, og hvor vi omprioriterede bistanden ved at åbne nye ambassader i en række udviklingslande,« siger Martin Lidegaard, der understreger, at dét han kritiserer regeringen for, er deres valg og prioriteter.
»Vi er ikke uenige i regeringens økonomiske rammer, vi er uenige i deres prioriteringer. Regeringen vil skære i alt, der peger fremad. De vil hellere prioritere nye køkkener og havehjælp til ældre. Det er en skævvridning af generationernes interesser af dimensioner,« siger han.
Minister afviser kritik
Udenrigs- og udviklingsminister Kristian Jensen (V) afviser kritikken. Han mener tværtimod, at regeringen netop prioriterer de danske interesser.
»Regeringen lægger med finanslovsforslaget op til at fokusere udviklingssamarbejdet der, hvor der er mest fattigdom, hvor vi bedst kan gøre en forskel, og hvor vi har strategiske interesser. I lande som Vietnam, Indonesien og Pakistan udfaser vi bistanden, men fastholder vores ambassader, fordi vi i disse lande har mange andre strategiske interesser end udviklingsbistanden, og ikke mindst kommercielle interesser.«
»I Mozambique, Zimbabwe, Nepal og Bolivia udfaser vi udviklingssamarbejdet og lukker på sigt vores ambassader, fordi vi ikke har andre strategiske interesser i landene. Vores samhandel med landene er meget begrænset, og derfor er der ikke grundlag for at fastholde og finansiere danske ambassader,« siger Kristian Jensen.
– Hvad er ifølge din mening det største problem ved at skulle skære i udenrigstjenestens budgetter?
»Det har ikke været en nem øvelse at skulle prioritere udviklingssamarbejdet. Det danske udviklingssamarbejde er i verdensklasse, og vi har bidraget til at skabe markante resultater i vores prioritetslande. Men selv hvis der ikke havde været besparelse, så ville der være behov for at justere og ændre vores ambassadestruktur. Men det er naturligvis sværere at udvide flere steder, når der samlet set skal spares,« skriver Kristian Jensen i et skriftligt svar til Information.

