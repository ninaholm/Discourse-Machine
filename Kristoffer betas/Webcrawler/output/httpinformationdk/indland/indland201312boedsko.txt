Da Bødskov åbnede for sit fortrolige rum
Den tidligere justitsminister er manden bag den nye offentlighedslov, der i højere grad end tidligere skal beskytte ministrene. Selv måtte han gå af, da hans egen embedsførelse kom for dagens lys. Det viser ifølge kritikere, hvorfor mindre åbenhed er et alvorligt problem


 
	Han stod fadder til den nye offentlighedslov, der med den såkaldte ministerbetjeningsparagraf skal give ministre og deres embedsmænd et »fortroligt rum« til at udveksle synspunkter, uden at blive kigget i kortene. Men da nu forhenværende justitsminister Morten Bødskov i denne uge åbnede op for sit eget fortrolige rum, fremgik det ifølge kritikere klart, hvorfor det er en rigtig dårlig ide at reducere mulighederne for indsigt i ministrenes embedsførelse.

	I en række skriftlige svar til Folketingets Retsudvalg samt ved gårsdagens samråd i retsudvalget måtte Morten Bødskov erkende, at han havde været medvirkende til at føre udvalget bag lyset.

	Politikerne fik at vide, at daværende politidirektør Johan Reimann ikke kunne deltage i et møde med udvalget, og at en tur til Christiania derfor måtte aflyses. Men den »reelle begrundelse« var, at der ifølge PET ville være et »skærpet trusselsbillede«, hvis Pia Kjærsgaard (DF) deltog i turen til fristaden.

	»Man kan sige to ting. Den ene er, at det er påfaldende, at denne her sag kun kommer for dagens lys, fordi der var whistleblowere i PET. Den slags folk bliver der mere brug for, når den nye offentlighedslov træder i kraft,« siger Enhedslistens retsordfører, Pernille Skipper, med henvisning til de anonyme kilder, der fortalte til Ekstra Bladet, at Jakob Scharf havde beordret PET-medarbejdere til at finde en dag i Pia Kjærsgaards kalender, hvor hun var forhindret i at deltage i udvalgets tur til Christiania.

	Alt det vi ikke kender til

	»Og det andet er, at når en minister som Morten Bødskov ikke reagerer ved at være kritisk, da det viser sig, at der har været misbrug af personfølsomme oplysninger i PET, og når han selv vælger at lyve for Folketinget, så rejser det spørgsmål om, hvad der ellers kan ligge af grimme sager på ministrenes skriveborde, som vi ikke kender til. Det viser for mig at se, at man bestemt ikke har behov for at forringe kontrolmulighederne med ministrene, sådan som den nye offentlighedslov vil gøre,« siger retsordføreren.

	Pernille Boye Koch, der er lektor i forfatningsret på Syddansk Universitet og folketingskandidat for Radikale Venstre, er enig. Sagen om retsudvalgets besøg på Christinia blev ikke afdækket via aktindsigt, men Pernille Boye Koch peger på det principielle i, at man nu lukker ned for indsigt i ministres embedsførelse.

	»Med offentlighedsloven har man villet beskytte ministre mod irriterende kontrol, men Morten Bødskov bliver netop væltet, fordi hans gerninger kommer for dagens lys,« siger hun.

	Historiens ironi

	»Men det er jo set før, at ministre går af på grund af urent trav. Historiens ironi er så, at det ikke er tit, at vi ændrer offentlighedsloven – og at netop Morten Bødskov er fadder til den offentlighedslov, som er blevet et symbol på, at Slotsholmen lukker mere ned,« siger hun.

	Men kun at nævne Morten Bødskov, når det gælder regeringens manglende åbenhed, er uretfærdigt, mener Simon Emil Ammitzbøll, der er retsordfører og politisk ordfører for Liberal Alliance.

	»Hele regeringen har i sit regeringsprogram udadtil prædiket åbenhed, men i den virkelige verden praktiseret lukkethed. Både med denne sag og offentlighedsloven,« siger han og nævner den såkaldte solcellesag. Her skrev fire af regeringens ministre et brev til Folketingets formand, hvor de gav udtryk for, at de ikke ønskede at lade Rigsrevisionen granske det lovforberedende arbejde i sagen.

	Regeringens ministre blev siden sat på plads af Folketingets Præsidium, og herefter understregede ministrene, at de blot ønskede at indlede en diskussion om grænserne for Rigsrevisionens arbejde.

	»Det virker mere og mere, som om de partier, der sidder på magten, ikke er så optaget af åbenhed, når det kommer til stykket. De er mere interesserede i at kunne regere i fred,« siger Simon Emil Ammitzbøll.

	 

