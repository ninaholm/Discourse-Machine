Flittig-Lisbeth
Berlingske Media lancerer det ene nye projekt efter det andet. Og koncernchefen er alle vegne. Det efterlader et indtryk af udvikling uden afvikling. Men myten om den røde Lisbeth er effektivt manet i jorden


 Berlingske Medias øverste chef hedder Lisbeth Knudsen. Hun råder over næsten 3.000 medarbejdere og et budget i milliardklassen. Hun er en flittig skribent i sin egen avis, altid til rådighed for radio, tv, høringer og konferencer. Hun svarer altid på mails. Hun er alle vegne, og der går ikke en uge, uden hun fortæller om et nyt projekt.
Da Lisbeth Knudsen blev chef for Berlingske lød der  ildevarslende rumlen på den politiske højrefløj. De glemte, at hendes karriere startede som politisk redaktør, erhvervsredaktør og søndagsredaktør i Berlingske Tidende. Men så blev hun chef for fagbevægelsens penge- afbrændingsanstalt Det fri Aktuelt, hvor hendes succes bestod i at sælge Aktuelts hovedsæde på Rådhuspladsen og investere pengene i et byggeri på Kalvebod Brygge, som senere kunne sælges med en pæn fortjeneste. Men hun fik stemplet som socialdemokrat til trods for, at det var på det rå boligmarked, at hun høstede sin største succes.
Samlet op af Mecom
Og i den nu hensygnende værdikamps glansperiode var hun direktør for DR-Nyheder. Så må man jo være rød, selvom det 'røde' var under hastig afvikling i DR. Uden større hensyntagen til indholdet, organiserede og udvidede hun DR-Nyheder, så det samme antal medarbejdere skulle producere på alle tænkelige platforme, teknologier og kanaler. Målet var primært at fastholde lyttere, seere og netbrugere, mindre at udvikle journalistisk kvalitet eller Public Service. Efter hendes fald - ikke på ærens mark, men i en af de struktur- og personkampe, som fortsat præger DR - blev hun samlet op af Mecoms David Montgomery. Han havde lige købt det hæderkronede Berlingske Officin af den norske sodavandskoncern Orkla og ville tjene penge. Han var fløjtende ligeglad med de indfødte danskeres ligegyldige værdikampe. Han havde i sin hurtige opbygning af Mecom lånt så mange milliarder, at han havde brug for en løbende strøm af nye penge til at holde maskinen i gang og bankerne fra døren.
Lisbeth Knudsen er ikke ideolog. Hun er først og fremmest Manager. Hun har lynhurtigt og dygtigt tilpasset udtalelser og skribentvirksomhed til den politiske virkelighed og lukket den 'røde mellemvej' mellem sine to Berlingske-karrierer ned. I moderne medier spiller det politiske ståsted ingen rolle. Det handler om at tjene penge. Og en del af overlevelses-kampen består i at profilere sig ved at få det hele til at ligne en succes. Se bare! Berlingske Media er alle steder, til vands, til lands og i luften - og det hele er naturligvis en succes! Nye websites hele tiden. En ugeavis på nettet, som blev lanceret med brask og bram, men siden omgærdet med larmende tavshed. Forleden et website for løbere og en triumferende pressemeddelelse om at Århus Stiftstidende og Randers Amts Avis på en måned har vendt en massiv tilbagegang til en usædvanlig stor fremgang. Selvom tallene var rigtige, var det en udokumenteret påstand at fastslå, at det var et resultat af en journalistisk omlægning. Men hvis det lyder succesrigt, så bliver det måske også en succes.
40 projekter i gang
Lisbeth Knudsen hævdes at have 40 udviklingsprojekter i gang. Denne strategi kaldes i Hollywood for Economy of Failure: Hvis du lancerer ni tabere kan du tjene tabene hjem, hvis den 10. bliver en super-succes. En blockbuster. Det kræver, at du lærer hele tiden og lukker taberne og de middelmådige bidrag hurtigt ned - og det gør Berlingske tilsyneladende ikke. At Berlingske Tidende er blevet en kritisk- journalistisk succes, har ikke standset tilbagegangen, selvom både Jyllands Posten og Politiken har større oplags-tab. Til gengæld tjener de flere penge. Og Berlingske Tidende er næppe den blockbuster, der kan redde resten af koncernen. Lisbeth Knudsens udfordring - eller problem - er formentligt det, der i forandringsledelse kaldes »ingen udvikling uden afvikling«.


