Partier vil klappe kassen i for GGGI
Den omstridte miljø- og klimaorganisation GGGI rammes af ny kritik. Nu må det være nok, mener både Enhedslisten og Dansk Folkeparti


Både venstre og højre side af Folketinget er klar til at trække støtten til den omstridte miljø- og klimaorganisation Global Green Growth Institute (GGGI) på grund af nye anklager om, at organisationens såkaldte grønne vækststrategi måske ikke er så grøn endda.Anklagerne kommer efter, at GGGI er blevet beskyldt for korruption, manglende opnåelse af sine mål og ikke mindst organisationens og Venstres formand, Lars Løkke Rasmussens, dyre flyture på første klasse.Danmark betalte sidste år en femtedel af GGGI’s budget, og de penge mener Enhedslistens udenrigsordfører, Christian Juhl, kan bruges bedre.»Der er to grimme vinkler i den her sag: Lars Løkke Rasmussens moralske tilgang står vist klart for de fleste, og han bør ikke sidde som formand for GGGI – det har han ikke tilstrækkelig selvkritik til.Men selve organisationen er også lige så langsomt, men systematisk ved at diskvalificere sig selv i takt med, at fakta kommer på bordet. Lars Løkke Rasmussens rejser, korruptionsskandalen og senest oplysningen om, at GGGI ikke kan leve op til sit formål gør alt sammen, at organisationen ikke ser ud til at være egnet til at udføre opgaver for dansk udviklingsbistand,« siger Christian Juhl.’Helt til hest’GGGI blev lanceret i december 2009 i forbindelse med klimatopmødet COP15 i København af Sydkoreas daværende præsident Lee Myung-bak for at udbrede landets erfaringer med at skabe grøn vækst. Men før og efter har eksperter sat spørgsmålstegn ved netop disse erfaringer.Senest beskrev Information i går, hvordan forsøget på at »restaurere« Sydkoreas fire største floder har ført til ødelæggelse af fredede vådområder i landet. Samtidig har netop oprettelsen af GGGI været med til at lukket munden på kritikere af projektet.Alligevel lovede Danmark i 2010 at støtte GGGI og i 2011 fandt Folketinget 90 millioner kroner, over tre år, i bistandshjælpens miljøpulje. En beslutning alle partier stod bag.I dag fortryder Dansk Folkepartis udviklingsordfører, Hans Kristian Skibby, den beslutning. Den sydkoreanske rigsrevision har nemlig også kritiseret GGGI for misbrug af bistandsmidlerne, ligesom den grønne vækstplan langtfra har skabt de lovede 960.000 job.Ifølge den franske avis Le Monde faktisk ikke engang én procent af disse.»Det giver god mening at overveje, om Danmark skal støtte den type organisation. Når de ikke har opnået flere af deres mål, og nu måske slet ikke viser at have de rigtige af slagsen, så er det ikke ret godt. Det er faktisk ret dårligt. Når man ligger så langt fra, hvor grøn man skulle være, hvor stor omstillingen skulle være, og hvor mange job der skulle skabes, så er det helt til hest at sælge det som succeshistorie. Når man så ovenikøbet ser revisionsrapporten, så er det i hvert fald ikke Dansk Folkepartis holdning, at vi skal blive ved med at støtte organisationen,« siger Hans Kristian Skibby.Det har ikke været muligt at få en kommentar fra Venstres udviklingsordfører, Jakob Ellemann-Jensen, til Enhedslisten og Dansk Folkepartis krav om at trække støtten til GGGI. Men Venstre henviser i en skriftlig kommentar til, at Lars Løkke Rasmussen i morgen afholder et fælles pressemøde med organisationens direktør Howard Bamsey om sine bilag.Howard Bamsey har anerkendt, at det har været småt med resultaterne, men har understreget, at organisationen »arbejder jo hårdt på at opbygge nogle ting, som på et tidspunkt kan udvikle sig i den rigtige retning«.Samråd på onsdagOnsdag er udviklingsminister Christian Friis Bach (R) kaldt i samråd i Folketingets udenrigsudvalg. Her vil udviklingsministeren redegøre for, hvad der foregår og er foregået i GGGI – herunder også hvor grøn den grønne vækststrategi egentlig er. De to andre regeringspartier, Socialdemokraterne og SF, afventer ligesom udviklingsministeren denne redegørelse.»GGGI har skabt resultater, og jeg ser fortsat GGGI som en central og lovende organisation, når det gælder om at fremme grøn omstilling i verdens udviklingslande, og jeg forventer at fortsætte samarbejdet. Behandling af en ny bevilling til GGGI sker først, når vi er sikre på, at procedurer og praksis i organisationen er i orden. Den hidtidige bevilling blev givet i foråret 2011 af VK-regeringen for en treårig periode og står over for fornyelse i 2014,« oplyser Christian Friis Bach på forhånd i en skriftlig kommentar.
