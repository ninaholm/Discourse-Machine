Fremmedkrigere fra Danmark kæmper for shiamilitser i Irak
Mens de fleste danske fremmedkrigere i Irak og Syrien kæmper for sunnimuslimske IS, kæmper enkelte også for shiamilitser imod IS. Men også shiamilitserne begår menneskerettighedskrænkelser. PET og eksperter advarer om, at der kan opstå konfrontationer mellem grupperne tilbage i Danmark
 En 29-årig dansk shiamuslimsk mand er i Irak for at kæmpe imod IS. Han vil ikke fortælle præcis, hvilken milits han har kæmpet for. Her er det den shiamuslimske Badr-milits, der patruljerer i Trikit i det nordlige Irak Foto: Ali Mohammed


 Hovedparten af de såkaldte fremmedkrigere, der er rejst fra Danmark til Irak eller Syrien, er »unge, sunnimuslimske mænd«, der tilslutter sig Islamisk Stat (IS).
Det konstaterer PET’s Center for Terroranalyse i en rapport fra marts i år. Men efterretningstjenesten vurderer også, at »et mindre antal« shiamuslimer er rejst til konfliktzonen »for at bekæmpe militante islamistiske grupper eller andre væbnede oppositionsgrupper«.
Denne vurdering er hidtil ikke blevet bekræftet, men nu har Information været i kontakt med en 29-årig mand fra Danmark, der fortæller, at han har kæmpet for en shiamilits i Irak. Hvilken ønsker han dog ikke at oplyse. Desuden siger flere kilder til Information, at de har kendskab til personer, der er rejst fra Danmark for at tilslutte sig shiamilitser i Irak og Syrien.
Plyndringer, bortførelser og drab
Selv om shiamilitserne kæmper imod IS og andre ekstremistiske sunnimuslimske grupper, er det kontroversielt at tilslutte sig dem, fordi flere organisationer peger på, at også flere shiamilitser har gjort sig skyldige i grove menneskerettighedskrænkelser. I en rapport fra 18. marts 2015 dokumenterer Human Rights Watch således, at shia-militser har plyndret sunnimuslimske civiles ejendomme, brændt deres hjem og virksomheder og ødelagt flere landsbyer. Og i sommeren 2014 konkluderede Amnesty International: »Shia-militser, støttet og bevæbnet af regeringen i Irak, har bortført og dræbt snesevis af civile sunnier i de seneste måneder.«
I forlængelse af, at PET i førnævnte rapport vurderer, at ikke alene sunnimuslimer, men også shiamuslimer deltager i kampene i Syrien og Irak, advarer efterretningstjenesten om, at »de etnisk/sekteriske dimensioner i konflikten i Syrien og i Irak kan føre til konfrontationer mellem de berørte grupper i Danmark«.
Den bekymring kan være velbegrundet, vurderer Magnus Ranstorp, terrorekspert fra Försvarshögskolan i Stockholm. Han forklarer, at der allerede foregår konfrontationer mellem sunnimuslimer og shiamuslimer, som ikke har været i Irak og Syrien for at kæmpe. »Og det er endnu mere bekymrende, hvis det kommer til at ske mellem folk, der har fået kamptræning,« siger Magnus Ranstorp. Han fortæller desuden, at han også har hørt, at shiamuslimer »i et vist omfang« rejser til Irak og Syrien for at kæmpe, men »slet ikke i så stort omfang som sunnimuslimer«.
Mellemøstekspert på Syddansk Universitet Helle Lykke Nielsen finder ligeledes PET’s bekymring relevant.
»En øget sunni-shia-konflikt i Irak medfører også et større opgør blandt irakere i Danmark,« siger hun.
’IS prøver at udslette mit folk’
Den 29-årige shiamuslimske mand fra Danmark, der fortæller, at han har kæmpet for en shiamilits i Irak, er forhenværende studerende, men ønsker ikke at afsløre sin identitet. Han fortæller, at han besluttede at deltage i kampen mod IS, da han i sommeren 2014 hørte, at IS havde belejret næsten 18.000 shiitter i byen Amerli nord for den irakiske hovedstad Bagdad.
Der gik cirka fire måneder, inden han vendte tilbage til Danmark. Han kæmpede ikke i den irakiske hær, men med en shiamilits, fortæller han.
Han har vist Information fotos, hvor han tilsyneladende befinder sig i Irak med et våben i hænderne: »Jeg følte, at IS åbenlyst dræber mit folk og prøver at udslette det,« siger han.
Han har stadig har familie i Irak, hvor han boede, indtil han var 14. »Jeg tænkte: ’Vi er shiitter, og ingen skal træde på os’.«
Den unge mand oplyser desuden, at han kender til flere »shiamuslimske mænd fra København«, der er rejst til Irak for at kæmpe imod IS. »Men man hører ikke om det, for de vil ikke have, at det kommer frem,« forklarer han.
Også andre kilder bekræfter, at flere shiamuslimer i Danmark har valgt at tage sagen i egen hånd.
Da Information kontakter talsmand Murtaza Al Shawi fra den shiamuslimske Imam Ali Moské på Vibevej i Københavns nordvestkvarter fortæller han, at der er flere unge shiamuslimer, der er taget af sted for at kæmpe imod IS i Irak. »Det er mest folk, der bor i København, som er ugifte, ikke er under uddannelse og ikke har den store tilknytning til samfundet,« siger han.
Anden gang, Information henvender sig, siger Al Shawi: »Jeg kender ingen konkrete personer, jeg har blot hørt, at nogen er taget afsted.«. Han understreger samtidig, at Imam Ali Moskeen ikke har »ønske om tage del i konflikter uden for Danmark«.
Khalil Yassin, der er leder af Irakisk Kulturcenter i København, bekræfter også tendensen med irakiske shiamuslimer, der deltager i kampe i Irak.
»Der er cirka 5-10 stykker, der er taget ned,« siger han til Information.
Frygter retsforfølgelse
En anden gruppe shiamuslimer er angiveligt enten taget til Syrien eller har planer om at gøre det. Mohammad Mahfoud, som er formand for Dansk Syrisk Forening, der sympatiserer med Bashar al-Assads styre i Syrien, fortæller, at han for et stykke tid siden fik en henvendelse fra fem-seks 18-20-årige shiamuslimske mænd fra Syrien og Irak, der ville ned til Syrien og forsvare den hellige Sayyida Zaynab Moské i Damaskus. I moskeen ligger Zaynab, der er datter af shiaimamen Ali, begravet. Sunniislamistiske grupper har tidligere angrebet shiahelligdomme.
»Jeg forklarede dem, at den syriske regering ikke havde brug for nogen, og den nok selv skulle klare opgaven med at beskytte helligdommene,« husker Mohammad Mahfoud.
»Derefter sagde de til mig, at de så ville tage af sted på egen hånd,« siger Mohammad Mahfoud, der ikke har hørt fra dem siden.
Den forhenværende studerende, der fortæller, at han for nylig selv har kæmpet for en shiamilits i Irak, forklarer, at han og andre skjuler deres engagement i militserne, fordi de frygter overfald fra »aggressive IS-sympatisører i Danmark a la Omar El-Hussein«. Han henviser til den 22-årige palæstinensiske Omar Abdel Hamid El-Hussein, der den 14. februar i år skød og dræbte to mennesker i København. Kort tid efter skyderierne kom det frem, at El-Hussein på en Facebookprofil før angrebene havde skrevet om IS’ leder: »Jeg sværger troskab til Abu Bakr og vil adlyde ham i modgang og medgang.«
Derudover frygter shiamuslimer, der kæmper for militser i Irak, at blive retsforfulgt, hvis deres identitet kommer frem.
»Jeg stoler ikke på det danske retssystem,« siger den unge mand til Information.
Vesterlændinge, der vil til Syrien og Irak og kæmpe med IS, bliver jævnligt tilbageholdt eller anholdt i europæiske lande. Men det samme risikerer dem, der vil kæmpe imod IS.
Den 14. marts i år blev den 18-årige britisk-kurdiske kvinde Silan Ozcelik anholdt i Stansted lufthavn, da hun angiveligt var på vej til Bruxelles i et forsøg på at slutte sig til den kurdiske milits YPJ, der kæmper mod IS i Syrien.
Den unge mand, der fortæller, at han har kæmpet for en shiamilits i Irak, forstår ikke, at modstandere af IS kan risikere samme behandling som tilhængere.
»Det er jo ligesom at sammenligne sort med hvidt. IS terroriserer uskyldige, mens vi laver forebyggende arbejde for Vesten,« siger han. »Hvis vi ikke stopper IS dernede, kommer de herop en dag og laver terror her, som de gjorde i Paris og København.«
Generelt ser den dansk-irakiske mand ikke noget alternativ til at kæmpe imod IS, fordi han ikke mener, at den amerikanskledede anti-IS-koalition formår at stoppe IS.
I januar 2015 gjorde anti-IS-koalitionen status efter et halvt års flybombardementer mod IS i Irak og Syrien. Trods det faktum, at koalitionen havde foretaget mere end 1.800 luftangreb og ramt over 3.200 militære mål, var IS i det store og hele ikke svækket.
Den unge irakiske mand afviser anklagerne om, at shiamilitser i Irak begår menneskerettighedskrænkelser, som »rent volapyk«. »Måske har nogen individer fra disse shiagrupper begået ulovligheder, men det er så ikke hele gruppens skyld,« siger han.
Han afviser også, at shiamuslimers deltagelse i krigen mod IS skulle kunne blive videreført på dansk grund.
»Ingen skal frygte noget fra shiamuslimers side. De har aldrig angrebet sunnimuslimer i Vesten,« siger han.

