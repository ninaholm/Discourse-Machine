SF og LA: Enhedslisten må ikke blive det nye DF
Dansk udlændingepolitik skal være langtidsholdbar og ikke bruges til at profilere enkeltstående partier, lyder kritikken


 Både i SF og Liberal Alliance er de bekymrede for, om Enhedslisten er på vej til at blive det nye DF på udlændingeområdet, blot med omvendt fortegn.
Det er særlig gårsdagens udmeldinger fra partiets politiske ordfører, Johanne Schmidt-Nielsen, der vækker kritik fra de to partier. I Information udtalte hun, at det er »afgørende« for finanslovsforhandlingerne, at regeringen ikke indsnævrer gruppen af asylansøgere, som skal have lov at bo og arbejde uden for asylcentrene efter et halvt år. Også afviste asylansøgere, som ikke selv vil rejse hjem, og som ikke kan tvangshjemsendes, skal have muligheden, mener Enhedslisten, selv om regeringen umiddelbart lægger op til, at de vil være afskåret fra ordningen, fordi de ikke samarbejder om deres egen hjemsendelse.
»Jeg altså lidt skuffet over Johanne,« siger SF's integrationsordfører Anne Baas-trup. Hun mener, udtalelserne fra den politiske ordfører vækker minder om Dansk Folkepartis hyppige krav om ændringer af udlændingelovgivningen i forbindelse med finanslovsforhandlingerne under VK-regeringen.
»Jeg havde forventet, at hun ville gå aktivt ind i debatten om udformningen af lovforslaget,« siger Anne Baas-trup, som ærgrer sig over, at Johanne Schmidt-Nielsen i hendes øjne forsøger at profilere sig med kontante krav på bekostning af grundigt lovgivningsarbejde:
»Hun må selvfølgelig selv om, hvad hun vil sige, men jeg håber bare, hun tager det lige så alvorligt som mig, at vi skal have lavet en lovgivning, der er bæredygtig og retssikkerhedsmæssigt forsvarlig.«
Brede forhandlinger
Gruppeformand og politisk ordfører i Liberal Alliance, Simon Emil Ammitzbøll, ser også paralleller til DF's rolle under VK-regeringen.
»Helle Thorning har igen og igen sagt, at hun håber, en bred kreds af partier vil stå bag udlændingepolitikken. Og jeg er enig i, at vi skal passe meget på, vi ikke kommer til en situation, hvor et enkelt parti, nemlig Enhedslisten, bestemmer dansk udlændinge- og integrationspolitik,« siger Simon Emil Ammitzbøll.
Han regner derfor med, at regeringen indkalder til brede forhandlinger om udlændingepolitikken, »sådan at vi kan få lavet en god og varig politik på det her område, som måske kan vare henover skiftende regeringer og ikke skal ændres hver gang, der kommer et nyt flertal.«
Simon Emil Ammitzbøll understreger, at Liberal Alliance på mange punker er positiv over for regeringens udlændingepolitik.
»Vi er for eksempel enige med regeringen i, at det som udgangspunkt kun er dem, som samarbejder, der kan få lov at komme ud og bo uden for asylcentrene, selv om der selvfølgelig kan være nogle undtagelser,« siger han.
15 år på asylcenter
Johanne Schmidt-Nielsen er forundret over, at hun nu bliver kritiseret for at bringe udlændingepolitikken i spil under finanslovsforhandlingerne.
»Regeringen har jo afsat 200 millioner i sit finanslov-udspil til at få folk ud af asylcentrene. Så skal vi da også diskutere, hvem der skal ud. Det er da meget sagligt.«
— Men I kritiserede altid DF for at lave udlændingepolitik under finanslovsforhandlingerne med VK?
»Man må da sige, det i det her tilfælde er rimeligt at diskutere, hvad pengene på finansloven skal bruges til. Vi afsætter jo heller ikke millioner af kr. til forskning uden at diskutere, hvad de skal bruges til.«
— Kan SF ikke have ret i, at der er behov for ro på udlændingeområdet?
»Vi taler om, at folk har befundet sig i op til 15 år på asylcentrene. Jeg synes ikke, der er behov for ro på området. Jeg synes, der er behov for handling.«

