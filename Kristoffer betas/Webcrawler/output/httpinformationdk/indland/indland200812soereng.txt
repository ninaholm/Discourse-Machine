Søren Gade parat til at udskyde forsvarsforlig
Flere medlemmer af Forsvarskommissionen klager over unødvendigt hastværk. Forsvarsminister Søren Gade (V) er villig til at udsætte forhandlingerne om et nyt forsvarsforlig, hvis oppositionen ønsker det


Flere medlemmer af Forsvarskommissionen har de seneste dage klaget over, at de ikke bliver klædt ordentlig på til at tage stilling til forsvarets fremtid. Det betyder bl.a., at de ikke kan skrive den betænkning, som kommissionen skal aflevere til Folketinget i begyndelsen af næste år.Som svar på kritikken har kommissionsformand Hans Hækkerup (S) forlænget fristen til 31. marts, men det er ikke nok, mener en stribe kommissionsmedlemmer.Information har spurgt forsvarsminister Søren Gade (V), hvad han vil gøre ved problemerne.- Er du parat til at give Forsvarskommissionen yderligere tid?"Min holdning er, at kommissionen får den tid, den skal bruge. Formanden har bedt mig om at få en måned ekstra, og det har han fået. Vi vil løbende holde en tæt dialog, så både formanden og kommissionen føler, de har den tid, der skal bruges," siger Søren Gade.- Hvorfor skal beslutninger vedrørende forsvaret hastes igennem inden sommer?"Det kunne være rart, hvis vi gjorde ligesom sidste gang og fik det på plads inden den 5. juni. Men jeg har ikke noget hastværk, og hvis partierne mener, at vi skal bruge juni og juli på at forhandle - så for min skyld ingen alarm. Jeg har kun et mål, nemlig at vi får en så god og en så bred aftale som muligt."Mere åbenhed- Finder du det rimeligt, at medlemmerne ikke får information om det forestående kampflykøb?"Forsvarsministeriet, Statsministeriet, Udenrigsministeriet, Økonomi- og Erhvervsministeriet og Rigsrevisionen og to konsulentfirmaer er indblandet - det bliver det bedste grundlag, der overhovedet kan findes. Vi er desuden det sidste land, der ikke har valgt flytype endnu. Nogle prøver at tegne et billede af, at Danmark er et forhastet land, der sjusker med beslutningerne - det står jeg meget uforstående overfor."- Finder du det rimeligt, at medlemmerne ikke kan få at vide, hvad vores engagement i Afghanistan koster?"Det står i de enkelte beslutningsforslag, hvor meget det koster at udsende soldaterne. Men det er svært at gøre op, hvor meget ekstra slid vi har på materiel. Vi har mistet mellem 40 og 50 køretøjer på vejsidebomber og miner inden for de sidste to år. Det er ret mange, og de var jo ikke gået i stykker, hvis vi var herhjemme. Men de direkte omkostninger står i beslutningsforslagene."- Kan du garantere, at kommissionsmedlemmerne får alle de økonomiske oplysninger, de beder om?"Ja, de skal nok få dem. Jeg kan høre, at dem, der er mest optagede af ikke at få oplysninger, er dem, der ikke er vant til det politiske spil. Jeg tror ikke, at politikerne er så bange for ikke at få oplysninger - det har jeg for vane at give dem, og det vil jeg også gøre i den her sag," siger Søren Gade
