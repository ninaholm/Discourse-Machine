VUC’er tjener penge på inaktive elever
Studerende på VUC’ernes HF-kurser kan have højt fravær fra undervisningen, uden at det har konsekvenser. Eksperter er kritiske over for det økonomiske incitament, som skolerne har ved at holde på eleverne


 Når klokken ringer ind til en ny dag med undervisning på HF på et af landets 31 Voksenundervisningscentre (VUC), står hver sjette stol tom, fordi studerende er fraværende.
En af de tomme stole er reserveret til Sofie på 22 år. Hun har tidligere gået i gymnasiet, men droppede ud, fordi hun var skoletræt og ikke vidste, hvad hun skulle bruge en studentereksamen til. Målet med at studere har hun stadig ikke fundet, men pres fra familien har fået hende til at finde bøgerne frem igen. I løbet af det første år på HF har hun været fraværende i 49 procent af timerne. Men trods det høje fravær har Sofie hentet tre 7-taller hjem til eksamen i biologi, geografi og kemi.
LÆS: Minimalt tilsyn med statsstøtte på 2,6 mia. kr
»Det er ikke mine favoritfag, og jeg kunne helt sikkert have fået højere karakterer, hvis jeg havde deltaget mere i undervisningen,« siger Sofie.
Tal fra MetroXpress og HF-kursernes egen hjemmeside, hf2net.dk, viser, at Sofie langtfra er den eneste HF-studerende, som har et højt fravær. På de ni VUC’er, som det har været muligt for Information at fremskaffe sammenlignelige tal fra, er det gennemsnitlige fravær 17 procent, og 32 procent af de studerende har mere end 20 procents fravær.
Fravær avler fravær
Lektor i anvendt filosofi Michael Paulsen forsker i læringsfilosofi og lærings- og dannelsesteori. Han mener, at det høje fravær har negative konsekvenser for kvaliteten af skolegangen.
»Det er et kæmpe problem for undervisningen. Hvis der er en gruppe studerende til stede om mandagen og en anderledes gruppe om tirsdagen, så er det svært at sammensætte undervisningsforløb og projekter, hvor eleverne skal arbejde sammen.«
Michael Paulsen uddyber, at fravær avler fravær på ungdomsuddannelserne. Hvis en elev kan se, at klassekammeraten slipper af sted med fravær, er det mere fristende for eleven selv at blive hjemme.
Indtil gymnasiereformen i 2005 var der faste grænser for, hvor meget fravær den enkelte studerende måtte have. Fravær i 10 procent af timerne udløste en advarsel, mens et fravær på 15 procent førte til, at man mistede sin SU.
I dag er der ingen faste grænser for fravær. Det er i stedet op til lederen på den enkelte uddannelsesinstitution at vurdere, om en studerende er studieaktiv.
Da Sofie sidste sommer begyndte på HF, fik hun at vide, at hun kunne blive smidt ud af uddannelsen og miste sin SU, hvis fraværet blev for højt. Faste grænser blev ikke nævnt. Den eneste reaktion, hun indtil videre har mødt, var, da fraværet nåede op på 30 procent.
»Jeg blev bedt om at komme ned på studievejlederens kontor. Hun sagde, at mit fravær var for højt og spurgte hvorfor. Så sagde jeg det bare, som det var: At jeg er lidt doven, og at jeg har et arbejde ved siden af, som jeg prioriterer lidt højere. Og jeg har ikke hørt fra dem siden,« fortæller Sofie.
Efterspørger faste rammer
En rundspørge, som Information har foretaget blandt 1.548 VUC-lærere, hvoraf 271 har svaret, viser, at 79 procent af svarpersonerne er »enige« eller »delvist enige« i, at faste grænser for fravær ville gavne de studerendes udbytte af undervisningen.
Undersøgelsen viser yderligere, at 50 procent af svarpersonerne mener, at mere end 10 procents fravær har en negativ effekt på de studerendes udbytte af undervisningen.
Lektor Michael Paulsen lavede fra 2010 til 2012 et forskningsprojekt på Randers HF & VUC, der havde til formål at klarlægge årsagerne til studerendes fravær og frafald.
»Vores undersøgelse viste, at de kursister, som har svært ved at møde op, får endnu sværere ved det, når der ikke er en fast grænse for fravær. Hvis de ikke får at vide, at de skal komme, og hvis fravær ikke har konsekvenser, har de svært ved at tage sig sammen til at komme i skole. Så synes de, at det er for nemt at blive væk.«
Hos Danske Gymnasieelevers Sammenslutning (DGS), som er de studerendes interesseorganisation, erkender formanden, Philip Dimsits Lerer, at højt fravær kan gå ud over kvaliteten af undervisningen. Men DGS mener ikke, at den nuværende ordning skal ændres.
»Der kan være mange årsager til fravær. Det kan være elever med psykiske eller faglige udfordringer, som har svært ved at gå i skole. Så vi mener, det er en god idé, at rektor skal vurdere hver enkelt elev. Det giver eleven mulighed for at få indflydelse på sin egen status som studieaktiv,« siger Philip Dimsits Lerer.
Problematisk taxametersystem
Da ungdomsuddannelserne i 2007 overgik fra offentlig eje til at være selvejende institutioner, blev finansieringen af uddannelserne omlagt til det såkaldte taxametersystem, som finansierer op til 80 procent af skolernes omkostninger.
Taxametersystemet er baseret på fire takster, som udbetales for hver elev, der er opgjort som studieaktiv i skolens system. Om en elev er studieaktiv eller -inaktiv, afgøres suverænt af skolens leder.
Professor i økonomistyring ved Aalborg Universitet, Per Nikolaj Bukh, synes, at denne praksis er problematisk.
»I den nuværende lovgivning er der nogle angivelser af, hvad studieaktivitet betyder. Men de kan fortolkes forskelligt, og skolelederne har et økonomisk incitament til at fortolke dem til egen fordel,« siger han.
Til det siger formanden for VUC-lederforeningen, Hans Jørgen Hansen:
»Det har jeg aldrig hørt om, og der er ingen substans i den anklage. Det er jo ikke sådan, man forvalter, og jeg har aldrig hørt om nogen på ledelsesniveau på en VUC, som tænkte på den måde. Jeg vil blankt afvise, at den slags finder sted.«
Produktivitetskommissionen under Beskæftigelsesministeriet fremlagde i december 2013 en rapport om det danske uddannelsessystem. Rapporten slog overordnet fast, at der er behov for store reformer af de danske uddannelser. Kommissionen kom blandt andet frem til, at »det såkaldte taxametersystem tilskynder uddannelsesinstitutionerne til at lade så mange som muligt gennemføre uddannelsen uden at tage hensyn til kvalitet og arbejdsmarkedsrelevans«.
Lektor Michael Paulsen mener heller ikke, at ordningen er hensigtsmæssig:
»Der er jo et økonomisk incitament til at tillade høje fraværsprocenter, og de studerende bliver set som et økonomisk aktiv i stedet for, at man forsøger at give dem en uddannelse. Konsekvensen er, at nogle studerende gennemfører HF med en lav karakter, som de ikke kan bruge til noget. Det er synd for dem, og i sidste ende er de studerende blevet taget som økonomiske gidsler.«
Udfordret af sociale problemer
Både Michael Paulsen og flere af de undervisere på HF VUC, som Information har været i kontakt med, påpeger, at det ikke kun er dovenskab og sløseri, som er årsag til det høje fravær.
Den politiske målsætning om, at 95 procent af en ungdomsårgang skal have en ungdomsuddannelse har medført en stor tilstrømning af svage studerende til ungdomsuddannelserne, og her er det specielt VUC’erne, der modtager denne gruppe.
Mange af de studerende, som VUC’erne modtager, er allerede droppet ud af en eller flere andre ungdomsuddannelser, og de kan have store udfordringer på andre områder i deres liv, som gør, at det er krævende for dem at følge en stramt tilrettelagt undervisning. Nogle er enlige forsørgere, og nogle har et fagligt niveau, der gør det svært for dem at følge undervisningen på HF.
Det er et mønster, som formanden for VUC-udvalget i gymnasieskolernes lærerforening, Lars Krogh, kan nikke genkendende til.
»Mange af de studerende, der kommer ind til os på VUC, møder op med lav selvtillid og tror ikke på, at de kan gennemføre. Derfor spiller vi en vigtig rolle for de elever, der ikke kan finde sig til rette andre steder.«
Udfordringen for uddannelsesinstitutionerne ligger i at sikre en høj gennemførelsesprocent for at leve op til den politiske målsætning om, at 95 procent af en årgang skal have en ungdomsuddannelse, samtidig med at man sikrer, at det faglige niveau ikke falder.
Her peger både Michael Paulsens forskning og de praktiske erfaringer fra flere VUC-undervisere på, at en mere konsekvent tilgang til studieaktivitet vil være en hjælp for den store gruppe studerende, som ikke er udfordret af psykosociale problemer.
Et synspunkt, Sofie er enig i.
»Hvis der havde været faste grænser, var jeg selvfølgelig kommet til undervisningen. Men når der ikke er nogen konsekvenser, er det for nemt at slukke vækkeuret og sove videre.«
Det har ikke været muligt at få en kommentar fra undervisningsminister Christine Antorini (S).
LÆS: Uddannelse er for alle på VUC
Sofie er et opdigtet navn. Hendes identitet er Information bekendt

