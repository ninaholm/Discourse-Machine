Dansk Folkeparti: Der er ingen, der sulter på starthjælp
De stigende fødevarepriser gør det umuligt for familier på starthjælp at få råd til at købe frugt og grønt og give deres børn en sund og varieret kost. DF's socialordfører, Christian H. Hansen, mener ikke, det er i orden, at familier lever på den måde, men vil ikke afskaffe starthjælpen


 Information kunne i går beskrive, at de stigende fødevarepriser rammer Danmarks fattigste så hårdt, at de reelt ikke har råd til at købe sund og varieret kost til deres børn. Familien Jensen/Baalbaki, som lever på starthjælp, har f.eks kun råd til at købe et stk. frugt om ugen til hver af deres børn. De har kun sjældent råd til grøntsager og lever i stedet af ris, havregryn og kyllingekød.
En samlet opposition kræver, at starthjælpen bliver afskaffet, så der ikke er nogen familier i Danmark, der bliver nødt til at leve på den måde. Dansk Folkeparti var i 2002 med til at lave aftalen om starthjælp, men selv om socialordfører Christian H. Hansen slår fast, at "det selvfølgelig ikke er i orden, at nogen lever på den måde", vil han ikke være med til at afskaffe den. 
De må prioritere
"Nu tror jeg ikke på, at der er nogen, der sulter på starthjælp, men hvis der er nogen, der gør det, så må man fra kommunens side hjælpe familien med at prioritere," siger Christian H. Hansen, som mener, at den slags sager skal løses enkeltvis.
- Vi snakker om familier, der bruger hele deres budget på at købe mad, hvordan skal de prioritere anderledes?
"Men hvad prioriterer de af andre indkøb? Ugeblade og cigaretter?"
- Det har de slet ikke råd til. De har ikke noget spisebord, og de har ikke nogen spisestole. De har en sofa og ellers sover hele familien på madrasser på gulvet?
"Okay, det må ikke være ret mange, der lever sådan". 
- Hvordan har du det med, at der er familier, der lever sådan i Danmark?
"Jeg synes da, at det er et problem, men hvis der er nogen, der lever sådan, så synes jeg, at man er nødt til at gå ind og tage udgangspunkt i den enkelte familie. Hvad er der af udgifter i den familie? Hvordan kan kommunen hjælpe dem udover den almindelig ydelse, som de kan få? Får de hjælp til at få deres hverdag til at hænge sammen? Det er sådan nogle problematikker, man er nødt til at gå ind og se på. Iøvrigt er der jo altid nogle i Danmark, der har levet på den måde. Det er jo ikke bare sådan et fænomen, der er opstået i år 2008".
- Men er det noget, Dansk Folkeparti støtter op om, at det skal blive ved med at være sådan?
"Det er der jo ingen, der gør. Det synes jeg er et dumt spørgsmål, for det er der jo ingen, der kan bakke op omkring, at sådan skal det være," siger Christian H. Hansen. 
Virker ikke
Argumentet for at indføre starthjælpen var oprindeligt, at den skulle få modtagerne ud på arbejdsmarkedet. Samtlige undersøgelser viser imidlertid, at størstedelen af modtagerne forbliver på den lave starthjælp i en længere årrække. Tal fra Arbejdsdirektorratet viser således at halvdelen af modtagerne stadig er på starthjælp efter fire år. Christian H. Hansen fastholder dog, at de lave ydelser kan hjælpe folk i arbejde. 
- Men alle undersøgelser viser jo, at den lave ydelse ikke hjælper folk i arbejde ?
"Der er en grund til, at vi har indført den, og det holder vi fast i," siger Christian H. Hansen. 
Informations artikel om konsekvenserne af de stigende fødevarepriser for familier på starthjælp har fået SF's socialordfører, Özlem Sara Cekic til at stille et paragraf 20 spørgsmål til velfærdsministeren, hvor hun beder Karen Jespersen svare på, hvad ministeren vil gøre for at sikre, at alle familier på starthjælp får mulighed for at få råd til at give deres børn tre måltider sund mad om dagen. 
Igen i går var det dog hverken muligt at få en kommentar fra Karen Jespersen eller fra beskæftigelsesminister, Claus Hjort Frederiksen (V), som er ansvarlig for starthjælpen. 


