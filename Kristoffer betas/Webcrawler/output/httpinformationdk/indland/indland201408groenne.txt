Hvor blev det grønne lige af?
Der er foreløbigt hverken udsigt til at forlænge afgiftsfritagelsen for elbiler eller at omlægge bilbeskatningen i regeringens finanslovsudspil. Oppositionen og elbil-branchen undrer sig


 Der er ikke meget af det grønne i regeringens udspil til en finanslov for 2015. Særligt er der ikke meget, som kan styrke en mere bæredygtig transport, og det undrer elbil-branchen, der efterlyser klarere mål og rammer for markedet.
»Hvor er visionerne,« spørger Lærke Flader, branchechef i Dansk Elbil Alliance i forbindelse med den manglende forlængelse af afgiftsfritagelse for elbiler i udkastet.
Håbet hos Dansk Elbil Alliance var, at regeringen ville komme elbilbranchen i møde med en forlængelse af afgiftsfritagelsen, når regeringen ikke kunne levere den bebudede reform af bilafgifterne. Men regeringen giver en kold skulder til branchen, netop som elbilmarkedet viser positive takter, mener Lærke Flader.
»At hæve ambitionerne for grøn transport og især elbiler har indtil nu været i tråd med regeringens politik og et vigtigt element i regeringsgrundlagets afsnit om transport og energi. Men reformen er ikke kommet. I stedet har vi støttet os til håbet om en forlængelse af den nuværende afgiftsfritagelse, men det indgår slet ikke i finanslovudspillet. Det ærgrer os, fordi vi ser en forlængelse som et nødvendigt skridt på vej mod at indfri regeringens egne ambitioner for grøn transport,« siger Lærke Flader.
Usikkerhed skader markedet
Hos Enhedslisten har trafikpolitisk ordfører, Henning Hyllested, også bidt mærke i, at regeringen ikke selv har sat en forlængelse af afgiftsfritagelsen for elbiler på finansloven.
–Men er det så ikke op til Jer, at bringe kravet til forhandlingsbordet?
»Jo, det er det, og det vil vi også gøre. Og jeg regner da heller ikke med, at det vil give anledning til den store ballade,« siger Henning Hyllested, der peger på, at netop afgiftsfritagelsen er en gratis omgang for regeringen, da en forlængelse først handler om tiden efter 2015.
»Derfor burde den nuværende regering bare få det igennem, inden vi risikerer at få en ny regering.«
Helt så roligt ser man ikke på udspillet hos Nissan, der er en af de bilproducenter, der i årevis har investeret i at sælger elbiler på blandt andet det danske marked. Ifølge Ann Strøby, pressechef hos Nissan Danmark, skaber regeringens foreløbige udspil usikkerhed om, hvilken kurs Danmark ønsker.
»Vi synes, at udspillet er skuffende. Også selv om vi godt ved, at der kan nå at ske meget i forhandlingerne. Men det er altså ikke et godt signal at sende ud til branchen. Vi skal have mere sikre rammer at arbejde efter end blot et enkelt år ud i fremtiden,« siger Ann Strøby.

