Advokater vil lade skattespekulanter slippe billigere
Danskere med formuer skjult i europæiske skattely undlader at gå til bekendelse over for SKAT, fordi de frygter fængselsstraf, siger skatteadvokater. Enhedslisten er åben for en ny amnestiordning, mens Venstre blankt afviser
Bankerne i de europæiske skattely som eksempelvis Schweiz er begyndt at smide problematiske kunder ud efter det stigende politiske pres fra EU. Og for at de danske skattespekulanter ikke skal flytte deres penge til skattely uden for Europa, mener flere skatterådgivere, at det ville være fordelagtigt for Danmark at indføre en amnestiordning.


 
	Skattely er blevet et yndet bytte for europæiske politikere, og presset fra politikerne får banker i lande som Luxembourg og Schweiz til at opsige kunder, der spekulerer i at undgå at betale skat i deres hjemland.

	»Man er i gang med en renvaskning i både Luxembourg og Schweiz,« siger Torben Bagge, der er skatteadvokat og partner i advokatfirmaet Tommy V. Christiansen.

	»Bankerne er ved at ruste sig til en ny dagsorden. Jeg tror, at de har gennemskuet, at fremover skal man ikke satse på at tjene sine penge på at agere skattely.«

	Pres fra både EU og USA tvinger bankerne til at ændre forretningsmodel og skaffe sig af med kunder, der kan give bankerne et dårligt ry, når politikerne tvinger gennemsigtighed og automatisk udveksling af skatteoplysninger ned over bankerne. Derfor bliver også danskere, der har spekuleret i de europæiske skattely, smidt ud. Og »der er virkelig mange, der har de her konti. Mange flere end du drømmer om«, siger Torben Bagge.

LÆS: Hårde straffe får danske skattespekulanter til at fortsætte snyd

	De danskere kontakter Torben Bagge og andre skatteadvokater for at få rådgivning til, hvad de skal gøre med de skjulte penge.

	Michael Bjørn Hansen, der er skatteadvokat og ekstern lektor i skatteret på Københavns Universitet, siger, at bredden i dem, der henvender sig er »større end jeg egentlig havde forventet«.

	»Jeg kan nikke samstemmende til, at der kommer flere henvendelser,« siger også Martin Bekker Henrichsen, partner i Skatteadvokaterne.

– Hvad vil folk have hjælp til, når de kommer til dig?

	»Så vil de have svar på, hvilken konsekvens det vil få at melde sig selv til SKAT – og det går både på beskatning og straf,« siger Martin Bekker Henrichsen.

	Fængselsstraf

	Klienterne står i valget mellem at gå til SKAT, lægge kortene på bordet og tage straffen. Eller flytte formuen til et nyt gemmested uden for Europa.

	Alle de skatteadvokater, Information har talt med, siger, at de kun hjælper klienterne med at gå til bekendelse over for SKAT. Men de oplever ofte, at der spørges ind til, hvordan man kan fortsætte skattespekulationen. Og advokaterne er ikke i tvivl om, at nogle fortsætter med at spekulere, når de opdager, hvor hård straffen ved at gå til bekendelse er.

	Hvis man har et udestående med SKAT på over 250.000 kr., og det betragtes som overlagt snyderi, så er straffen betinget fængsel og en bøde. Er det udestående over 500.000 kr., så er straffen ubetinget fængsel og en bøde.

	Når man passerer den grænse, så er det ifølge skatteadvokaterne, de færreste, faktisk har de ikke oplevet en eneste, der alligevel vil have hjælp med at gå til bekendelse over for SKAT.

	»Grænsen går i hvert fald der, hvor der står fængsel,« siger Martin Bekker Henrichsen.

	Han har hjulpet klienter, der har unddraget mindre beløb, med at gå til SKAT. Men de klienter, der står til fængselsstraf, trækker alle følehornene til sig.

	Samme oplevelse har Michael Bjørn Hansen. Og skal han gætte, så gætter han på, at de personer i stedet fortsætter spekulationen et andet sted. »Jeg kan godt forestille mig, at der er nogle, der bliver mere kreative. Helt klart. Det er min fornemmelse.«

	Samme fornemmelse har Torben Bagge.

	»Langt hovedparten vælger desværre den gale vej. Det er, fordi alternativet er at rykke i fængsel,« siger han.

	I de skattelylande, der hidtil har konkurreret med bankerne i Schweiz og Luxembourg, kender man godt tendensen. Artur Bugsgang, der er partner i advokatfirmaet LETT, forklarer, at han – og kollegaer – ligefrem modtager henvendelser fra blandt andet Hong Kong-baserede virksomheder, der vil hjælpe med at fortsætte skattespekulationen uden for Europa, hvis udsigten til fængselsstraf skræmmer advokatfirmaets klienter fra at gå til SKAT.

	»Når det strammer til et sted, er der nogle, der sidder og byder sig til et andet sted,« siger Artur Bugsgang.

	Amnestiordningen

	Danmark har tidligere haft en midlertidig amnestiordning, der skulle få flere til at lægge kortene på bordet over for SKAT. Den ordning udløb i juni 2013, men blev aldrig den store succes, erkender skatteadvokaterne. Men siden er strømmen af formuer ud af schweiziske og luxembourgske banker taget til, og derfor bør skatteminister Morten Østergaard (R) alligevel indføre en lignende ordning igen.

	»Der vil givetvis være nogen, som ville lægge kortene på bordet, hvis ikke sanktionen var så hård,« siger Martin Bekker Henrichsen. Under amnestiordningen blev fængselsstraffen pillet ud, hvis man gik til bekendelse, mens bødestraffen blev fastholdt.

	Torben Bagge mener, at der er stor mulighed for, at folk frivilligt vil henvende sig til SKAT.

	»Hvis først folk bliver smidt ud af bankerne, og hvis først de finder alternative veje, fordi der ikke er nogen amnestiordning, er det jo ikke givet, at de kommer tilbage,« siger han.

	I Sverige, der har en amnestiordning, har ordningen skaffet 1,5 mia. kr. ekstra i statskassen. I Danmark får vi derimod »nærmest ikke en krone i kassen,« siger Torben Bagge.

	Regeringen er afventende

	Skatteminister Morten Østergaard ønsker ikke at stille op til interview, og han ønsker heller ikke at forholde sig til skatteadvokaternes kritik. I stedet skriver han i et kortfattet skriftligt svar, at SKAT er ved at evaluere den amnesti-ordning, der gjaldt frem til juni 2013, og først når den er færdig, vil han kommentere problemstillingen.

	»SKAT er i gang med en samlet evaluering af ordningen, så vi kan få et fuldt og dækkende billede af resultaterne. Det ser jeg frem til at modtage, og så må vi vurdere, om man kan forestille sig denne type ordning herhjemme i fremtiden,« skriver skatteministeren til Information.

	I Venstre afviser skatteordfører, Torsten Schack Pedersen, enhver snak om at slække på straffen.

	»Vi har netop haft en amnesti-ordning. Det var meget afgørende for os at slå fast, at det var et engangstiltag,« siger Torsten Schack Pedersen. Han siger, at skattespekulanterne allerede har »haft chancen« med den amnestiordning, der udløb i juni sidste år. »Hvis man valgte ikke at gøre brug af den, så klapper fælden,« siger han.

	I Enhedslisten er skatteordfører Frank Aaen derimod åben for en amnestiordning.

	»Det er en god idé at gentage muligheden for en amnestiordning,« siger Frank Aaen.

	Han mener, at amnestiordningen igen skal være for en begrænset periode, så der er en trussel om at blive straffet hårdere senere, hvis man ikke melder sig frivilligt.

– De her folk har jo snydt. Selv om de går til bekendelse, skal de så ikke have en hård straf? Også for at forhindre, at andre begynder at spekulere?

	»Det kan man sige. Men det er også derfor, at kravet er, at man både betaler sin skat og betaler den bøde, der ligger i, at man ikke har betalt skat i tide. Der skal selvfølgelig være en straf. Men vi har ikke noget imod, at folk får en chance for at komme på bedre tanker.«

