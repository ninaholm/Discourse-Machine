SF spiller ud med et '10. valg' til S
Helle Thorning-Schmidts 'ni progressive valg' får nu følgeskab af et 10. foreslået af SF, der mener, at valg nummer ti skal handle om 'nationalt snæversyn' over for 'globalt ansvar' i udenrigspolitikken


 Da Mette Frederiksen (S) for nylig kom med sine teser, gik der kun et par dage, før SF var på banen med en omgang "pejlemærker," der skulle bygge videre på udspillet. 
I fredags kom den socialdemokratiske formand Helle-Thorning-Schmidt så med sine "ni progressive valg" - og nu spiller SF så ud med et tiende valg.
Partiets globaliseringsordfører, Steen Gade, har nemlig udtænkt et tiende valg. Her skal man vælge mellem "USA-følgagtighed og nationalt snæversyn" eller "en ny, mere europæisk udenrigspolitisk retning med globalt ansvar og udsyn."
Ifølge Steen Gade er Helle Thorning-Schmidts udspil helt fint, "men jeg savner alvorligt et punkt om udenrigspolitik," siger han og begrunder sit udspil således:
"George W. Bush har ikke taget de europæiske lande alvorligt, hvilket har ført til katastrofale fejltagelser som Irak-krigen. Det er derfor helt afgørende, at vi laver en indsats for overnationale, bindende aftaler."
De mest konkrete punkter i udspillet handler om, at ulandsbistanden igen skal op på én procent af BNI, mens bistanden til klima og miljø skal op på en halv procent af BNI.
Steen Gade ser gerne, at hans udspil kan bruges til at samle oppositionen: 
"Jeg forventer da, at Socialdemokraterne og de radikale vil kunne synes godt om det. Det håber jeg, at vi kan bruge som udgangspunkt for et tættere samarbejde," siger han.
Radikale stadig skeptiske
Fra Socialdemokraterne er der da også masser af ros til Gade: "Det kunne han have skrevet af efter mig. Det er præcis den tankegang, vi har på det udenrigspolitiske område, hvor vi altid skal vælge den europæiske platform, når det er muligt," siger partiets udenrigsordfører, Mogens Lykketoft. 
I den seneste periode har SF bejlet til de radikale og flere gange forgæves inviteret partiet til forhandlinger med det formål at få oppositionen til at stå sammen bag et program frem til næste valg efter norsk forbillede. Men hver gang er det blevet mødt med en kold skulder. 
Denne gang er de radikales Morten Helveg Petersen dog umiddelbart positiv over for udspillet. 
"Det ser fornuftigt ud og flugter fint med radikal politik," siger han. 
Morten Helveg Petersen undrer sig dog over, at Steen Gade helt udelukker EU og Afghanistan, som er to store udenrigspolitiske emner, hvor SF og de radikale er uenige.
Han afviser også Steen Gades forslag om, at udspillet skal bruges som afsæt for et fælles udspil fra oppositionen. 
"Vi tror altså ikke, at blokpolitik fører noget godt med sig," siger han.
Venstres udenrigsordfører, Søren Pind, der selv har en fortid som tese-mager, undrer sig over Steen Gades timing. 
"Jeg ved ikke, hvad han mener med en mere europæisk udenrigspolitik. Efter det amerikanske præsidentvalg vil europæisk og amerikansk udenrigspolitik være smeltet sammen til et på de fleste områder. Så jeg synes, tidspunktet for udspillet er pudsigt," siger Søren Pind. 
Hos de konservative ser politisk ordfører Henriette Kjær primært udspillet som et internt anliggende for oppositionen. Og så accepterer hun i øvrigt slet ikke præmissen:
"Man skal passe på med at konstruere fronter mellem Europa og USA, som slet ikke eksisterer," siger hun. 


