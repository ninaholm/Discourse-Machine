Huller i forklaring fra FE-chef
Forsvarets Efterretningstjenestes undersøgelse af NSA’s COP15-spionage består tilsyneladende af en dialog med NSA selv, og FE konstaterer på den baggrund blot, at tjenesten ikke positivt kender til amerikansk spionage mod Danmark
Thomas Ahrenkiel, chef for Forsvarets Efterretningstjeneste (FE), gik i går ind i debatten om Informations afsløring af NSA’s spionage af klimatopmødet i 2009 i flere andre medier. Men ikke i Information, som han ikke vil tale med. Endnu

Thomas Ahrenkiel, chef for Forsvarets Efterretningstjeneste (FE), meldte sig itirsdagens Politikenind i debatten om NSA’s COP15-spionage.»FE afviser NSA-spionage direkte mod Danmark« lød overskriften på artiklen, hvor Politiken kunne fortælle, at FE nu har »undersøgt, hvad der foregik op til og under klimatopmødet i Danmark for fire år siden.«Baggrunden for Thomas Ahrenkiels udtalelser er Informations afsløring af, at NSA op til klimatopmødet i København i december 2009 tilsyneladende skaffede sig adgang til et dansk aftaleudkast, og at tjenesten på topmødets første dag i et internt dokument omtalte det som en selvfølge, at den ville spionere mod andre lande under selve COP15.Det er altså denne sag, som FE angiveligt har undersøgt, og undersøgelsen har ifølge Politiken fået tjenesten »til at konkludere, at den amerikanske efterretningstjeneste NSA ikke spionerede mod danske politikere og diplomater i forbindelse med topmødet«.Men hvis man går selve Thomas Ahrenkiels udtalelser efter, bliver det pludselig mere uklart, hvad efterretningschefen egentlig konkluderer og på hvilken baggrund:1. UndersøgelsenIntet tyder på, at FE har foretaget en egentlig undersøgelse af NSA’s aktiviteter i forhold til Danmark i forbindelse med COP15. Tilsyneladende har FE blot spurgt NSA til sagen. Thomas Ahrenkiel siger til Politiken:»Vi følger meget tæt med i de historier, der bringes i medierne. Vi vurderer løbende, hvad der er op og ned i de påstande, der bringes frem, og det sker på baggrund af en god og tæt dialog med efterretningstjenester i andre lande.«Det er uklart, hvad NSA måtte have svaret FE. Om tjenesten direkte har afvist, at den skulle have spioneret imod Danmark, eller om der snarere er tale om, at den ikke har bekræftet mistanken, fremgår ikke af Ahrenkiels udtalelser.Og under alle omstændigheder kan NSA næppe betragtes som det mest troværdige vidne i forhold til spørgsmålet om, hvorvidt den har spioneret mod et allieret land.Det er i den forbindelse bemærkelsesværdigt, at FE ifølge sin egen forklaring håndterer sagen om COP15-spionagen, fordi NSA er FE’s amerikanske samarbejdspartner. Normalt er det PET, der tager sig at kontraspionage, men i denne sag er NSA’s nære danske samarbejdspartner FE altså blevet sat til at undersøge NSA. Spørgsmålet er dog, om FE er den rigtige institution til at varetage den opgave.2. En afvisning?I sine udtalelser til Politiken afviser Thomas Ahrenkiel ikke, at NSA har spioneret imod Danmark. Han konstaterer alene, at FE på baggrund af den føromtalte dialog »ikke har grundlag for at antage, at der foregår ulovlige amerikanske efterretningsaktiviteter rettet mod Danmark«.Efterretningschefen vil med andre ord ikke gå længere end til at sige, at han ikke positivt ved, at NSA spionerer mod Danmark. Og det er vel at mærke noget ganske andet end at konkludere, at det ikke er sket.Thomas Ahrenkiel har ikke ønsket at lade sig interviewe af Information, men FE vendte tirsdag tilbage på et skriftligt spørgsmål fra Information. Adspurgt direkte, om FE kan afvise, at NSA har rettet efterretningsaktiviteter imod Danmark, gentager FE blot, at den »ikke har grundlag for at antage, at der foregår ulovlige amerikanske efterretningsaktiviteter rettet mod Danmark«.En sådan afvisning ville efter alt at dømme også være hasarderet. Ifølge dokumenter lækket af Edward Snowden er de eneste, der kan vide sig nogenlunde sikre på ikke at være mål for NSA, nemlig de øvrige lande i den såkaldteFive Eyes-alliance: (USA), Storbritannien, Canada, Australien og New Zealand. Resten af de tætte allierede falder i gruppen af såkaldte tredjeparts lande i forholdet til USA og har derfor ikke nogen forsikring mod NSA’s overvågning:»Vi har muligheden for at indfange elektroniske signaler fra de fleste tredjepartspartnere. Og gør det ofte,« som tjenesten selv formulerer det i et lækket dokument offentliggjort af Der Spiegel.Det har således heller ikke været muligt for Tyskland at få amerikanerne med til at indgå en aftale om forbud mod gensidig spionage, efter at lækkede dokumenter har afsløret NSA’s aflytning af kansler Angela Merkels mobiltelefon.3. Lovligt eller ulovligtThomas Ahrenkiel udtaler sig alene om »ulovlige« efterretningsaktiviteter rettet mod Danmark.Men som juraprofessor Gorm Toftegaard Nielsen har sagt til Information i forbindelse med, at statsminister Helle Thorning-Schmidt (S) og forsvarsminister Nicolai Wammen (S) er kommet med lignende udtalelser: »Man kan spørge sig selv, om det er, fordi de er naive, at de ikke mener, der sker noget ulovligt. Men faktum er, at regeringen i hvert fald ikke benægter at have viden om spionage mod Danmark. Når ministrene siger, som de gør, må man forstå dem sådan, at de i et vist omfang accepterer, at NSA tapper oplysninger fra Danmark. Men spørgsmålet er, om regeringens accept gør det lovligt, og dernæst: Hvor går grænsen ifølge regeringen mellem lovlig og ulovlig spionage? Det kan vi ikke få at vide.«4. Danske interesserDen danske efterretningschef opererer med en snæver definition på, hvad spionage rettet mod »danske interesser« vil sige.Som Politiken skrev tirsdag, vil Thomas Ahrenkiel ikke afvise, at NSA kan have opsnappet det danske aftaleudkast fra andre lande, der måtte være kommet i besiddelse af udkastet på den ene eller anden måde.Som tidligere beskrevet i Information var det i sin tid vigtigt for den danske regering, at amerikanerne ikke fik fat i udkastet. Hvis NSA har opsnappet det danske udkast fra et andet land, skulle man derfor umiddelbart tro, at det ville være i strid med danske interesser. Men dertil svarer Thomas Ahrenkiel:»Det er klart, at definitionen af danske interesser er åben for fortolkning. Jeg anskuer det fra min vinkel, og vi har rettet vores opmærksomhed mod, om der foregår ulovlige amerikanske efterretningsaktiviteter rettet mod Danmark og danske interesser, defineret, som vi definerer dem, og det er der, vi kan holde fast i de udtalelser, vi er kommet med.«5. Amerikansk spionage?Thomas Ahrenkiel forholder sig i sine udtalelser alene til »amerikanske efterretningsaktiviteter«. Spørgsmålet er imidlertid, om spionagen mod COP15-forhandlingerne er foregået i samarbejde med NSA’s såkaldte andenparts-partnere i form af søsterorganisationerne iFive Eyes-alliancen.I det interne NSA-dokument om COP15, som Information har offentliggjort, står der således, at det er NSA »såvel som vores andenparts-partnere«, der har leveret oplysninger om COP15-forhandlingerne til de amerikanske beslutningstagere. Og dernæst nævnes som eksempel på de oplysninger, NSA og dens udenlandske partnere har leveret, blandt andet »forhåndsdetaljer« om, hvad der efter alt at dømme er det danske aftaleudkast.Det er således ikke umuligt at forestille sig, at en af de øvrige efterretningstjenester fraFive Eyes-alliancen kan have udført en del af COP15-spionagen. I så fald er det formentlig sket i samarbejde med NSA. Spørgsmålet er imidlertid, om man formelt ville kunne sige, at der ikke er tale om »amerikanske efterretningsaktiviteter«, såfremt en af NSA’s andenparts-partnere måtte have stået for den konkrete operation, der førte til erhvervelsen af det danske aftaleudkast.Thomas Ahrenkiels interview til Politiken blev citeret bredt i andre medier, og FE-chefen fulgte selv op med et interview med Radioavisen klokken 8.00 på DR.Men da Information kontaktede FE kort efter med spørgsmål til de uklarheder, der fremgår af ovenstående analyse, var det ikke længere muligt at fået et interview med Thomas Ahrenkiel.
