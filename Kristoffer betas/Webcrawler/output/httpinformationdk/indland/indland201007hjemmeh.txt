Hjemmehjælpskandale sætter spor hos de studerende
Den negative medieomtale af hjemmeplejen har påvirket de SOSU-studerende. De er flove over at præsentere sig. Trods de chokerende afsløringer, mener de dog ikke, at jobbet skal begrænses til faglærte. De studerende er nemlig selv via jobbet som ufaglært blevet motiveret til at tage SOSU-uddannelsen
Lillian Ngo og Bashir Hashemi læser begge til SOSU-assistenter, men trods de seneste skandalehistorier i medierne er de stolte over deres fag. Men for tiden også en smule flove over at præsentere sig som hjemmehjælpere.


 I den seneste uge har medierne været fyldt med historier om hjemmehjælpere, som snyder de ældre for tid og pleje. Information møder tre studerende fra Social- og Sundhedsskolen i København for at høre dem, hvordan medieomtalen har påvirket faget.
De er alle snart færdige med uddannelsen, og har flere års erfaring som ufaglærte SOSU-hjælpere.
Det er tre nervøse studerende, som Information møder. De er nervøse for, hvordan deres holdninger fremstilles.
Lillian Ngo på 27 år synes f.eks., at pressens negative historier er gået ud over alle de uskyldige SOSU-hjælpere.
»Det er ligesom når indvandrerbanderne skyder efter nogen. Så tror mange også, at alle indvandrere er sådan. På samme måde er det med hjemmeplejen,« siger Lillian Ngo. Hun føler sig i dag pinlig over at sige, hun er SOSU-hjælper.
Kirsten på 44 år ønsker at være anonym, fordi hun kører aftenarbejde ved siden af studiet. Her mærker hun den negative omtale på egen krop.
»Jeg kører rundt i en lille grå bil, er iført en hvid kittel, og går nærmest med hænderne for ansigtet og gemmer mig. Man har lyst til at kravle langs husmurene, selv om dem, man kommer hos, er glade og tilfredse,« siger Kirsten, som har 15 års erfaring i faget.
Hun er derfor begyndt at opføre sig anderledes. Det sker f.eks., når hun kører rundt til borgerne med en kollega. Her sættes den ene jævnligt af, og den anden kører videre.
»Før ventede jeg på, at min kollega kom og hentede mig igen. Det gør jeg ikke i dag. Man føler sig overvåget. Ikke bare af en eventuel journalist, som ligger på lur, men også af borgerne. Det er stressende,« siger Kirsten.
Fint med ufaglærte
Selv om der har været megen debat omkring ufaglærte SOSU-hjælpere, så mener de studerende ikke, at der skal laves om på ordningen. De begyndte selv som ufaglærte, og mener det gav dem mulighed for at finde ud af, om jobbet var noget for dem.
»Jeg synes, det vil være spild af samfundets penge og ressourcer, hvis man først bruger en masse kræfter på at uddanne folk, og de så under praktikken finder ud af, at jobbet ikke er noget for dem alligevel, fordi de er nervøse over at hjælpe en ældre i bad,« siger Bashir Hashemi på 34 år. Han mener, at indgangen til jobbet er med til at motivere de ufaglærte til at tage SOSU-uddannelsen.
Det var også jobbet som ufaglært, der gav Lillian Ngo lysten til at begynde på uddannelsen.
Hun ville dog ønske, at alle var lige så motiveret som hende.
»Jeg synes, at en del af dem, som starter på SOSU- uddannelsen, mangler motivation. Nogle udnytter systemet, fordi det er let at komme ind. Jeg synes, det skal gøres sværere, så dem, som optages, virkelig ønsker det,« siger Lillian Ngo.
Hun har ydermere oplevet folk, som søger arbejde på plejehjem, fordi de mangler penge.
»Sådan skal det ikke være. Man skal kun ansætte dem, som har lyst til faget. Selv om jeg hører de her historier, er jeg stadig stolt over mig selv, fordi jeg gør et godt stykke arbejde. Derfor ved jeg også, at jeg, og alle dem, som har den samme moral som mig, vil gøre en forskel,« siger hun.
Plads til omsorg
Lillian Ngo ser det derfor som positivt, at historierne om hjemmeplejen har været fremme. Derved kan man fyre dem, som ikke brænder for jobbet.
De studerende startede alle i SOSU-faget med ønsket om at hjælpe svage ældre. Og det, mener de også, der er plads til under arbejdsvilkårene i dag.
»Jeg har positive erfaringer, der hvor jeg arbejder. Jeg er glad for borgerne, og de er glade for mig. Jeg er stolt af at være SOSU-hjælper, fordi jeg hele tiden har behandlet mine borgere på en pæn, fornuftig og >positive måde. Medarbejderne hjælper også hinanden indbyrdes,« siger Bashir Hashemi
Det gælder f.eks., hvis en borger har været mere tidskrævende end beregnet. Her fortæller de studerende, at medarbejderne hjælper med at tage hinandens borgere. Trods den negative omtale i medierne har Kirsten mest fået positive kommentarer fra de ældre.
»De siger, 'sikke meget medierne kan få ud af det', og de oplever slet ikke, at billedet stemmer overens med den virkelighed, de kender. Det er jo heldigt,« siger Kirsten. Derfor er hendes arbejdsplads kommet kritikken i møde ved at hænge en opslagstavle op til noter med positive oplevelser. Den benytter både ledere og medarbejdere flittigt.


