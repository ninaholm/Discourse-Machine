’Der er behov for at tale den her aftale ned’
Det er med ACTA-aftalen stadig lovligt at producere livsvigtig kopimedicin, fremhæver handels- og investeringsministeren, der mener, at ACTA-debatten er præget af hysteri
Der har været demonstrationer mod ACTA mange steder i Europa – her i Stockholm. Hidtil har hovedargumentet været, at processen har været udemokratisk. Nu lyder det desuden, at ACTA vil blokere for adgangen til livsvigtig medicin for verdens fattige. I dag er der igen demonstrationer flere steder i Europa.


 ACTA-aftalen gør ikke det ikke ulovligt at kopiere visse former for livsnødvendig medicin, siger handels- og investeringsminister Pia Olsen-Dyhr (SF). Selv om flere organisationer kritiserer ACTA-aftalen for at koste tusinder af liv blandt verdens fattigste, når det forhindres at kopiere livsnødvendig medicin, mener ministeren, at der er behov for at se mere roligt på tingene.
— Gør det indtryk på dig, når eksempelvis Læger uden Grænser frygter, at ACTA-aftalen kan hindre livsvigtig medicin i at nå udviklingslande?
»Det gør indtryk på mig, hvad alle siger i denne her sag. Jeg er jo ikke døvstum. Og jeg undersøger de anker, der måtte være. Men det, jeg noterer mig, er, at ACTA-aftalen ikke ændrer på, hvad der er lovligt og ulovligt. Og i dag er det faktisk lovligt at kopiere visse former for livsnødvendig medicin — det er beskrevet i WTO under TRIPS-aftalen. Her står meget klart, at man godt må kopiere visse former for livsnødvendig generisk medicin, herunder blandt andet malaria og hiv/aids-medicin,« siger ministeren.
Indstiller produktionen
Læger Uden Grænser frygter, at medicinalindustrien kan benytte den nye aftale til at nedlægge fogedforbud mod andre producenter med påstand om, at de overtræder patenterne — uden at kopiproducenterne nødvendigvis gør det. Det kan have som konsekvens, at producenterne må indstille medicinproduktion, der kan være langsommelig at genoptage.
— Kan du garantere, at sådanne tilfælde ikke vil forekomme med ACTA-aftalen?
»Jeg har ikke set den anke fra Læger Uden Grænser, og den bliver jeg nødt til at se, før jeg kan forholde mig til den. Men faktum er, at der ikke bliver ændret på, at det faktisk er lovligt at kopiere visse former for medicin, og at det også er lovligt at transportere det.«
— Der er tilsyneladende stadig usikkerhed om, hvad der er op og ned i ACTA-aftalen. Ngo’er siger ét, og I som politikere siger noget andet. Flere EU-lande — herunder Polen og Tjekkiet — har suspenderet ratifikationsprocessen af ACTA-aftalen, indtil den fremstår mere klar. Hvorfor gør den danske regering ikke også det?
»Nu skal man passe på ikke at køre det her op i et alt for dramatisk toneleje. Der er en tendens til, at jo højere, man kan råbe, jo mere tror man, at man har ret. Og der er behov for at tale hele den her sag lidt ned igen. Der er et par lande ud af EU’s 27 medlemslande, der rigtigt nok har suspenderet ratificeringen. Og det er da en helt reel debat, der foregår i de her lande. Men der er behov for at sige, at det her altså ikke er ligesom SOPA og PIPA (omdiskuterede amerikanske patentlove, red.). Jeg tror, der er behov for at få afmystificeret debatten, og få skabt klarhed over, hvad ACTA er — og ikke mindst hvad ACTA ikke er. Og det er jo den debat, vi også tager i Danmark, for eksempel i dag i samrådet og i medierne. Jeg tror ikke, der vil være en folkelig modstand, når det er gjort klart for alle, hvad ACTA indebærer.«
God tid endnu
— Hvorfor indstiller Danmark så ikke ratificeringen, indtil der netop er skabt den klarhed?
»Vi har jo en debat i øjeblikket i Europaparlamentet. Der vil være debat det næste halve år. Jeg kan ikke se, hvorfor man skulle suspendere den ratifikationsproces, der kommer efter parlamentets behandling. Vi vil nok se en ratifikationsproces over de næste to år, og det tror jeg alligevel er lang nok tid til, at vi får diverse argumenter frem,« siger Pia Olsen Dyhr.
I dag afholdes der store anti-ACTA-demonstrationer i en lang række EU-lande og i Canada. 100.000’er af europæere er inviteret via sociale medier til demonstrationer i blandt andet de største byer i Tyskland, Frankrig, Sverige, Rumænien og Bulgarien.
Der afholdes anti-ACTA demonstration i Danmark lørdag den 25. februar.

