Afghanistans krigsforbrydere går frit omkring
Afghanistans befolkning føler sig forrådt og har svært ved at forstå parlamentets beslutning om at give amnesti til krigsforbrydere


 Abdul Rashid Dostum er berygtet for sine handlinger under Talebanregimet, hvor han styrede en håndfuld provinser i Nordafghanistan. En af hans specialiteter var offentlige henrettelser, hvor han knuste sine fjender ved at lade en kampvogns metalbælter rulle henover deres kroppe. Men Dostums fortid har ikke forhindret ham i først at få en post som forsvarsminister og siden en titel som generalstabschef, og hans historie er ikke enestående. I det afghanske parlament, i regeringen og i højesteretten sidder der en lang række ustraffede krigsforbrydere. Parlamentet i Afghanistan vedtog i 2007 et forslag om at give amnesti til krigsforbryderne, og forslaget mangler blot præsident Karzais underskrift for at træde i kraft. Den afghanske jurist og forfatter Malek Mohammad Sitez er leder af Institut for Menneskerettigheders projekter i Afghanistan. Han mener, at det er en hån mod demokratiet, at krigsforbryderne får lov til at gå frit omkring:
"Det er forfærdeligt. Det er en hån mod de værdier, som vi kæmper for i Afghanistan", siger han. 
Ifølge Malek Mohammad Sitez bliver amnestiloven kun gennemført, for at de krigsherrer, der sidder ved magten, skal slippe for at bøde for de forbrydelser, de har begået mod den afghanske befolkning. 
"Parlamentet underskrev jo kun loven, fordi de selv har begået krigsforbrydelserne. For dem er det en god mulighed for at blive renset. En amnestilov er jo en moralsk blåstempling af de forbrydelser, de har udført," siger han. 
Malek Mohammad Sitez er lige kommet hjem fra Afghanistan for et par dage siden. Han siger, at befolkningen ikke kan forstå, at forbryderne skal slippe ustraffet. 
"Jeg har snakket med masser af mennesker i Afghanistan, og de er meget, meget vrede over, at det her kan lade sig gøre. Der er også mange politiske partier og organisationer i Afghanistan, som er imod den her beslutning," siger han. Malek Mohammad Sitez frygter, at krigsforbrydelserne vil gentage sig, hvis ikke man opretter en international domstol og får dømt de ansvarlige. 
Forsvarsakademiets Afghanistanekspert Peter Dahl Truelsen mener imidlertid ikke, det er muligt at tage et opgør med krigsforbryderne i Afghanistan: 
"Afghanistan er ikke moden til at retsforfølge krigsforbryderne. Det vil skabe små krigsenheder. Dostum har for eksempel 3.000 -5.000 væbnede mænd, som han let vil kunne stable på benene. Han kan lynhurtigt lave ballade, hvis det er det, han vil," siger han. 
Ifølge Peter Dahl Truelsen er det ikke sikkert, at der nogensinde vil komme et retsligt opgør i Afghanistan. 
"Problemet er, at der simpelthen ikke er internationale styrker nok til at håndtere de her forbrydere, og det ville skabe en verden af problemer, hvis man gik i gang med den proces nu," siger han og tilføjer: 
"Vi må leve med, at de her mennesker til en vis grad får lov at slippe, men det er selvfølgelig vigtigt at få styr på, hvad de har været involveret i. Man kunne trække på erfaringer fra Sydafrika, hvor også ofrene får lov at tale ud. Men den proces ser jeg ikke som realistisk lige nu." 

