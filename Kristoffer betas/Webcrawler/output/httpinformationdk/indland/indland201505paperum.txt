Pape: Vi er et rummeligt parti
Det er kun godt med forslag til, hvordan Konservative kan trække nye vælgere til, siger formand Søren Pape Poulsen som svar på kritikken fra Mads Holger. En kritik, som ifølge professor Ditlev Tamm rammer helt rigtigt


 Den konservative partiformand Søren Pape Poulsen tager positivt imod kritikken fra partiets folketingskandidat Mads Holger, der i dagens Information advarer om, at Konservative risikerer at blive et småborgerligt parti.
I en mail til Information lyder partiformandens kommentar til udtalelserne fra Mads Holger:
»Det Konservative Folkeparti er et rummeligt parti, med masser af synspunkter og med medlemmer med vidt forskellige udgangspunkter. Sådan har det altid været, og sådan vil det også være fremover. Og som formand for partiet er jeg altid kun glad for, at vi har engagerede medlemmer, som ønsker det bedste for vores parti, og som har forslag til, hvordan vi kan tiltrække flere vælgere.«
Spørger man juraprofessor Ditlev Tamm, der er erklæret konservativ og har skrevet bogen Det høje C om partiet og dets historie, er det helt på sin plads at advare mod småborgerliggørelsen af partiet.
»Det er et småborgerligt parti. Risikoen er nu, at partiet forsvinder. Det er på en vis måde allerede forsvundet. Det er kun navnet, der er tilbage.«
– Hvad siger du til, at Mads Holger påpeger, at det særligt er de klassisk dannede mennesker, der forlader partiet?
»Det har han jo ret i. De har forladt partiet for længst. Det har de, fordi partiet har været ledet på en måde og formuleret sig sådan, at det ikke har været noget, klassisk dannede mennesker kunne slutte op om. Hovedskylden ligger på valget af Bendt Bendtsen som partiformand. Siden da har ledelsen ikke artikuleret sig, så det intellektuelle står i forgrunden.«
Svært at formulere
– Mads Holger gør gældende, at partiet har problemer på mange fronter, manglende dannelse, manglende fællesskab, manglende identitet?
»Det er også rigtigt,« svarer Ditlev Tamm:
»Et af problemerne har været, at de har svært ved at formulere, hvad en konservativ politik går ud på. F.eks. om uddannelse og universiteter. Det er noget, de konservative skal byde på, Men det har de ikke gjort. F.eks. foreslog Konservative at flytte rigsarkivet væk fra sin naturlige sammenhæng i hovedstaden. Det var et signal om, at noget er galt. Og de lærte ikke noget af alle protesterne.«
– Er den socialt ansvarlige konservatisme gledet i baggrunden?
»Ja, det mener jeg. Den bærende del af det konservative er den, der lægger vægt på det sociale, og den er trådt i baggrunden til fordel for tanker, der er mere liberale end sociale.«

