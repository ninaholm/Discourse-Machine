Peter Loft undsiger central forklaring fra Troels Lund
I modsætning til sit eget udsagn i Skattesagskommissionen blev Troels Lund orienteret om sagen, siger Loft
Foto: Jeppe Michael Jensen/Scanpix 2013


 Peter Loft undsiger nu en central del af Troels Lund Poulsens vidneforklaring i Skattesagskommissionen.
Den tidligere departementschef modsiger direkte daværende skatteminister Troels Lund Poulsen (V) på spørgsmålet om, hvor meget ministeren blev orienteret om Thornings skattesag.
Lund Poulsen har selv forklaret, at han ikke blev orienteret om, hver gang der var møder med Skat København.
- Vidnet (Troels Lund Poulsen, red.) kendte ikke til møderne, vidnet erindrer ikke, at Peter Loft sagde noget om, hvor sagen ville ende, læser udspørger Lars Kjeldsen højt fra Lund Poulsens forklaring.
- Jeg har holdt ministeren orienteret under hele forløbet, lyder Lofts svar.
- Vidnet forklarede, at han ikke fik orientering om at Skat København regnede med at træffe en afgørelse, hvor Stephen Kinnock blev ikke-skattepligtig, læser Kjeldsen videre.
Troels Lund Poulsen har også sagt, at han først blev orienteret om afgørelsens udfald, da han fik agterskrivelsen.
- Det er jeg helt uenig i, siger Loft.
Og det er langt fra første gang, at Peter Loft undsiger sin tidligere minister, og de forklaringer, han har givet under vidneansvar i Skattesagskommissionen.
Få minutter inde i afhøringen undsagde Loft en anden central passage i Troels Lund Poulsen forklaring, nemlig den, at han stort set ikke interesserede sig for Helle Thorning-Schmidts skattesag i opstartsfasen.
- Jeg drøfter ikke sagen med embedsmænd. Jeg har heller ikke drøftelser med folk fra Venstre om den konkrete sag, fastslog Lund Poulsen i sin tid.
Han fastslog også, at han end ikke overvejede, hvad sagen kunne betyde for den daværende oppositionsleder.
Men Peter Lofts erindring rummer ganske andre detaljer:
- Drøftelser var der. Det var noget, der optog ministeren og hans særlige rådgiver (Peter Arnfeldt, red.). Det var en politisk højprofileret sag og det interesserede selvfølgelig dem, siger Peter Loft.
- Ministeren lagde ikke skjul på, at det ikke generede ham, at den sag kom, siger Loft.
Torsdag kom det også frem, at Peter Loft har orienteret venstres gruppeformand, Kristian Jensen, om behandlingen af Helle Thorning-Schmidts sag.
Det skete per mail i midten af sagsforløbet. Kristian Jensen har ingen kommentarer til Peter Lofts vidneudsagn.

