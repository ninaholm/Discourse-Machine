FOA-formand: Grundtanke i dagpengeforslag er god
Dennis Kristensen fra FOA har sin helt klare favorit af dagpengekommissionens to modeller
 »Der skal være en motivation til at tage selv korterevarende job, og det er der ikke med de nuværende regler. Så den såkaldte kontomodel er et fornuftigt forslag. Grundtanken er god, set med vores øjne,« siger formand for FOA, Dennis Kristensen.


 Det vil være en klar forbedring af dagpengesystemet, hvis selv korte ansættelsesforløb kommer til at tælle med i lediges genoptjening af retten til dagpenge.
Det siger Dennis Kristensen, formanden for et landets største fagforbund, FOA.
Politiken skriver onsdag, at den kommission, der er nedsat til at komme med forslag til et nye dagpengesystem, arbejder med to modeller:
Både ’kontomodellen’ samt ’trappemodellen’ vil lempe på kravene til genoptjening og gøre hele systemet mere smidigt.
Og Dennis Kristensen er ikke tvivl om, hvad der vil være at foretrække for medlemmer af FOA.
»Helt klart kontomodellen. I dag er det sådan, at man som ledig faktisk bliver straffet, hvis man for eksempel er tilkaldevikar i en børnehave. Det giver ikke noget på genoptjeningskontoen,« siger Dennis Kristensen og tilføjer:
»Der skal være en motivation til at tage selv korterevarende job, og det er der ikke med de nuværende regler. Så den såkaldte kontomodel er et fornuftigt forslag. Grundtanken er god, set med vores øjne.«
Læs også: Eksperter: Dagpengemodeller kommer til at koste
 »Der skal være en motivation til at tage selv korterevarende job, og det er der ikke med de nuværende regler. Så den såkaldte kontomodel er et fornuftigt forslag. Grundtanken er god, set med vores øjne,« siger formand for FOA, Dennis Kristensen.
Polfoto
Ifølge Politiken er kontomodellen også den foretrukne blandt Dagpengekommissionens medlemmer i modsætning til trappemodellen. Her bliver den nuværende genoptjeningsperiode på 12 måneder forkortet, men til gengæld bliver dagpengene mindre måned for måned.
Og den nedtrapning bryder Dennis Kristensen sig ikke om.
»Godt nok er dagpengene højere i starten, men det er så finansieret af et lavere beløb i slutningen. Den model er jeg meget bekymret for, for vi ved, hvordan fordelingen er mellem lange og korte ledighedsperioder.«
»Højtuddannede og højtlønnede er generelt ledige i kortere tid end lavtuddannede og lavtlønnede, og dermed bliver det medlemmer af FOA og 3F, det vil ramme hårdest,« siger han.
Slagsmålet om dagpengene
I valgkampen stod dagpenge højt på listen over debatemner, selvom Helle Thorning-Schmidts (S) regering har stået fast på, at man først vil pille ved dagpengereformen, når en kommission kommer med sine resultater senere på året.
Ifølge Politiken ligger to modeller, der begge vil lempe genoptjeningskravet og gøre systemet mere fleksibelt, på kommissionens bord.
Dagpengereformen fra 2010 halverede dagpengeperioden fra fire til to år. Samtidig fordoblede den perioden, man skal være i arbejde for at optjene ret til dagpenge, fra 26 til 52 uger.
Det var oprindeligt forventet, at 2000-4000 ville miste retten til dagpenge i løbet af 2013. Det tal har vist sig at blive langt højere.
I 2013 røg mere end 33.500 ud af systemet, og det fik regeringen til at lave flere tiltag for at afbøde virkningen af dagpengereformen. Det skete blandt andet ved at sikre, at de udfaldsramte kan få midlertidig uddannelsesydelse og midlertidig arbejdsmarkedsydelse.
Ifølge tal fra Beskæftigelsesministeriet har Thorning-regeringen i alt brugt 4,5 milliarder kroner på akutpakker og andre tiltag, der skal afbøde reformens konsekvenser.
I juni 2014 nedsatte regeringen en dagpengekommission, som undersøger, hvordan det mere end 100 år gamle dagpengesystem bliver tidssvarende i forhold til det moderne arbejdsmarked.
Både Helle Thorning-Schmidt og V-formand Lars Løkke Rasmussen har lagt op til ændringer af dagpengereglerne, når kommissionen til september afleverer sine anbefalinger. Begge afviser dog at bruge flere penge på dagpengesystemet.

