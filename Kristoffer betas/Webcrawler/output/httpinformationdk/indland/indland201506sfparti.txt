SF – partiet, der brænder sig på magten
Socialistisk Folkeparti er præget af sin kommunistiske arv: nådesløse personopgør og et had-kærligheds-forhold til Socialdemokraterne


 SF, Socialistisk Folkeparti, er udsprunget af DKP, Danmarks Kommunistiske Parti. Det er en arv, der stadig præger SF. Partiet har fra sin fødsel i 1959 været hærget af nådesløse personopgør og et uafklaret had-kærligheds-forhold til Socialdemokraterne.
Ud af de 11 mænd i SF’s første folketingsgruppe efter valget i 1960 – og de var mænd alle sammen – var de 10 gamle kommunister. SF’s første formand, Aksel Larsen, havde været formand for DKP siden 1932.
Bruddet med kommunisterne kom, fordi Aksel Larsen og hans medafhoppere langt om længe – alt for længe – havde fået nok. De havde båret over med diktatoren Josef Stalins sanseløse myrderier af sovjetborgere i 1930’erne, de havde båret over med Stalins indsættelse af voldsregimer i Østeuropa efter 1945, med skueprocesser og jødeforfølgelser, med nedkæmpelsen af arbejderopstanden i Østberlin 1953. Endelig, i 1956, da Sovjet knuste det ungarnske oprør, sagde Aksel Larsen og de andre SF’ere fra.
De ville genføde kommunistpartiet som et nationalt dansk foretagende, fri for Moskvas styring og fri for at skulle bortforklare Sovjetunionens ugerninger. Men med sig tog de den kommunistiske kultur: kravet om blind indordning af partifæller, der var uenige med ledelsen. Om ubarmhjertig nedkæmpelse af afvigere.
Gud nåde den ...
Om Aksel Larsens SF-ledelse sagde hans nære folketingskollega Holger Vivike, der i øvrigt forblev agent for den sovjetiske spiontjeneste KGB:
»Gud nåde den, der i det parti – hans eget – havde andre meninger! Det, han værdsatte, var ja-sigere. På det område aflagde han aldrig sine stalinistiske vaner.«
Med sig fra kommunistpartiet bragte Aksel Larsen og hans nærmeste også et ejendommeligt fascinationsforhold til Socialdemokraterne. Ud fra snævre opportunistiske hensyn havde Moskva beordret de europæiske kommunistpartier til vildt skiftende holdninger til socialdemokrater. Først var de klassefjenden, så skulle der dannes folkefront med dem; dernæst var de, uanset Stalins 1939-pagt med Hitler, skyldige i Hitlers overfald på Europa. Efter 1945 lød Stalins ordre, at Socialdemokraterne skulle ’sammenlægges’ med kommunisterne – sådan som det var sket med tvang i det sovjetisk besatte Østeuropa. Alle disse manøvrer fik socialdemokraterne til at afsky kommunisterne, en afsky, som de førte over på det nystiftede SF.
Aksel Larsen og hans nærmeste havde selv dannet sig den opfattelse, at den rette opgave for kommunister – og sidenhen SF – var ’at trække Socialdemokraterne til venstre’. Det kunne gøres ved at udskamme deres forlig med borgerlige partier og ved at omklamre Socialdemokraternes venstre fløj.
Denne S-fokuserede indstilling blev afvist af de ikke-kommunistiske nye unge, der gik ind i SF på grund af partiets generelle venstreorientering. Larsens taktik betød jo, at SF definerede sig ved sit forhold til et andet parti og ikke ved sin egen politik. Når de nye unge, som f.eks. Preben Wilhjelm fremhævede dette, var Aksel Larsen overbevist om, at Wilhjelm i virkeligheden var agent for fjendtlige kræfter.
Ledt i ulykke
SF’s socialdemokratiske fiksering har gentagne gange ledt SF i ulykke. Senest da SF forud for folketingsvalget i 2011 droppede væsentlige dele af sin egen politik for at kunne lade sin formand, Villy Søvndal, føre fælles kampagne med Helle Thorning-Schmidt med program for en SSF-regering. Mange SF’ere var ængstelige ved dette identitetstab. Værre blev det imidlertid, da Radikale Venstre fik den afgørende rolle i regeringen SRSF.
Nu var det ikke bare socialdemokratisk politik, SF’s stemmer skulle bruges til, men en radikal økonomisk politik, der på ømme punkter – f.eks. dagpengene – var en fortsættelse af VK-regeringens linje.
De unge SF’ere, der havde styret Søvndal ud mod højre, blev hadeobjekter for SF’s veteraner. Salget af Dong-aktier til Goldman Sachs i januar 2014 fik SF til at vælte ud af regeringen. En stor del af ’fornyerne’ – Astrid Krag, Thor Möger Pedersen, Ole Sohn, Jesper Petersen – skred til Socialdemokra- terne; fhv. miljøminister Ida Auken dog til de radikale.
Første gang, at kredsløbet omkring S førte til katastrofe for SF, var efter valget i 1966. Forud havde statsminister Jens Otto Krag fulgt den traditionelle S-afvisning af de forhenværende kommunister ved at sige:
»Der er ikke og vil ikke blive indgået noget samarbejde mellem Socialdemokratiet og Socialistisk Folkeparti. Jeg håber, det snart er sivet ind, at der intet er om denne tale.«
Valget endte med, at S og SF tilsammen fik to mandaters flertal. At afstå fra at udnytte dette ’arbejderflertal’ kunne Socialdemokraterne ikke holde til. Krag måtte ytre de famøse ord: »Man har et standpunkt, indtil man tager et nyt. Ikke sandt?«
SF blev støtteparti for en S-regering, der bevidst søgte at kvæle SF »under ansvarets åg«. Det fik en ende, da seks Aksel Larsen-fjendtlige SF-folketingsmedlemmer i december 1967 nægtede at lægge stemmer til et kriseindgreb. Derpå fulgte valg og VKR-regering.
I 1971 gik det galt igen. S og SF genvandt knebent flertallet, men denne gang bredte uroen over den fælles politik sig til Socialdemokraterne, hvor Erhard Jacobsen brød ud og dannede sine Centrum-Demokrater. Derpå fulgte jordskredsvalget i 1973, hvor S tabte 24 mandater og SF seks.
Rødgrønne eller ægte røde
SF røg ud i årelangt indre kævl. I 1977 fik partiet kun syv mandater, og ingen tilhængere af Aksel Larsens S-linje opnåede valg.
SF-formand Gert Petersen kunne indlede en møjsommelig genopbygning, der lettedes af, at SF i de 11 borgerlige Schlüter-år 1982-93 var fjernt fra indflydelse.
Da Schlüter lakkede mod enden, var SF’erne begyndt at dele sig efter, om de var rødgrønne, og altså i nærheden af Radikale Venstre, eller ægte røde og således sat på Jorden for at trække S til venstre. Ved formandsvalget i 1991 stillede den førstnævnte gruppe med Steen Gade som kandidat og den anden med Holger K. Nielsen.
Holger K. vandt, men kom kort efter i klemme, da han også vandt sin kampagne mod EU’s Maastricht-traktat. Holger K. viste ansvar og regeringsduelighed ved at finde en snild løsning med de fire danske EU-forbehold. Men Poul Nyrup Rasmussen belønnede ham ikke med ministerposter ved sin regeringsdannelse i 1993, og kun 17 procent af SF’s vælgere stemte ja ved den nye folkeafstemning.
EU og et dårligt forhold til Nyrup kom til at plage Holger K. Nielsen i resten af hans formandstid. Mange af de rødgrønne sivede ud af SF. Træt opgav Holger K. efter nyt mandattab i 2005.
I efterfølgeropgøret sejrede Villy Søvndal over Pia Olsen Dyhr, der beskrev formandsvalgkampen således:
»Den periode, som jeg har oplevet som den mest modbydelige nogensinde i SF. Denne form for total mangel på respekt og ledende kammeraters intriger i pressen.«
Efter adskillige runder af nye modbydeligheder og intriger er selvsamme Pia Olsen Dyhr nu endt på SF’s formandspost.
Der er det forunderlige ved hendes stilling, at hun kom til, efter at regeringsansvaret havde sprængt SF og var tæt på at koste partiet livet, men at hun alligevel som overordnet mål har erklæret at få SF tilbage i en regering.
Hvordan en sådan regering med SF skal finde et flertal bag sig, henstår gådefuldt. Pia Olsen Dyhr har nemlig samtidig valgt at gøre Radikale Venstre til skurken i sin fortælling om, hvorfor SF’s sande politik har så dårlige vilkår i dagens Danmark.
Socialdemokraterne nævner omhyggeligt kun de radikale som partner i en kommende regering.
SF’s situation er kompliceret af, at Enhedslisten i Thorning-regeringernes tid stille og roligt har bygget sig op som et seriøst venstrefløjsparti – der tilmed i meningsmålinger står som større end SF. At have et stort parti på sin venstre flanke har SF aldrig før oplevet i sin 66-årige historie.
Nu har SF i sit univers hele to andre himmellegemer at kredse om – og et radikalt sort hul at undgå.

