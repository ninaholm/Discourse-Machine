Den store, velfungerende familie er blevet et emblem
Børnetallet boomer, blandt andet fordi man signalerer succes og overskud ved at jonglere karriere og familieliv. Børn er blevet de ypperste statussymboler


 Vi får flere børn end tidligere. Siden 1984 er antallet af fødsler i Danmark steget fra 1,4 til 1,84 i 2009. En del af forklaringen er, at der i dag er status i at have både karriere og familieliv. Børnene er blevet symboler på at have styr på sit liv.
»Det er i dag lettere at kombinere individuel karriere med børn og familieliv. For det, at det hele går op i en højere enhed, er et udtryk for social succes,« siger Per Schultz Jørgensen, familieforsker og tidligere formand for Børnerådet.
Mai Heide Ottesen, Seniorforsker på Statens Forskningscenter for Velfærd, genkender, at der er status i at kunne drive en storfamilie ved siden af sin karriere, specielt fordi børnene i dag i højere grad end tidligere er forældrenes ansvar.
»Det var oprindeligt en socialdemokratisk idé, at staten skulle tage mere hånd om familien, i dag er det mere op til individet at klare familielivet,« siger hun og hæfter børnenes statusværdi til den borgerlige regerings værdier:
»De seneste 10 år har vi fået en ny retorik omkring forældreadfærd. Den borgerlige regering har i højere grad talt for, at man placerede en del af ansvaret hos forældrene i stedet for at lægge det største ansvar på staten,« siger hun.
Ifølge en nyligt afsluttet ph.d.-afhandling bliver børnenes udvikling og adfærd det vigtigste projekt i familien. Hvis du både kan tage hånd om en mængde velopdragede børn og udføre et svært job, sender du nemlig bestemte signaler: »Det er et statussymbol, hvis du har tre-fire børn, der er velfungerende og selvstændige. Det signalerer overskud, at du både kan være på toppen af samfundet, varetage en karriere og have et godt familieliv,« siger Dil Bach fra Institut for Uddannelse og Pædagogik på Aarhus Universitet, der i september forsvarede sin ph.d.
Per Schultz Jørgensen siger, at karrierekanonernes børn er »udtryk for forældrenes succes og magt over livet.«
Derfor skal deres børn klare sig godt — i skolen, i deres fritid og blandt kammerater.
»For de fleste er det oprigtig interesse i deres børns gøren og laden. Men for nogle bliver det ren iscenesættelse, for andre et pres på børnene for at de klarer sig som forældrene forventer,« siger han.
Dil Bach ser det ikke som en entydig dårlig tendens, når børnene får intens fokus. Ikke til en vis grad i hvert fald.
»Forældrene vil jo deres børn det bedste. Men nogen gange kunne de her mødre godt blive lidt overfokuserede på deres børn, fordi det er så afgørende for deres sociale status, at deres børn opfører sig godt og performer på den rigtige måde. De ser dem jo som statussymboler,« siger Dil Bach.
Alvorlige konsekvenser
Per Schultz Jørgensen ser én altoverskyggende konsekvens ved de karriereorienterede familier, hvor børnene bliver statussymboler.
»Hvis børn alene bliver ydre symboler, bliver de gjort til genstande. Det betyder, at børnenes selvværd reduceres. Og hvis de skal tjene andre interesser, end deres egne, vil de også komme til at opleve en anerkendelse. Børnene vil i så fald kun blive bekræftet, hvis de lever op til forældrenes forventninger,« forklarer han.
Derfor er der en fare for, at børnene udvikler sig som forældrene ønsker udadtil, men bliver svage indadtil. Konsekvensen kan senere, for eksempel i ungdomstiden, være sammenbrud, depression og opgivenhed. Derfor mener Per Schultz Jørgensen, at det er vigtigt, at vi ikke som samfund lægger alt ansvar for børnene over i familien.
»Vi har tre sikkerhedsnet i børns liv: sundhedsplejen, daginstitutionen og skolen. Men gennem de sidste 10 år, har vi svækket det sikkerhedsnet,« siger han og fortsætter. »Vi har fjernet timer fra sundhedsplejen, svækket normering i institutionen og lagt al fokus i skolen på faglige PISA-præstationer. Vi skal ikke udelukkende kunne sige, at det er samfundets skyld, hvis vores børn ikke udvikler sig. Men det skal være et delt ansvar mellem forældre, også dem der er pressede på arbejdsmarkedet, og velfærdssamfundet.«

