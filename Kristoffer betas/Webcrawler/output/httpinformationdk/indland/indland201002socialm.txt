Socialminister afkræves svar om anbringelser af børn
Som Information kunne beskrive i går, bliver svage børn i større omfang anbragt forkert - ofte med alvorlige konsekvenser for børnene. Ny undersøgelse foretaget af Socialpædagogerne bekræfter tendensen og viser, at antallet af anbringelser i døgninstitution er det laveste i fem år. DF og SF kræver svar
Indenrigs- og Socialminister Karen Ellemann bliver nu afkrævet svar i sagen om anbringelser af de allersvageste børn.


 Tidligt skadede spædbørn bliver i højere grad end før placeret i de billigere plejefamilier eller overhovedet ikke fjernet fra forældrene. Dette sker på bekostning af anbringelse på en døgninstitution, som alle eksperter og fagfolk ellers anbefaler.
Det fastslår en ny undersøgelse foretaget af Socialpædagogerne, der blev offentliggjort i går. Undersøgelsen påviser, at der er i 2009 var den største underbelægning på døgninstitutionerne i fem år. Med et fald på 8 procent fra 2008 til 2009.
Det er på trods af, at eksperter og fagfolk peger på, at anbringelser af tidligt skadede børn i plejefamilie, kan få psykologiske konsekvenser for børnene senere i livet.
S og SF peger på, at omlægningen i virkeligheden bunder i et behov for at spare på budgetterne, frem for at gøre det bedste for barnet.
»Det er regeringens nye projekt, som i virkeligheden er en spareplan. Den er i gang med et eksperiment, der kommer til at smadre de her børn - det er jeg slet ikke i tvivl om,« siger Özlem Cekic fra SF og fortsætter,
»Vi har påpeget overfor ministeriet, at barnets tarv skal i centrum. Men jeg må tage det op med ministeren igen og igen - vi må hive hende i samråd på baggrund af det her.«
Flere hos plejefamilie
Da Barnets Reform første gang blev smidt på bordet, lagde socialminister Karen Ellemann (V) op til, at når reformen trådte i kraft skulle også tidligt skadede spædbørn i højere grad placeres i familieplejen frem for fast i døgninstitutioner.
Men den holdning, mener både S og SF, spiller på en romantiserende idé om, at børn har bedst af at vokse op med et sæt forældre frem for i en institution. Og ordførerne mener ligesom Børns Vilkår og eksperter ikke, at dette nødvendigvis gælder for tidligt skadede børn af misbrugere og alkoholikere. Heller ikke Barnets Reform kommer til at forbedre situationen for de tidligt skadede børn, mener oppositionspolitikerne.
Ministeren har ellers indgået en aftale med socialordførerne, der går på, at reformen ikke vil favorisere plejefamilierne frem for andre anbringelsestilbud.
»VKO har ikke haft et alvorligt ønske om at forandre det her og få placeret de tidligt skadede børn ordentligt. Barnets Reform kommer heller ikke til at ændre noget,« siger Mette Frederiksen (S).
Også Martin Henriksen (DF) finder det besynderligt, at kommunerne lader til at ignorere råd om anbringelse fra eksperter og fagfolk. Og i stedet følger det signal socialministeren sendte sidste år om at benytte sig mere af plejefamilier. Martin Henriksen vil gå til ministeren med sagen.
»Det er ikke uproblematisk, at kommunerne tager forskud på reformen og derved ikke lytter til eksperternes råd. Jeg vil spørge ministeren, om hun er opmærksom på problemet - og om hun eventuelt skal tage ansvar og gå ind og bremse kommunerne,« siger han.
DF: Fremskynd reform
Martin Henriksen vil i lyset af sagen arbejde på en fremskyndelse af reformen.
»Kommunernes handlinger taler for, at vi tager en drøftelse om, hvorvidt Barnets Reform eventuelt kunne implementeres hurtigere. Vi skal ikke bremse en udvikling, vi selv går ind for, i forhold til at løfte plejefamiliesektoren - men vi kan fremskynde processen med at geare plejefamilierne til at løfte opgaven. Og det skal være i et større samarbejde med døgninstitutionerne,« siger Martin Henriksen.
Socialministeren vil ikke forholde sig til Socialpædagogernes undersøgelse, da hun ikke mener, den kaster lys over hele landets anbringelsessituation.
»Det er farligt at konkludere noget ud fra denne her 'miniundersøgelse', Socialpædagogerne har foretaget. Men hvis det skulle vise sig, at den passer og stemmer overens med ankestyrelsens tal, når de dukker op - jamen, så undersøger vi da det,« siger socialministeren.
Karen Ellemann fastholder derudover, at de tidligt skadede børn i plejefamilierne får en kontinuitet, der vil gavne deres forløb.
»Børn skal som udgangspunkt anbringes i familiepleje, men derfor skal plejefamilierne også opgraderes. For jeg kan da godt se, at plejefamilierne ikke kan løfte alle problemerne,« siger Karen Ellemann.


