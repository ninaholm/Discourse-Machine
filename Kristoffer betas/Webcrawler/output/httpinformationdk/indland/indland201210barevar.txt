’Bare de varierer undervisningen’
Det værste ved undervisning på universitetet er ensformig envejskontakt, mener statskundskabs-studerende Line Marie Larsen, der går på 7. semester på Syddansk Universitet


 Line Marie Larsen har lige haft en dobbelttime i politisk aktivitet og deltagelse på statskundskab på Syddansk Universitet (SDU) i Odense. Undervisningen på kandidatuddannelsen, hvor den 23-årige studerende går, foregår mest på mindre hold med 10-20 stykker på hver, og det har hævet niveauet for undervisningen mærkbart.
De tekster, der skulle læses inden dagens lektion om sociale netværk og foreninger, havde hun dog ikke fået læst nok på.
»Lige i dag havde jeg ikke fået læst vildt meget, og det bonner ud på, hvor meget jeg får ud af undervisningen, fordi jeg først rigtigt fandt ud af, hvad teksterne handlede om, da vores underviser gennemgik dem,« siger Line Marie Larsen.
De to timers undervisning handler meget om at få diskuteret dagens tekster, og det fungerer rigtig godt, mener hun, når man altså har læst dem. Hun mener dog, at man som studerende også må prioritere sin læsning. Seminarfaget slutter med en 20 siders opgave.
»Derfor lægger jeg større fokus på at læse det, der er relevant for min opgave,« siger Line Marie Larsen, der endnu ikke er helt sikker på, hvad hun skal skrive om endnu.
– Hvad fik du så ud af de to timers undervisning?
»Jeg fik en indførelse i pensum. Underviseren er meget tekstnær og meget interaktiv,« forklarer Line Marie Larsen, der normalt synes, at hendes lærer er velforberedt til timerne. I dag var der dog en mindre svipser med en manglende tekst på pensumlisten.
For Line Marie Larsen er en god underviser én, der formår at inddrage de studerende og variere undervisningen, så den ikke kun består af envejskommunikation foran tavlen.
»Undervisningsformen må gerne varieres med cases, gruppearbejde og diskussion. Bare at vende problemstillingen kort med sidemanden i to minutter giver en mere praktisk tilgang til en forelæsning, for det kan hurtigt blive meget teoretisk,« siger Line Marie Larsen.
De fleste undervisere hun har haft på SDU formår at gøre undervisningen mere levende.
»Det, der virkelig hægter mig af, er, hvis underviseren laver en meget slavisk gennemgang med oplæsning fra powerpoint, så behøver man ikke høre efter, fordi du kan læse det hele derhjemme bagefter,« siger Line Marie Larsen.
Det største problem med undervisningen på statskundskab er, at der ikke er nok af den. Line Marie Larsen har syv timers undervisning de første 10 uger af 7. semester, men de sidste seks uger må de nøjes med to timer om ugen. Og det er for lidt, mener hun.

