TV 2 frygtede, sur Løkke skulle havne på YouTube
TV 2 ville holde hånden over statsministeren, da de slettede en optagelse af hans raseriudbrud. Det skulle ikke på nettet. Men med den kontroversielle selvcensur gør TV 2 selv sagen til en sag
Statsminister Lars Løkke Rasmussen (V) blev sur for åben TV 2-kamera over spørgsmål om hospitalssagen. TV 2 har nu slettet klippet, men kunne blot have undladt at bruge det, mener flere. Det hele giver anledning til mistanke om, at de gør forskel på folk.


 TV 2 ville beskytte statsminister, Lars Løkke Rasmussen (V) mod at havne på internettet, oplyser kanalchef Mikkel Hertz, der for nylig beordrede et kontroversielt TV 2-klip af statsministeren slettet. Optagelsen dokumenterer en ophidset Løkke i færd med at revse en politisk reporter, som stiller kritiske spørgsmål uden at have aftalt det med Løkke på forhånd.
»Jeg kunne mærke på redaktionen bagefter, at der var interesse for klippet, hvor statsministeren bliver irriteret, og det, syntes nogle medarbejdere, var sjovt. Men vi besluttede, at klippet ikke skulle bringes i Nyhederne, fordi det var irrelevant. Så ville jeg ikke risikere, at det pludselig kørte i ring på TV 2 News eller lå på internettet og YouTube,« siger Mikkel Hertz.
Det sker meget sjældent, at TV 2 sletter interview, som normalt bliver arkiveret til eventuelt senere brug. Men i sagen med statsministeren blev der gjort en opsigtsvækkende undtagelse. Klippet skulle ikke bare udelades af TV 2 Nyhederne - det skulle ligefrem slettes helt, selv om TV 2 har tradition for blot at klausulere særligt følsomme filer.
Forløbet har nu fået medarbejderne på kanalen til at kræve et møde om sagen, som også TV 2's bestyrelse forventes at forholde sig til. Nogle ansatte mener ifølge Politiken, at TV 2 lod sig presse af statsministeren til at censurere klippet, der viser Løkke fra en lidet flatterende side.
Forskelsbehandling?
TV 2's håndtering af sagen er under alle omstændigheder med til at stille spørgsmålstegn ved kanalens journalistiske integritet, vurderer kommentator og politisk redaktør på Fyens Stiftstidende, Troels Mylenberg:
»De gør det selv kontroversielt ved netop at slette det. De havde jo ikke behøvet slette det, men kunne blot have undladt at bruge det. Nu er det blevet en sag. Det hele giver anledning til mistanke om, at de gør forskel på folk og vil beskytte statsministeren.«
For er det relevant, at statsministeren, der er kendt for sit temperament, giver en journalist en skideballe, og kan hvem som helst få slettet et ærgerligt klip på TV2? Mikkel Hertz - modsat flere journalister på kanalen - mener ikke, at statsministerens optræden var interessant, og TV 2's politiske redaktør, Henrik Qvortrup, vil ikke forholde sig til, om historien ville have været relevant eller ej.
»Jeg har ingen kommentarer,« lyder hans svar.
Men politisk er sagen blevet, uanset om den oprindeligt blot var udtryk for en presset statsministers tilfældige irritation. Oppositionen blandede sig i går i sagen og krævede den et klart svar på, om det er efter pres fra statsministeren, at klippet er blevet slettet. Mistanken om at TV 2 skulle holde hånden over Løkke og lægge under for politisk pres, bestyrkes af, at Ulla Østergaard, der er redaktør på TV 2 News-programmet Mogensen og Kristiansen henvendte sig til statsministeriet efter sammenstødet mellem statsministeren og TV 2-journalisten.
Indavl i presse og magt
Hun er selv tidligere spindoktor for Løkke, er kendt for fortsat at have en tæt kontakt til ham og er i dag gift med skatteministerens spindoktor. På den måde er sagen også et udtryk for, hvordan det kan få konsekvenser, at journalister og magthavere i Danmark er meget tæt på hinanden:
»Der er opstået en særlig subkultur, som omfatter journalister på Christiansborg, spindoktorer og medierådgivere, som roterer rundt mellem nogle poster med risiko for, at rene publicistiske principper modvejes af andre hensyn,« siger Christian Nissen, der er tidligere generaldirektør i DR.
»Det er altid foregået i et eller andet omfang, men der sker mere af den slags i dag, end der gjorde for 25 år siden, og vi hører bare ikke om alle eksemplerne,« siger han.
Mikkel Hertz forsvarede i går Ulla Østergaard og fastholder, at det var en klokkeklar journalistisk vurdering, at klippet var uden relevans for offentligheden og derfor burde slettes.
Hertz beskylder oppositionen for at se spøgelser alle vegne:
»Det handler alene om, at valgkampen er gået i gang, og at der bliver skudt på alt, hvad der rører sig,« siger han.

