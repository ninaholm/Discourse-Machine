Højere kommunale skatter kan true VK's spareplaner
Hvis kommunerne hæver skatterne og går imod de aftaler, som er indgået med regeringen, kan det få konsekvenser for regeringens mål om nulvækst. Der er brug for nye måder at styre den offentlige sektor på, mener professor


En ny opgørelse fra Kommunernes Landsforening (KL) viser, at hele 26 borgmestre er klar til at hæve skatten i deres kommuner for 875 mio. kr. næste år. Det er 600 mio. over den ramme, som KL for få måneder siden aftalte med regeringen, og det kan komme til at true regeringens spareplan, mener professor ved institut for samfund og globalisering på RUC, Bent Greve.»Hvis regeringen ønsker at opretholde et uændret offentligt forbrug, så tyder meget på, at de her skatteforhold vil medføre, at man bliver nødt til at spare andre steder eller finde andre sparekrav for at opretholde en nulvækst i de offentlige udgifter. Det, tror jeg, bliver vanskeligt,« siger han.Også professor i økonomi Bo Sandemann Rasmussen tror, at øgede skatter vil påvirke regeringens plan.»Umiddelbart betyder det ikke noget for det offentliges samlede underskud. Til gengæld vil både udgifterne og skatterne blive højere end det, man havde regnet med i finansloven,« siger han og understreger, at det bestemt ikke er i regeringens interesse, at skatterne sættes op med henblik på, at kommunerne så kan finansiere et yderligere offentligt forbrug.Dyr finansieringSelv om den nye opgørelse ikke er lovende for regeringen, så vil borgerne næsten ikke kunne mærke den eventuelle skattestigning, der er varslet, mener Bo Sandemann Rasmussen.»Beløbet på 875 mio. kr. er ikke alverden. Derfor er det ikke en så stor ulykke. En skattestigning vil tværtimod ramme bredt ud på alle kommunens skatteyderne, hvorimod en stram styring af udgifterne vil slå hårdt på den lille gruppe af borgere, som får ydelserne,« siger han. Men det er en dyr måde, kommunerne forsøger at få finansieret deres pengemangel på, understreger professor ved institut for økonomi på Aarhus Universitet Torben M. Andersen.Hvis kommunerne overskrider de aftaler, der er indgået med regeringen, vil de nemlig få sanktioner. Det kan betyde, at kommunerne kun får 25 øre for hver ekstra krone, de tjener. Resten går til statskassen.»Samtidig vil det ramme hårdt for de andre kommuner, som i forvejen har svært ved at få tingene til at hænge sammen,« siger Torben M. Andersen.Behov for nye sanktionerKL's opgørelse kommer i takt med nye beregninger, som ifølge Dagbladet Børsen viser, at det kræver besparelser på syv mia. kr. eller fyringer af 14.000 offentligt ansatte frem mod nytår, hvis VK-regeringen skal i have opfyldt dens mål om nulvækst.Også tal fra Danmarks Statistik tyder dårligt, idet det offentlige forbrug voksede med 0,5 pct. i første kvartal og yderligere 0,8 pct. i andet kvartal.»Hvis vi skal nå målet om nulvækst i det offentlige, så skal det offentlige forbrug altså falde med 0,8 pct. i efteråret. Men kommunerne ønsker modsat at sætte skatterne op. Det viser blot, hvor vanskeligt det er for regeringen, at styre de offentlige udgifter,« siger Bo Sandemann Rasmussen.Han ser et behov for helt nye måder at styre de offentlige udgifter på, som ikke er set endnu:»Regeringen er nødt til at sætte en form for styringsmekanisme i gang, for hvis man langt hen ad vejen har det kommunale selvstyre, og sanktionerne over for overskridelser ikke er nok. I sådan et tilfælde kan man ikke få styr på udgifterne.«
