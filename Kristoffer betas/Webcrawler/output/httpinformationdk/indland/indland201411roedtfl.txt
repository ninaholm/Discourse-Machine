Rødt flertal for grøn delaftale
Endnu en delaftale om finansloven for 2015 kom onsdag i hus mellem regeringen og SF og Enhedslisten. Denne gang er det natur og klima, der i alt kan se frem til 850 mio. kroner ekstra over de næste fire år
Den danske natur bliver tilgodeset med 400 millioner kroner  over de næste fire år, efter at SF, Enhedslisten og regeringen har indgået en delaftale.


 Onsdag aften blev regeringen sammen med SF og Enhedslisten enige om at afsætte 850 mio. til natur og klima fra 2015 til 2018: 100 mio. kroner om året til den danske natur og ca. 100 mio. om året til den grønne omstilling
»Vi ville gerne have gået længere, men det her var så langt, vi kunne trække regeringen,« siger SF-formand Pia Olsen Dyhr.
På klimaområdet afsættes i alt 61 mio. kroner til at fremme udviklingen af CO2-fri energi fra geotermi (energi baseret på varmt vand fra undergrunden, red.), 67 mio. kroner til varmepumper på landets kraftvarmeværker samt ca. 300 mio. kroner, der endnu ikke er fordelt.
Konstitueret direktør i den grønne tænketank Concito Susanne Krawack er positiv: »Penge til varmepumper og geotermi er fine initiativer. Der er ikke noget af det her, der er ufornuftigt, men 100 mio. om året de næste fire år flytter ikke det store i en sektor som energi og klima,« siger hun.
Concito anbefaler, at en del af de ca. 300 mio., der endnu ikke er fordelt, bruges til at fastholde afgiftfritagelsen af elbiler og til at udskifte de CO2-tunge oliefyr med elektriske varmepumper.
Penge til mere biodiversitet
De nye millioner til den danske natur skal bl.a. gå til at udvikle et grønt nationalregnskab, til at øge eksporten af økologiske produkter og til at styrke biodiversitet.
»Pengene falder på et tørt sted, både i forhold til biodiversitet og for at få mere økologisk omstilling. Begge dele gavner både naturen og vores drikkevand,« siger præsident i Danmarks Naturfredningsforening Ella Marie Bishop.
Hun ser den nye aftale som en naturlig forlængelse af den naturplan, regeringen fremlagde for to uger siden.
Her vil regeringen der bl.a. udlægge de mindst produktive landbrugsjorde til vild natur og etablere flere sammenhængende grønne arealer for at stoppe de senere års fald i biodiversiteten, som især skyldes den intensive opdyrkning.
Miljøordfører fra Venstre Henrik Høegh er dog skeptisk over for den nye aftale.
»Jeg har en lumsk anelse om, at regeringen vil bruge pengene til at tage landbrugsjord ud og skabe ny natur. For mig handler det lige så meget om at plejer den natur, vi har,« sige han.
»Det her bærer præg af, at der er strøet med rund hånd til natur, biodiversitet og økologi. Jeg er meget modstander af, at pengene skal fordeles fra brostenen i København,« siger Henrik Høegh, der heller ikke har »megen fidus« til det grønne naturregnskab, som han kalder »talmagi.«
Forhandlingerne fortsætter
Pia Olsen Dyhr glæder sig især over, at der nu kommer flere penge til varmepumper og til at etablerer et grønt nationalt regnskab.
– Kan 850 mio. til grønne tiltag så få SF til at acceptere, at forringelserne på dagpengeområdet bliver fastholdt, og at regeringen bruger penge fra bistandsmidlerne til flygtning i Danmark?
»SF har aldrig villet skære på bistandsmidlerne, og jeg er glad for at det blev én mia. i stedet for 2,5. Når det gælder dagpengene, er vi slet ikke færdige med at forhandle. Fordi vi får noget på det grønne område, er vi ikke ligeglade med beskæftigelsesområdet. Det er lidt som at blande bilmærker og frugter i haven – det går ikke.«

