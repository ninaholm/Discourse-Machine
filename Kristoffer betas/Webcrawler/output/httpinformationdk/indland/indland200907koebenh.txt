Københavns gældstyngede selskab ramt af momsregler
Den tidligere overborgmester Jens Kramer Mikkelsen er til hyppige møder med fokus på den store milliardgæld, som især københavnerne hæfter for, og som han står i spidsen for, skriver transportministeren i et nyt svar til Folketinget


 Politikerne og især de, der også er bestyrelsesmedlemmer på vegne af borgerne, står ikke ligefrem i kø for at udtale sig om det offentligt ejede selskab By&Havns hårdt prøvede økonomi.
Derimod er selskabets adm. direktør Jens Kramer Mikkelsen for tiden en hyppig leverandør af reviderede notater, der fortæller ejerne - Københavns Kommune og Transportministeriet - om den negative udvikling.
Information beskrev i går selskabets seneste langtidsbudget fra 12. maj, hvoraf det fremgår, at selskabet har en større negativ egenkapital, få indtægter og en voldsom lyst til at investere milliarder, der vil have den effekt, at gælden nærmer sig de 20 milliarder kroner i 2019. Den nuværende gæld kommer primært fra anlæg af fra metroen.
Ministersvar
I går oversendte den ferierende transportminister Lars Barfoed (S) svar på en række spørgsmål om By&Havns økonomi, stillet af Enhedslistens Per Clausen, der ikke er med i forligskredsen. Hertil endnu et By&Havn-notat om økonomien fra slutningen af juni. Nu viser det sig, at det økonomisk plagede selskab er blevet ramt af Folketingets beslutning om moms på salg af byggejord, hvilket kommer til at koste By&Havn 900 mio. kr.
Som omtalt i går skal der bygges 6.000 nye parkeringspladser i Ørestaden. Der er tale om 10 nye parkeringsanlæg til 1,3 mia. kr. I et af svarene fra Lars Barfoed står, at den beslutning ikke kan omgøres, da en lang række grundsalg er sket med den forpligtigelse, at det gamle Ørestadsselskab - nu By&Havn - skal betale for at opføre p-pladser. At man ikke har lavet p-anlæg under bygningerne, forklarer ministeren således:
»Det vil byggeteknisk være meget vanskeligt og dermed omkostningsmæssigt dyrt at indpasse parkeringskældre under de enkelte byggerier. Dette hænger sammen med den høje bebyggelsesprocent i området.«
Lars Barfoed skriver i et andet svar, at der er stor fokus på økonomien, og at ejerne (Københavns Kommune og Transportministeriet) »følger den økonomiske udvikling i selskabet tæt. Der afholdes kvartalsmøder med selskabets ledelse, hvor fokus er på den økonomiske situation. På denne baggrund vurderer ejerne løbende behovet for at orientere Folketing og Borgerrepræsentation om den økonomiske situation.«
Ingen kommentarer
Information forsøgte i går forgæves at få en kommentar fra Jens Kramer Mikkelsen og selskabets bestyrelsesformand, tidligere skatteminister Carsten Koch. Flere bestyrelsesmedlemmer heriblandt   medlem af Borgerrepræsentationen, Carl Christian Ebbesen, DF, oplyste forleden, at det alene er formanden, der udtaler sig i bestyrelsen.
Det var imidlertid By&Havns økonomidirektør direktør Michael Soetmann, som i går vendte tilbage på Informations henvendelse. By&Havns altafgørende indtægtskilde skal gerne være grundsalg, men det er for tiden yderst begrænset. På den ene side står der i begge notater, at det vil blive en ganske hård nød for den prøvede økonomien, hvis efterspørgslen efter grunde i hovedstaden helt forsvinder. På den anden side siger Michael Soetmann, at »det er vores mest ædruelige vurdering, at vi kommer til at sælge 100.000 etagemeter om året fra 2012 og frem, hvilket vil give en årlig indtægt på cirka 600 millioner.«
I foråret 2008 pointerede Jens Kramer Mikkelsen i en regnskabsmeddelelse, at man skal se »selskabets resultater og værdiskabelse i et langt tidsperspektiv, da efterspørgslen efter ledige lejemål og arealer kan forventes at variere betydeligt fra år til år.« Dengang var selskabets egenkapital 730 mio. kr. I et af de dugfriske svar fra transportministeren står:
»Selskabets egenkapital forventes ved udgangen af 2009 at være i størrelsesordenen minus 850 til  minus 900 mio. kr.«
Det har ikke været muligt at træffe socialdemokraten Anne Vang fra Borgerrepræsentation, som også er medlem af bestyrelsen


