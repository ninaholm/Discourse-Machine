Søren Pind afviser at rydde op i statsløsesag
Alt tyder på, at myndighederne i vidt omfang har fejlregistreret statsløse kurdere, og at statsløsesagen dermed er større end antaget. Alligevel vil integrationsminister Søren Pind ikke afdække omfanget af fejlregistreringen


 Sagen om udlændingemyndighedernes fejlbehandling af statsløse udlændinge i Danmark er efter alt at dømme ikke begrænset til Integrationsministeriets ulovlige afslag på statsborgerskab til statsløse palæstinensere.
Folketingssvar fra integrationsminister Søren Pind (V) bekræfter således, at der er noget helt galt med selve udlændingemyndighedernes registrering af statsløse. Ifølge ministeren er kun 13 asylansøgere fra januar 2008 til juni i år blevet registreret som statsløse af ikkepalæstinensisk oprindelse. Men som Information i dag fortæller på baggrund af oplysninger om asylansøgere fra Syrien, må det regnes for givet, at der i samme periode formodes at være kommet flere end 10 gange så mange statsløse kurdere alene fra Syrien til Danmark. Fejlregistreringen medfører, at de statsløses børn født i Danmark snydes for deres konventionsbeskyttede ret til dansk statsborgerskab. Alligevel afviser Søren Pind at rydde op i sagen.
»Nej« lyder det korte svar fra ministeren på Informations forespørgsel om, hvorvidt han vil rette henvendelse til de kurdere fra Syrien i Danmark, der kan være blevet fejlregistreret.
Generalsekretær i Dansk Flygtningehjælp, Andreas Kamm, opfordrer omvendt til at kontakte alle kurdere fra Syrien: »Det er helt indlysende, at hvis myndighederne har fejlregistreret, så skal det rettes,« siger han.
Også oppositionen mener, at Søren Pind har et ansvar for at afdække omfanget af fejlregistreringen. Socialdemokraternes indfødsretsordfører, Lennart Damsbo-Andersen, finder det »uartigt«, hvis myndighederne ikke undersøger, om der er begået fejl ved registreringen, og Enhedslistens Johanne Schmidt-Nielsen udtaler: »Søren Pind tager meget let på mistanken om, at fejlregistreringen af de statsløse kurdere har været systematisk, især fordi han jo blev minister på grund af sin forgængers fejlbehandling af sager om statsløse.«
'Skandalen om de statsløse tager til i omfang' og 'Fejlregistrerede statsløse får ingen hjælp fra ministeren' side 6-7

