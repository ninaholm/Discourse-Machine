Kringsat af politi
Fugtige og kolde København lagde mandag asfalt til Pegida-bevægelsens første demonstration imod islam. Pakket ind i politi. Og presse
 Omkring 100 mennesker travede i går fra Statens Museum i København til Den Lille Havfrue og tilbage igen i Pegida-bevægelsens første demonstration imod islam. De fremmødte var omringet af politi og afskærmet fra moddemonstranter


 De står i en lille tæt rundkreds foran Statens Museum for Kunst: Omkring 100 personer med blafrende fakler. Enkelte forsøger at varme hænderne over flammerne, mens de venter på at begynde det, der er annonceret som ’en spadseretur mod islam’. Hen til Havfruen og tilbage igen.
Det er en januarkold mandag aften i København, og den danske del af Pegida-bevægelsen afholder sin første antiislamiske demonstration. De fremmødte er lidt anspændte. Og er tilmed omringet af journalister med blokke, rullende kameraer og pelsede mikrofoner. Ikke bare danske, men også hollandske, tyske og engelsksprogede medier er mødt op.
»Her er næsten flere journalister end demonstranter,« som en ung fyr siger.
Arrangør er tidligere folketingskandidat for Dansk Folkeparti – den stærkt islamkritiske Nicolai Sennels. Han går rundt og giver hånd til de fremmødte. I indkaldelsen har han lagt vægt på, at demonstrationen er fredelig, og at man skal blive væk, hvis man »er racist, nazist eller ser ’militant’ ud«.
Flere kendte nazister og højre-radikale personer har dog meldt deres ankomst til demonstrationen. Jeg lader blikket glide ud over mængden. Hvordan ser en nazist ud? Det kan være svært at se, når de alle har vinteruniformen på. Selv skinheads har vel brug for huer i januar? De fremmødte er blege danskere i dynejakker eller hættetrøjer. En del pensionister. Men overvejende yngre mennesker af en vis fysisk bredde. Flere med dåseøl i den hånd, der ikke holder om en fakkel. Nogen har dannebrogsflag med. En enkelt plysset fyr bærer det som en kappe. Nogen vil vældig gerne sige noget til journalisterne. Andre vil helst ikke.
I invitationen stod der, at børn var velkomne. Dem er der dog ingen af. En 42-årig laboratorietekniker fra Slagelse, der siger, han hedder Jens Hansen, har godt nok en datter på ti år – men hende turde han ikke tage med:
»Man ved aldrig, hvad en fanatiker med et gevær kan gøre, så jeg er ikke tryg, før jeg er hjemme igen.«
Selv er han mødt op til sit livs første demonstration, fordi han betragter det som en borgerpligt:
»Det bliver vi nødt til for at passe på Danmark. Kig ud over verden. Der er ikke nogen steder, islam har overtaget, hvor der er fredeligt,« siger han.
PEGIDA står på tysk for Patriotische Europäer gegen die Islamisierung des Abendlandes.
I Danmark kalder man bevægelsen ’Fredelige europæere mod fundamentalistisk islam.’ Pegida blev stiftet i Dresden i oktober 2014 og har siden holdt ugentlige demonstrationer samme sted. I denne uge blev den dog aflyst på grund af trusler.
Demonstrationen i København er nærmest pakket ind i politi: Betjente i selvlysende veste, en konvoj af blå vogne og motorcykler.
Et par gange forsøger enkeltpersoner at forstyrre demonstrationen.
»Freaks!!« er der blandt andet en ung fyr med kasket, der råber. I løbet af ti sekunder er han omringet af seks betjente.
I mylderet står Mogens Camre under en meget stor pelshue. Og Dan Park med ludende skuldre. Nicolai Sennels har tændt for en megafon. Det er svært at høre, hvad han siger. Ord som »modvilje« og »ytringsfrihed« og »symbol« bliver i hvert fald brugt. Der bliver klappet, piftet og råbt »Hørt!«, da han spørger, hvilket samfund vi ønsker at give videre til vores børn.
Flere af faklerne er godt brændt ned, før demonstrationen sætter sig i bevægelse.
»Ingen racister i vores gader,« lyder det fra en flok moddemonstranter, der har samlet sig ovre ved Kongens Have.
Råbene fortaber sig i propellyden fra politiets helikopter, der svæver over os. Det er resterne af den »antifascistiske demonstration«, som en time forinden har bevæget sig fra Sankt Hans Torv på Nørrebro med slagord om at »knuse Pegida«. Politiet afskærer dem vejen.
Jens Hansen fra Slagelse traver rask afsted med en kammerat. Han er mindre bekymret nu og roser politiet. De unge moddemonstranter ryster han på hovedet af:
»Jeg undrer mig over, at de kalder os racister. Vi er jo bare næstekærlige danskere.«
Ved Den Lille Havfrue bliver der sunget ’Kringsat af fjender.’ Efter knap halvanden time er det slut. Måske gentager det sig næste mandag.
Sophia Juliane Lydolph

