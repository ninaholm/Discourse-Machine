Effekt af forbud mod cigaretpakker mangler beviser
Regeringen vil gøre det ulovligt at sælge ti styk cigaretpakker.  Det vil blandt andet få færre unge til at pulse løs, lyder argumentet, men påstanden savner videnskabelige beviser, påpeger professor


 Om få måneder kan nikotinhungrende danskere ikke længere få deres fix fra de små cigaretpakker med 10 styk i.
Det er en af konsekvenserne af regeringens såkaldte ’forslag til ændring af tobaksafgiftloven’, der efter planen fremsættes i Folketinget en af de kommende dage.
Får S, SF og R magt, som de har agt, må tobaksproducenterne fra 1. april nemlig kun sælge smøger i cigaretpakker med 20 eller flere i.
Lovforslaget er en del af regeringens og Enhedslistens finanslovsaftale for 2012.
Det skal ifølge parterne sikre, at tobaksproducenterne ikke bruger smuthuller til at undgå de kommende forhøjelser af tobaksafgifterne ved f.eks. at putte en eller to færre cigaretter i pakkerne og sælge pakkerne til samme pris som i dag.
Ifølge regeringen vil den manøvre give stigningen i tobaksafgifterne »den ønskede sundhedsmæssige effekt« - at flere danskere — og især flere unge — dropper smøgerne.
Men det argument savner videnskabeligt dokumentation, påpeger Professor Bjørn E. Holstein, Statens Institut for Folkesundhed, Syddansk Universitet, der for et år siden gennemgik den eksisterende forskningslitteratur på området.
Ingen dokumentation
»Der findes ikke nogen solid evidens for påstanden. Når man siger, at man tror på det, er det baseret på personlige observationer om, at des sværere man gør det for store børn og unge mennesker at få fat i cigaretter, jo færre begynder at ryge,« siger professoren.
Bjørn Holstein er personligt positivt indstillet overfor, at forbuddet kan have en positiv effekt på antallet af rygere.
»Alt, hvad man kan se i de eksisterende studier, er, at det har en effekt at sætte prisen på tobak op. Det gælder især for de unge, der befinder sig i gråzonen mellem rygere og ikke-rygere,« siger han.
»Så indtil videre er der altså kun tale om en indirekte konklusion uden knaldhårde beviser.«
Konkret kommer lovforslaget til at betyde, at prisen på en pakke cigaretter med 20 styk i stiger med tre kroner.
Lovforslaget læner sig op af Forebyggelseskommissionens rapport fra 2009, der henviser til flere undersøgelser, som viser, at en stigning i tobaksafgifter får folk til at kvitte smøgerne.
En trossag
Hos Socialdemokraterne vedkender forebyggelsesordfører Flemming Møller Mortensen, at der ikke står noget om i kommissionens rapport, at et forbud mod 10 styk cigaretpakker fører til færre rygere. Alligevel forsvarer han forslaget.
»Her er det dejligt at være politiker, for vi behøver ikke altid at vide. Vi må også gerne tro. Det er et privilegium, jeg gør brug af i den her sammenhæng,« siger Flemming Møller Mortensen og fortsætter:
»Problemet med rygning er så stort, at vi bliver nødt til at gå mange veje. Spørgsmålet er så, om vi skal vente på, at der bliver ført bevis for effekten af et forbud? Der er vi som regering blevet enige om, at vi ikke skal,« siger S-ordføreren.
Heller ikke Hans Storm, overlæge og afdelingschef, Forebyggelses- og dokumentationsafdelingen, Kræftens Bekæmpelse, kender til hårde beviser på, at et forbud mod 10 styk cigaretpakker dræber rygelysten hos unge eller andre dele af befolkningen.
Men også han bakker op om forslaget.
»Rent videnskabeligt findes der ikke belæg for regeringens argument, for vi har ikke prøvet at gøre det herhjemme før. Men vi ved, at prisregulering virker. Og jeg tror på, at det i hvert fald vil være en barriere for unge, der ikke har så mange penge mellem hænderne, at de kun kan købe pakker med 20 stk. cigaretter,« siger Hans Storm.
Han peger blandt andet på, at flere undersøgelser har dokumenteret, at tobaksfirmaernes strategi om at sælge cigaretter enkeltstyks i u-landene får flere til at ryge.
»Alt andet lige vil prisstigninger på tobak have en adfærdsregulerende effekt,« siger Hans Storm.

