Helsingør
Kan Benedikte Kiær, tidligere konservativ socialminister, vinde borgmesterposten tilbage til De Konservative? Efter fire år med en venstremand som borgmester, bejler både Konservative og Socialdemokraterne til titlen som byens førstemand


 
	»De lange knives nat« kalder man ofte konstitueringsnatten på landets rådhuse efter kommunalvalget.

	Men i Helsingør var det ikke kun på valgnatten, politiske venner og fjender blev dolket i ryggen. Efter i mange år at have været en konservativ højborg, hvor Per Tærsbøl havde styr på sit flertal, eksploderede det hele efter valget i 2009.

	Først troede socialdemokraten Henrik Møller, at han havde fået fravristet Per Tærsbøl borgmesterposten, men det holdt kun godt et halvt døgn, før Tærsbøl igen havde et flertal bag sig. Det havde han kun indtil den nuværende borgmester, Johannes Hecht-Nielsen, gik bag om sit partis egen spidskandidat for selv at blive borgmester.

	Nu har Konservative dog sat det tunge skyts ind for at genvinde Helsingør. Tidligere minister Benedikte Kiær skal sikre posten, men Henrik Møller har ikke tænkt sig at lade borgmesterposten i den gamle værftsby glide sig af hænde uden kamp. Samtidig er Johannes Hecht-Nielsen blevet Venstres spidskandidat, men målinger viser, at han er upopulær, selv om partiet står til et pænt valg. Knivene slibes i Helsingør.

