Tilbud til kontanthjælpsmodtagere præget af tilfældigheder
Der er voldsomme forskelle på tilbuddene til kommunernes kontanthjælpsmodtagere. Eksperter er enige om, at det primært skyldes forskelle i økonomi og politisk prioritering
Beskæftigelsesminister Mette Frederiksen (S) vil afskaffe matchinddelingen med den kommende kontanthjælpsreform. Foto: Scanpix


 For en kontanthjælpsmodtager i nordsjællandske Allerød er risikoen for at stå uden et aktivt tilbud om hjælp til at komme tilbage på arbejdsmarkedet ti gange større end for en kontanthjælpsmodtager i Hjørring i Nordjylland, viser nye tal fra jobindsats.dk og Beskæftigelsesministeriet.
Og selv inden for de enkelte regioner er forskellene massive: I Horsens i Midtjylland vurderes hele 26 procent af kommunes 2.230 kontanthjælpsmodtagere ikke at kunne deltage i den beskæftigelsesrettede indsats. Derfor er de placeret i den såkaldte matchgruppe 3. Det samme er dog kun tilfældet for seks procent af et stort set identisk antal ledige kontanthjælpsmodtagere i Viborg.
Ifølge eksperter er forklaringen på de store forskelle mellem kommunerne langtfra entydige, men handler blandt andet om kommunalpolitisk fokus, refusionssystemet og om størrelsen på den enkelte kommunekasse.
Professor ved Institut for Arbejdsmarkedsforskning ved Aalborg Universitet, Henning Jørgensen, mener der er én hovedforklaring:
»Det kan kun forklares i forskellen mellem jobcenterstrategierne. Nogle gør noget, og nogle gør ikke noget. Og nogle gør meget ét sted og mindre et andet sted. Det er en del af hele setuppet omkring beskæftigelsesindsatsen med jobcentrene og kommunaliseringen. Og det er jo det, så får man forskellige strategier rundt omkring i kommunerne,« siger Henning Jørgensen.
Hans kollega Thomas Bredgaard peger især på økonomien som en faktor, der spiller ind i kommunernes jobindsats.
»Jeg tror, det er et udtryk for, at kommunale prioriteringer er forskellige. I foråret 2011 lavede man en finansieringsomlægning på området, så det i ringere grad end tidligere kunne betale sig at lave aktive indsatser for de borgere, som ligger på kanten mellem matchgruppe 2 og 3. Der er sikkert nogle kommuner, som har valgt at frede borgere, der ligger på kanten for at spare ressourcer, fordi man ikke er forpligtet til at give dem i matchgruppe 3 et aktivt tilbud,« siger Thomas Bredgaard.
Matchgrupperne
Formålet med matchgruppekategoriseringen, som blev indført i 2004, var bl.a. at få overblik over de forskellige grupper af ledige for at kunne tilrettelægge den rette indsats for den enkelte gruppe. I begyndelsen var der fem matchgruppeinddelinger, men i2009 lavede Arbejdsmarkedsstyrelsen en forenkling, som mundede ud i de tre matchkategorier, vi har i dag:
Match 1 for borgere, der vurderes at være parat til at tage et arbejde, så vedkommende kan være ude af systemet inden for tre måneder, og derfor er »jobklare«.
Match 2 for borgere, der ikke vurderes at være jobklare, men som kan deltage i en beskæftigelsesrettet indsats med aktive tilbud og endelig
Match 3 for borgere, der ikke vurderes at kunne deltage i en beskæftigelsesrettet indsats med aktive tilbud og dermed er midlertidigt passive.
Den svageste gruppe af kontanthjælpsmodtagere er siden vokset voldsomt. I december 2009 var der således ca. 15.958 personer i matchgruppe 3 – i dag er det antal vokset til 28.842 ud af i alt 139.953 fuldtidspersoner på kontanthjælp.
I maj 2011 undersøgte Center for Aktiv BeskæftigelsesIndsats (CABI) årsagen til stigningen og kiggede bl.a. på de store kommunale forskelle. Rapporten ’Match 3 i jobcentrene – udvikling og tendenser’ peger bl.a. på, at de enkelte jobcentre foretager forskellige vurderinger, at ’tilbudsviften’ er forskellig og på betydningen af, hvor højt beskæftigelsesindsatsen ligger på de enkelte kommunalpolitikeres prioriteringsliste.
»Hvis udgangspunktet er, at stort set alle ledige borgere kan få udbytte af et aktivt tilbud, vil der være en tendens til, at meget få borgere matches ’midlertidigt passive’,« hedder det i rapporten.
En anden faktor er de såkaldte refusionsregler, som har betydning for kommunernes økonomiske incitamenter til at putte ledige i forskellige kategorier.
Mikkel Hansen, der er socialfaglig chef i Væksthuset, en socialøkonomisk virksomhed med ekspertise i arbejdet med udsatte ledige, mener der mangler tydelige, objektive grunde til, hvordan man bliver matchet.
»Det betyder naturligvis noget, fordi nogle kommuner måske vil tænke, at de er forpligtet til at give dem i matchgruppe 2 en indsats. Økonomi spiller altså ind,« siger Mikkel Hansen.
Opgør med passivkultur
Beskæftigelsesminister Mette Frederiksen (S) vil afskaffe matchinddelingen med den kommende kontanthjælpsreform.
En af årsagerne er bl.a. de store forskelle mellem kommunerne, siger hun og understreger, at formålet med den kommende reform er at få alle kontanthjælpsmodtagere i arbejde. Konsekvensen vil derfor bl.a. være, at der vil blive stillet flere krav – også til kontanthjælpsmodtagerne i den svageste gruppe af ledige, der blandt andet omfatter mennesker med stofmisbrug, psykiske problemer eller andre store sociale udfordringer.
»Når man bliver overladt til sig selv i matchgruppe 3, fordi der ikke er en indsats, er der risiko for, at problemerne vokser sig endnu større, når man ikke får hjælp. Vi vil gøre op med passivkulturen. Vi vil møde mennesker med det udgangspunkt, at alle mennesker kan noget, og mange kan mere end det, de får lov til at vise i dag,« siger Mette Frederiksen.
Derfor er det ifølge Mette Frederiksen også nødvendigt med en bredere indsats for at hjælpe de kontanthjælpsmodtagere, der har brug for mere end blot et job.
»Hvad enten problemer er store eller små, er de til for at blive løst. Det må ikke være sådan, at fordi livet er svært på et givent tidspunkt, så tænker vi, at det ikke kan blive bedre. Måske er det vigtigste, at man får styr på sin økonomi, eller man kommer i misbrugsbehandling – så er det det, der skal arbejdes med. Det er vigtigt at anerkende, at nogle har så store problemer, at man er nødt til at tage sit udgangspunkt i at løse det, og så kommer arbejdet bagefter,« siger Mette Frederiksen.
 

