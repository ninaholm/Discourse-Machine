Advokat: Tålt ophold ødelægger min klient
Uden udsigt til, at udvisningsdømte Elias Karkavandi kan sendes tilbage til Iran, er det for vidtgående på femte år at pålægge ham opholdspligt i asylcenter, siger hans advokat i principiel højesteretssag
På trods af en udvisningsdom for narkokriminalitet kan Elias Karkavandi ikke sendes tilbage til Iran, hvor han ifølge Flygtningenævnet risikerer dødsstraf eller tortur. Nu skal Højesteret tage stilling til lovligheden i, at han er pålagt natlig opholdspligt i et firemandsværelse på asylcentret Sandholm med den begrundelse, at myndighederne vil sikre, at han ikke er forsvundet, når og hvis det på et tidspunkt bliver muligt at udsende ham. De syv højesteretsdommeres afgørelse bliver afsagt fredag den 1. juni kl. 12.


 Scenen var sat i Højesterets 2. afdeling i går til et juridisk opgør om tålt ophold. På den ene side advokat Christian Dahlager, der i en timelang procedure argumenterede for, at iranske Elias Karkavandi efter en dom for narkokriminalitet på femte år er underlagt så mange begrænsninger i sin bevægelsesfrihed, at der samlet set er tale om frihedsberøvelse, som udgør et menneskerettighedsbrud og truer hans klients psykiske helbred.
På den anden side kammeradvokat Karsten Hagel-Sørensen, der som advokat for Udlændingestyrelsen og Justitsministeriet medgav, at Karkavandi meget muligt var »ved at ødelægge sit liv«, men at indgrebet i hans bevægelsesfrihed langtfra kan sammenlignes med frihedsberøvelse og på ingen måde er så indgribende, at det strider mod Danmarks internationale forpligtelser.
Sagen forventes at kunne få principiel betydning for de i alt 38 udlændinge, der aktuelt er pålagt tålt ophold. Det centrale spørgsmål, som Højesteret skal tage stilling til, er, om myndighedernes indgreb i Karkavandis bevægelsesfrihed ved at pålægge ham opholds- og meldepligt i asylcentret Sandholm står i rimeligt forhold til formålet med indgrebet. Eller om myndighederne med advokat Dahlagers ord »er gået for vidt«.
Efter 14 års ophold i Danmark blev Elias Karkavandi i 2005 idømt halvandet års fængsel for i fem måneder at have været såkaldt hashvagt på Christiania. Han blev desuden dømt til udvisning, men da han ifølge Flygtningenævnet risikerer dødsstraf eller tortur ved hjemsendelse, og udsendelsen af ham derfor ikke kan effektueres, er han på tålt ophold.
I sommeren 2007 blev han pålagt natlig opholdspligt i Sandholm, og i februar 2009 blev han som følge af en stramning af udlændingeloven pålagt at melde sig til politivagten i centret tre formiddage om ugen.
Karkavandi deler et 25 kvadratmeter værelse med tre andre. Der er to senge og to madrasser på gulvet, som de skiftes til at sove på. Han må hverken arbejde, studere eller gifte sig og er på såkaldt madkasseordning, dvs. at han får tre daglige måltider i centrets kantine samt 841 kr. i lommepenge om måneden.
»Samlet set må der være tale om en frihedsberøvelse,« sagde advokat Dahlager. Han sammenlignede opholdspligten i Sandholm med åbent fængsel og fremhævede, at begrundelsen for at pålægge tålt ophold er at sikre muligheden for at kunne udsende den pågældende udlænding, så snart det kan lade sig gøre.
»Så kan politiet finde ham den dag, flyvemaskinen til Iran kommer. Men den flyvemaskine er der ingen, der kan se i horisonten, og derfor fejler det pågældende indgreb,« sagde Dahlager og henviste til, at der ifølge Rigspolitiet ikke er aktuelle forhandlinger med Iran om hjemsendelse, idet situationen er »fastlåst«.
Romantisering
I sin procedure sagde kammeradvokat Karsten Hagel-Sørensen, at hans modparts argumenter ledte Højesteret »ind i en blindgyde«. »Der sker en vis romantisering af sagen, idet Dahlager ikke forholder sig til udvisningen,« fortsatte Hagel-Sørensen og understregede, at en række af de begrænsningerne for Karkavandi, som Dahlager henviste til – ingen arbejde eller studium, ingen penge til transport, husleje og mad – er en følge af udvisningsdommen. Og Højesteret skal vel at mærke ikke tage stilling til udvisningsdommen, men alene til afgørelserne om opholds- og meldepligt.
Ifølge kammeradvokaten er det netop »nærliggende«, at Karkavandi modtager »naturalieforsørgelse« i Sandholm, når han som følge af udvisningsdommen ikke må have lønnet arbejde. »Hvorfor skal en meldepligt tre dage om ugen være specielt byrdefuldt for Karkavandi, der i øvrigt kan komme og gå, som han vil?« spurgte han og understregede, at et åbent fængsel ikke giver samme udfoldelsesmuligheder. »Der er ikke andet at gøre uden en forsørgelsesmulighed, hvis ikke han skulle leve af plat, tiggeri eller sort arbejde.«
/

