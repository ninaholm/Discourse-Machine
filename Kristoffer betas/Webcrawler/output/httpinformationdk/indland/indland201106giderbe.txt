’Vi gider ikke betale for uduelige bankledelsers fejl’
Det er ikke statens forpligtelse at hjælpe, når bankkrak sætter hele den danske banksektor i dårligt lys internationalt og forlænger krisen, lyder det fra erhvervs- og økonomiminister Brian Mikkelsen (K). Spørgsmålet er, om regeringens bankpakker har givet bankerne kunstigt åndedræt i for kort tid?


 I forgange weekend krakkede den lille bank Fjordbank Mors, da ingen i den øvrige bankverden kom den til undsætning, som det ellers lægges op til i Bankpakke 3, der blev vedtaget sidste år. Og på trods af, at allerede fem danske pengeinstitutter er blevet nedvurderet af internationale kreditvurderingsinstitutter, mener økonomi- og erhvervsminister Brian Mikkelsen (K) ikke, at politikerne bør agere sikkerhedsnet for bankerne:
»Vi har en bankpakke 3, der virker, som den skal.  Ud over de relativt få kunder, omtrent 450 mennesker,  der ikke får den resterende del af deres formuer til- bage, har kunderne en bank endnu,«  siger Brian Mikkelsen.
Allerede nu er fem danske pengeinstitutter blevet nedvurderet af internationale kreditvurderingsinstitutter (der vurderer firmaers kreditværdighed, red.). Hvilken effekt har et krak på den danske sektors ry?
»Det er ikke positivt – det er negativt. Men man skal huske på, at vi generelt har langt flere banker end resten af de europæiske lande  derfor har vi også langt flere skrøbelige banker.«
Når vi allerede ser nedvurderinger, der kan forlænge den økonomiske krise i Danmark, har bankpakke 3 så ikke slået fejl?
»Nej, det har den ikke.  Man skal huske på, at det ville være langt værre, hvis bankerne havde en forventning om, at staten ville træde til. Så ville man i langt højere grad kunne drive en risikabel forretning. Det, der skal til, er, at sektoren tager et ansvar, som vi også havde håbet, de havde gjort i denne omgang. For det er bankerne, der har brugt for mange penge og ikke skatteborgerne. Men derfor tager jeg også et møde med Finanstilsynet i den kommende uge for at se nærmere på, hvad vi kan gøre anderledes fremadrettet.«
Bankpakken fungerer
Med bankpakke 1 gav I bedre lånemuligheder til bankerne for netop borgernes skattekroner. Har borgerne betalt forgæves til bankerne, når staten nu alligevel vælger at lade banker krakke?
»Staten har tjent mange penge på bankpakke 1. Det er alene bankerne, der har betalt for bankpakkerne.«
Men hvis den danske banksektor taber anseelse og troværdighed internationalt set, mister Danmarks som helhed ikke også status?
»Jo, det gør vi. Men det vil ikke hjælpe, hvis staten gik aktivt ind med penge til banksektoren. Der ville blive foretaget alt for mange risikoinvesteringer, og vi ville for alvor kunne risikere, at banker ville kollapse,« siger Brian Mikkelsen.
Men det lader til, at bankerne kollapser alligevel  eksperter har i dag spået, at flere banker følger i Fjordbank Mors' fodspor. I regeringen efterlyser man, at banksektoren selv løser problemerne, men hvis det ikke kunne lade sig gøre med en så relativt lille bank som denne, er det så overhovedet realistisk?
»Vores vurdering er, at vi har en sund, velpolstret finanssektor i Danmark, og det skal siges, at jeg har ingen efterretninger om, at flere banker skulle vælte. Ingen. Eksperter sidder jo ikke med hovederne i bankernes regnskaber. Men hvis der skulle komme en bank yderligere i krise, må jeg tale nærmere med Finanstilsynet for at finde en løsning.«
Kan der være endnu en redningspakke på vej til bankerne  en bankpakke 4?
»Nej. Jeg mener, bankpakke 3 fungerer fuldkommen efter hensigten.«
Virker den også, når internationale kreditvurderingsinstitutter mister tillid til den danske sektor?
»Du har ret så langt, at det er et samfundsanliggende, når danske banker taber anseelse i forhold til de såkaldte internationale ratings. Og derfor vil jeg gerne tale med finanssektoren om, hvilken en konstruktion vi skal arbejde med. Jeg håber, at EU-Kommissionen kommer frem til en løsning, som også Danmark kan tilslutte sig, når den kommer med sit udspil til efteråret.«
Flere banker falder
Til trods for Brian Mikkelsens forvisning om, at der ikke er nogen banker, der er i farezonen for øjeblikket, forudser han samtidig, at mange banker vil falde over det næste stykke tid:
»Min klare prognose er, at der er færre banker om nogle år, end der er i dag, men derfor skal de ikke nødvendigvis krakke. Men det er et problem, som banksektoren selv skal løse,« siger han.
Hvad vil I som regering gøre for at overtale banksektoren til at tage et samfundsmæssigt ansvar for de nødlidende banker og bankkunder?
»Det vil jeg tage en snak med banksektoren om i den kommende uge, for det er hovedsageligt banksektorens ansvar at komme det her problem til livs,« siger ministeren.
Hvor mange banker skal krakke, og hvor upopulær skal den danske banksektor blive i udlandet, før det bliver regeringens ansvar at gribe ind?
»Vores mål er, at der ikke er nogen, der kommer til at krakke, men i en moderne verden kan det ske. Men vi vil stadig ikke bruge borgernes skattepenge på, at der har hersket elendige bankledelser rundtomkring i Danmark. Dog er vi med på, at der er store problemer i forhold til udlandet og ratingsystemet, og der skal vi have fundet en løsning, så det ikke i sidste ende går ud over de danske borgere,« siger erhvervs- og økonomiministeren.

