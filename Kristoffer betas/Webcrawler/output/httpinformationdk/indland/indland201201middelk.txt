’Middelklassen må ofre deres ret til barnet’
Hvis vi vil sikre landets svageste børn, må middelklassen ofre sig, mener Annette Kronborg, der er ekspert i forældreansvarsloven. For fjerner man den tvungne fælles forældremyndighed slipper de svageste børn for at blive fastholdt i konflikt. Og så må de ressourcestærke forældre finde ud af det selv og risikere at blive trynet af den anden forælder, mener hun


Det lignede en flot afspejling af flertallets forestillinger om, at forældre skal finde ud af det sammen, da forældreansvarsloven i 2007 indførte fælles forældremyndighed som udgangspunkt i alle skilsmissesager.Men i virkeligheden var det en asocial og egoistisk foranstaltning indført for dem, der vil indrette sig frit med rettigheder i ryggen uden at tage hensyn til de svageste i samfundet. De familier, hvor forældrene er fastholdt i en skadelig indbyrdes konflikt. Sådan lyder det fra Annette Kronborg, der er jurist og lektor på Københavns Universitet og sammen med en række andre har skrevet bogen Forældreansvarsloven — når der er vold i familien.»Det er fint at have fælles forældremyndighed, hvis man bor sammen eller er enige, men i alle andre tilfælde er det nødvendigt, at den fælles forældremyndighed afskaffes, hvis vi ikke vil fastholde forældre i deres indbyrdes kampe til skade for deres børn. Som loven er udformet nu, ofrer vi en helt gruppe af landets svageste børn for at sikre forældres ret til barnet og fælles forældremyndighed,« siger Annette Kronborg.Hun mener, at de bedrestillede forældre må holde op med at forvente sig retten til barnet fra lovens side. De har i dag rig mulighed for at løse det privat med rettigheder i ryggen, mens det er de svage i samfundet, der for alvor er afhængige af lovens udformning.»Lovens værdigrundlag om barnets bedste går direkte imod en gruppe af børn og skader dem direkte ved statens håndhævelse af retstilstanden. Derfor skal loven begrænses,« pointerer hun. Langt de fleste familier løser de praktiske omstændigheder omkring fælles forældremyndighed selv. Det er kun 20 procent af familierne, der ender med at få tildelt forældremyndighed ved dom.Skabt ud fra glansbilledeDet var i kølvandet på en debat om fædrenes indskrænkede retssikkerhed i forældremyndighedssager, at et enigt folketing for snart fem år siden vedtog loven:»Er forældre samlevende ved tidspunktet for barnets skabelse, eller indgår de senere ægteskab, har de fælles forældremyndighed. Har forældre fælles forældremyndighed, fortsætter denne, selv om de har ophævet samlivet eller er blevet separeret eller skilt,« som det står i forældreansvarsloven. Så når Annette Kronborg ønsker den fælles forældremyndighed afskaffet, betyder det i praksis en tilbagerulning af forældreansvarslovens hovedsag:»Vi ved godt, at det er traumatiserende for børn med tvangsfuldbyrdelser af afgørelser om samvær, men vi gør det alligevel — for ellers ryger hele grundlaget for loven,« siger hun og påpeger, at de negative konsekvenser allerede var beskrevet i lovfor-arbejdet.»Det er jo en selvindlysende sandhed, men loven lægger op til, at det er forældrenes ansvar. Og at det er forældrene, der skader børnene ved at fastholde konflikten, selv om loven i sig selv lægger op til det. Desuden er sager mellem forældre typisk en kæmpe personlig belastning og til tider økonomisk ligeså.«Kronborg mener, at loven er bygget på en glansbilled-forestilling om kernefamilien, som selv efter en skilsmisse skal bestå i sin naturlige form med en far og med en mor, der løser problemerne i fællesskab:»Forældreansvarsloven er i virkeligheden en bagudskuende lov, der fastholder tanken om kernefamilien som det eneste rigtige for barnet. Skilt eller ej. Den ser helt bort fra det faktum, at en rolig barndom hos en enlig forælder kan være langt bedre for barnet end en barndom fanget i en konflikt mellem mor og far. Samtidig har man skabt en lov, hvor individet er sat i centrum i stedet for familien.«KonsekvenserAnnette Kronborg er ikke alene om at kritisere forældreansvarsloven. Der gik ikke længe fra loven trådte i kraft i 2007, før de forskellige fagfolk og foreninger råbte op. Allerede et år efter dens implementering ønskede flere politikere og fagfolk den revideret. Flere foreninger er enige om, at børn i højere grad bliver trukket igennem endeløse sager hos domstolene og møder i statsforvaltningen. For når loven lægger op til en øget ligestilling mellem de to forældre, resulterer det i en længerevarende krig mellem forældrene, lyder det fra langt de fleste debattører på området. Også Annette Kronborg:»Spørgsmålet er i hvor høj en grad, loven skal skabe svage og udsatte børn, fordi forældre ønsker individuelle rettigheder.«Det var ikke kun det øgede konfliktniveau, som de forskellige interessenter kritiserede, efter loven trådte i kraft. Foreningen Far fastholdte ligeledes en kritik af, at Statsforvaltningen til stadighed ikke forholdte sig til den øgede lovpligtige ligestilling mellem far og mor, når der skulle tildeles bopælsret over barnet. Som loven ser ud nu, ender den ene forælder som samværsforælder, mens den anden bliver bopælsforælder. I 88 procent af afgørelserne ender moren som bopælsforælder, der har forbindelsen til skolen, retten til børnepenge og barnet registreret på sin folkeregisteradresse, mens samværsforælderen — ofte faren — skal ansøge om samvær med sit barn. Og ligesom den fælles forældremyndighed skal samværsretten også afskaffes, mener Annette Kronborg. For den er på samme måde med til at fastholde barnet i en potentiel klemme mellem far og mor. Selv om Kronborg erkender, at en sådan lovændring ville stride imod menneskerettighederne, og har tæt på ingen chance for at blive implementeret, fastholder hun sin kritik:»Der er naturligvis en konsekvens, hvis den fælles forældremyndighed og samværsretten afskaffes. Og den ligger hos en af forældrene — i mange tilfælde faren, som samfundet ser ud i dag, men kønnets betydning må bero på barnets bedste i den enkelte sag. Flertallet skal forstå, at en tilfredsstillende retsstilling for dem selv, skader samfundets svageste børn.«
