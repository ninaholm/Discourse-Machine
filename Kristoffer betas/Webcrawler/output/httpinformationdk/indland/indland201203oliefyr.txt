Oliefyr ser ud til at overleve energiaftalen
Slutspillet om en ny energiaftale er i gang. Regeringen ventes at opgive kravet om, at private oliefyr i landdistrikterne udfases.


 Oliefyrsejerne i landdistrikter ser ud til at slippe for at skulle skrotte deres oliefyr inden 2030.
Det har ellers været et af kravene fra SRSF-regeringen i forbindelse med forhandlingerne om et nyt energiforlig.
Men ifølge Informations oplysninger er klima- og energiminister Martin Lidegaard (R) villig til at droppe kravet om en skrotning af de 150.000 oliefyr i landdistrikterne, hvor det i dag ikke er muligt at få fjernvarme. I alt er der 300.000 oliefyr i Danmark. Klima- og energiministeren skulle i aftes mødes med Venstre og Konservative.
Senest har SF’s energiordfører, Steen Gade, sagt til Thisted Dagblad, at skæringsdatoen i 2030 kun er »symbolsk«, da oliepriserne på det tidspunkt alligevel vil være så høje, at det slet ikke kan betale sig at opvarme en bolig med oliefyr.
Konservatives energiordfører, Mike Legarth, understreger dog, at indrømmelsen til oliefyrsejerne ikke alene kan få de to tidligere regeringspartier til at skrive under på en energiaftale.
»Oliefyrerne er et af de krav, som vi har. Men først skal vi have enighed om det hele. Der er helhed i tingene,« siger Mike Legarth.
Vindmøllerparker
Udover oliefyrene er de største tilbageværende knaster i forhandlingerne, at Venstre og Konservative kræver en højere afregningspris for biogas og biomasse samt en udskydelse af opførelsen af den ene af de to planlagte havvindmølleparker.
De to borgerlige partier kræver sikkerhed for, at der faktisk er penge til begge vindmølleparker.
Ifølge Informations oplysninger er et muligt kompromis, at der stadig bygges to havvindmølleparker – men at de begge bliver lidt mindre end først planlagt.
Klima- og energiministeren har undervejs i forhandlingerne skåret i udgifterne til især erhvervslivet med 1,7 milliarder kroner, så den samlede udgift frem mod 2020 nu lyder på 3,9 milliarder kroner.
Til gengæld har Martin Lidegaard holdt fast i ambitionen om, at energiaftalen skal reducere udledningen af de såkaldte drivhusgasser med 35 procent i 2o2o. Danmarks samlede CO2-udledning skal være reduceret med 40 procent i 2020 i forhold til niveauet i 1990.
12.000 arbejdspladser
Lykkes det klima- og energiministeren at blive enig med Venstre og Konservative, vil Dansk Folkeparti og Enhedslisten få buddet om at komme med i energiaftalen.
Enhedslistens energiordfører, Per Clausen, havde hellere set, at staten støttede udfasningen af oliefyrerne i landstrikterne. Han foreslår derfor, at pengene til en sådan udfasning eventuelt kan findes i den pulje til energirenoveringer, som regeringen og den støtteparti afsatte som del af finansloven.
»Men det afgørende for Enhedslisten er, at man opretholder ambitionsniveauet med reduktionen af CO2 og vindenergien. Både af hensyn til klimaet og miljøet – og fordi det er det, som skaber rigtig mange arbejdspladser. Det skal der holdes fast i,« siger Per Clausen.
Ifølge Enhedslistens beregninger vil det koste op mod 12.000 arbejdspladser, hvis opførelsen af den ene af de to planlagte havvindmølleparker udskydes.
Energiforhandlingerne har de seneste måneder udviklet sig til et regulært tovtrækkeri mellem regeringen og især Venstre. Regeringen har ønsket at demonstrere, at den kan lave brede forlig hen over midten, mens det til det sidste har været tvivl om, hvorvidt Venstre overhovedet var interesseret i at indgå forlig om energiaftalen.
 

