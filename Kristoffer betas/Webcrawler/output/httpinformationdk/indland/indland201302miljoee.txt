Miljøeksperter: Færre fødsler er en god nyhed
Den danske fødselsrate er så lav, at vi lige nu ikke reproducerer os selv. Det skaber demografiske udfordringer, men set fra et bæredygtigtheds- perspektiv er det en god nyhed, vurderer eksperter
For forældrene er det en lykkelig begivenhed, når det lille barn kommer til verden, men ud fra et bæredygtighedsperspektiv er det blot endnu en yderligere belastning for vores klode, derfor er det en god nyhed, at vi i Danmark føder færre børn, mener flere eksperter.


 Et barn bliver født, og et stolt forældrepar har givet et liv videre. De har ydet deres bidrag til verdens befolkning. Det er en lykkelig følelsesmæssig begivenhed, når et barn kommer til verden, men set i et grønt og bæredygtighedsperspektiv, er det blot en yderligere belastning for vores planet.
I Danmark fødes der hvert år færre børn, end der skal til for at opretholde befolkningstallet. I 2012 kom der kun 57.916 nyfødte til verden, hvilket er 1.082 færre end året før. Den danske fødselsrate har været dalende siden 1970’erne, og fødselstallet har de sidste 30 år svinget omkring 1,8 børn pr. familie – i 1983 var tallet helt nede og runde 1,4 børn pr. kvinde – og ligger nu på 1,76.
I en kronik i onsdagens Politiken slog fertilitetseksperter fra Rigshospitalet alarm. Det danske fødselstal er alt for lavt, og lige nu bliver den danske befolkning mindre, da der bliver født under 2,1 barn pr. familie, skrev kronikørerne. Vi reproducerer altså ikke os selv længere. Ifølge forskerne skyldes de få fødsler, at kvinder uddanner sig og derfor får børn senere, men også at både danske mænds og kvinders fertilitet er blevet ringere.
Lægerne opfordrede i kronikken Folketingets politikere til at gøre det mere attraktivt for unge mennesker at stifte familie og til at sætte mere ind på oplysning og forskning på området.
Men det er ikke en ubetinget dårlig nyhed, at danske kvinder føder færre børn, mener professor i økologisk økonomi ved Aalborg Universitet, København, Inge Røpke. Faktisk er det ganske positivt – i hvert fald set i et miljømæssigt perspektiv – hvis den danske befolkning skrumper.
»Det må siges at være en fordel, hvis vi bliver færre mennesker i Danmark set ud fra et bæredygtighedssynspunkt,« siger hun.
»Det er da en syg tanke, at fordi vi nu er 5,5 mio., så skal vi også blive ved med at være at være 5,5 mio. eller flere. Hvorfor skulle det være godt? Jeg forstår simpelthen ikke, hvad det gode skulle være ved det. I forvejen er Danmark udnyttet til sidste kvadratcentimeter – hvorfor skulle vi øge udnyttelsesgraden? Det giver ingen mening, som jeg ser det.«
Vi bør være halvt så mange
Også lektor emeritus ved Danmarks Tekniske Universitet, Jørgen Stig Nørgård, som i mange år har holdt foredrag og debatteret befolkningsvækst og bæredygtighed, mener, at bekymringen over det lave fødselstal er helt ubegrundet, og at det tværtimod er en vældig positiv udvikling, hvis der i fremtiden bliver færre danskere.
»Vi bliver 70-80 millioner flere mennesker i verden hvert eneste år, så jeg mener ikke, vi skal bidrage med at få fødselstallet yderligere op. Det er både ret egoistisk og ret snæversynet,« forklarer han og fortsætter:
»Det bliver i kronikken opstillet som et skrækscenarie, at en dansk kvinde i dag kun får 1,7 børn. Hvis det fortsætter, betyder det, at vi på et tidspunkt kun vil være halvt så mange i Danmark, og det synes jeg kunne være en meget passende målsætning at have ud fra den betragtning, at vi i Danmark lever langt over evne og ligger i toppen, hvad angår miljøbelastning.«
Flere politikere meldte sig onsdag på banen og proklamerede, at de tog kronikforfatternes budskab til sig og ønsker at gøre noget ved den negative befolkningsvækstkurve.
Blandt andet Socialdemokraternes sundhedsordfører og formand i det Tværpolitiske Netværk for Seksuel og Reproduktiv Sundhed, Sophie Hæstorp Andersen (S), udtalte til Berlingske Nyhedsbureau, at det er en problemstilling, der skal tages hånd om politisk, og at det »skal blive mere normalt og helt acceptabelt, at man prøver at få børn, mens man studerer«.
Men det mener professor Inge Røpke ikke, er et hensigtsmæssigt forslag:
»Jeg mener bestemt ikke, at det skal være lettere at få børn, når man er studerende. Det er en rigtig dårlig idé. Jeg mener, at det set ud fra den betragtning, at det er godt og bæredygtigt, at vi bliver færre, så er det en fordel at man venter med at få børn,« siger hun.
Hun understreger, at hendes udsagn ikke skal forstås som et argument for, at det skal gøres meget svært for folk at få børn, og kvinder først skal have børn, når de er over 30 år, men Inge Røpke mener ikke, at man ligefrem politisk skal arbejde for, at vi bliver flere mennesker i Danmark.
Europas stemme bliver svagere
Fremtidige generationer bliver mindre og mindre, og samtidig består vores samfund af stadigt flere ældre. Derfor bekymrer den lave fødselsrate professor emeritus i demografi ved Københavns Universitet, Poul Christian Mathiessen:
»Det skaber nogle problemer, at vi bliver færre, fordi vi kan komme til at mangle arbejdskraft,« forklarer han.
»Hvis fødselstallet på længere sigt er så lavt, at befolkningen går tilbage, vil det betyde, at vi får en stor ældrebyrde – altså et dårligt forhold mellem antallet af erhvervsaktive og antallet der skal forsørges.«
Desuden mener han, at den danske befolknings forbrug af jordens ressourcer er beskeden.
»Det er klart, at hvis man lever over evne. Så kan det godt mærkes, men Danmark er jo så lille, at i en global sammenhæng har det altså ikke megen betydning,« vurderer han.
Hans Kornø Rasmussen er økonom og forfatter til flere bøger om demografi og indvandring. Han forklarer, at det på lang sigt ikke gør noget, at vi bliver færre, men at det inden for de næste 60-100 år betyder, at vi får et betydeligt anderledes samfund end det, vi har nu.
»Vi har ikke reproduceret os selv siden 1968, som var sidste gang fødselsraten var over 2,1, og op gennem firserne begyndte der at dø flere danskere, end der fødtes. Sidste gang det skete, var i 1830’erne med koldfeberen,« fortæller han.
Hans Kornø Rasmussen er født i 1948 i en tid, hvor antallet af nyfødte børn var næsten 100.000 om året. Snart skal han på pension, og så bliver han en del af den store gruppe ældre, som den yngre generation af danskere skal forsørge.
»Det er et meget kedeligt sammenfald af få unge og mange gamle. Dertil skal man lægge, at vi bliver ældre og ældre, og det vil sige, at vi i fremtiden får et stærkt aldrende samfund,« siger han.
»Og det er kedeligt, ikke,« spørger han retorisk, for han svarer hurtigt selv:»Det er i hvert fald kedeligt for de unge, for de skal virkelig bestille noget. Det gør de allerede i dag, hvor de skal hurtigt gennem uddannelsen, og alle skal på arbejdsmarkedet på fuldtid. Derudover betyder et samfund af ældre, at dynamikken og kreativiteten forsvinder. Jeg ved det personligt,« siger han og slår en latter op.
»Den lave fødselsrate hænger jo også i høj grad sammen med kvindernes indtog på arbejdsmarkedet – og nu er det sandelig ikke fordi, jeg taler for at få kvinderne tilbage til kødgryderne – jeg taler for, at man indretter samfundet anderledes, og prioriterer langt, langt hårdere ved at gøre vilkårene ordentlige for de unge i form af for eksempel lavere arbejdstid, mens de har børn og så videre. Det er den eneste vej frem.«
Hvis børnetallet i Danmark skal holdes nede, som Jørgen Stig Nørgaard og Inge Røpke mener,vil den såkaldte ældrebyrde, som igen og igen bliver omtalt, altså i de næste generationer blive endnu større. Og hvis det er tilfældet, hvordan holder manså et velfærdssamfund, som det danske, kørende?
Inge Røpke anerkender, at der kan være en demografisk udfordring ved, at man i en periode har relativt færre i den arbejdsdygtige alder:
»Men det er jo ikke noget uoverstigeligt problem, men et spørgsmål om tilpasning og om at håndtere en udfordring. Vi må arbejde, til vi bliver lidt ældre, som nogle politikere allerede har været inde på. Og så må vi i øvrigt klare os med en lidt lavere levestandard, hvis der ikke er nok i arbejdsstyrken til, at man kan have den meget høje levestandard, som vi har nu.«
Det argument kan Hans Kornø Rasmussen godt følge.
»Det er bestemt ikke et uhåndterligt problem, når man tænker på, hvor relativt velstående vi er, men det kræver bare nogle omfattende reformer, når vi får mange ældre i forhold til unge. Men jeg mener ikke, at det gør så meget for miljøet, at vi bliver færre. Jeg mener, at vi burde føre en fornuftig miljøpolitik i stedet,« siger han.
Danmark i global perspektiv
Danmark er på fjerdepladsen over verdens mest ressourceforbrugende land pr. indbygger, viser 2012-udgaven af Living Planet Report. Til sammenligning er en dansker lidt over tre gange så ressourceforbrugende som en kineser.
Til gengæld har Danmark en befolkning på kun 5,5 millioner og udgør derved under en promille af verdens samlede befolkning på næsten 7 milliarder. Hvad betyder Danmark egentligt i det store miljøperspektiv?
»Danmark bruger mange ressourcer sammenlignet med andre lande rundt omkring i verden. Danskerne er dyre at holde liv i, så set ud fra det perspektiv vil det være fornuftigt at nedbringe antallet af personer med så høj en levestandard, som vi har i Danmark,« vurderer Inge Røpke.
Inge Røpke bakkes op af Jørgen Stig Nørgård:
»Når jeg rejser rundt og holder foredrag, så er jeg stolt af Danmark og Europa, fordi vi har et lavt fødselstal, som er værd at efterstræbe. At Danmark ikke skulle betyde særligt meget i det store billede, mener jeg ikke, at man kan dække sig ind under. Det svarer til, at man ikke gider slukke for lyset derhjemme, fordi det ikke betyder det store i det samlede billede. Danmark kunne jo blive et godt miljømæssigt eksempel.«
 

