Prinsesseomsorg og monarki-murens fald
Godt hjulpet af en ubehjælpsom og stærkt tendiøs kampagne fik Fogh skudt gang i en tiltrængt debat om kongehusets rolle


 Der er heldigvis to væsentlige resultater af tronfølge-afstemningen. Og her tænker jeg naturligvis ikke på ja'et til de nye lovstumper om såkaldt ligestilling. Det er isoleret set uendelig ligegyldigt. Det har ingen relevans (til den tid er de fleste af os døde), og spørgsmålet og den måde, det blevet stillet til den danske befolkning, var lige så fornærmende, som det var absurd (lighed!!!).
Men heldigvis viser afstemningen for det første, at der er en langt større skepsis og modstand mod monarkiet og kongehuset, end politikerne havde regnet med.
For det andet demonstrerede ledende politikere deres stor foragt for de danskere, der tillod sig at stille spørgsmålstegn ved monarkiet eller vise deres indignation over at blive behandlet som funktionelle analfabeter og idioter ved at stemme blankt eller nej.
Dermed har Anders Fogh politisk posthumt givet danskerne de bedste forudsætninger, nogen kunne ønske sig, for at sætte gang i en tiltrængt debat om det danske monarki.
Det har nok ikke været den tidligere statsministers hensigt. Men det er næppe heller tænkeligt, at han pludselig er vågnet op i dobbeltsengen og har meddelt sin den gang noget mindre udfarende hustru, at han nu ville slå et stort slag for ligestilling - altså om 100 år ... At han brændende ønskede at afmontere en debat om revidering af grundloven ved at pille denne afgørende løftestang ud af ligningen, virker også en smule fortænkt. Det er svært at forestille sig, at Fogh har følt et overvældende folkeligt pres for at tage en grundlovsdebat - hvor nødvendig man end måtte mene, at den var og er.
Afledningsmanøvre
Fogh kan med god ret beskyldes for meget. Men dum og uden taktisk fornemmelse er ikke det, der først falder en ind. Hvad det egentlige motiv har været for at sætte det store grundlovsmaskineri i gang for en sådan ligegyldig absurditet, er derfor svært at gennemskue. Men et godt bud kunne være, at han havde et behov for med alle midler at fjerne så meget af opmærksomheden fra Irak-skandalen som muligt. Her kan fristelsen for at smide den ivrigt fødende kronprinsesse og nogle luftige lighedsovervejelser ind på den offentlige scene have været for stor. Det ville i al fald passe meget bedre ind i Foghs adfærdsmønster i øvrigt.
Bekymringen for, at folkeafstemningen kunne sætte gang i en debat om monarkiet, har også været beskeden. Ligesom resten af danske toppolitikere ser han åbenbart institutionen som stærkt konsensusfremmende - noget, politikere holder stadig mere af, jo tættere de kommer magtens centre. Og tilliden til befolkningens infantile behov for royal underholdning giver uden tvivl de fleste politikere en betydelig falsk tryghed. Den stimulerer under alle omstændigheder en stor arrogance. Og det kom klart til udtryk ved partilederrunden oven på valget søndag aften.
Forinden kunne tv-seerne se en stærkt svedende statsminister ankomme til Christiansborg, hvor han glædede sig over resultatet. Et resultat, han beskrev som et signal til den store globale offentlighed om danskernes store kærlighed til ligestilling. At denne kærlighedserklæring så ind til klokken 19 stod og vippede, var muligvis kilden til Lars Løkkes heftige transpiration, selv om andre faktorer kan have spillet ind ...
Tilbageskridt
Sveden var imidlertid tørret af panden, da han stod sammen med de øvrige partiledere, der alle som en nægtede at tage den debat alvorligt, som afstemningsresultatet så klart var udtryk for. Alle undgik de at tale om monarkiet. Og Lene Espersen og Pia Kjærsgaard kappedes tilmed om at være mest forargede over, at nogen overhovedet kunne formaste sig til at diskutere emnet. De lignede moderne kvindelige udgaver at Erik Honecker, der ligesom et stort flertal af toneangivende østtyske politikere næppe heller havde forudset Murens fald og ligeledes blev mildest talt snerpede, når nogen formastede sig til at debattere emnet.
Dette overgår naturligvis ikke den foragt, man udviser over for den danske befolkning ved overhovedet at bede dem tage stilling til det absurde spørgsmål.
Baggrunden var, for nu at tage udgangspunkt i tronfølgeloven af 1953:
"Vi Frederik den Niende, Af Guds Nåde Konge til Danmark, de Venders og Goters, Hertug til Slesvig, Holsten, Stormarn, Ditmarsken, Lauenborg og Oldenborg, gjorde vitterligt, at (...) " - og så kom der en masse paragrafer - der sikrede, at den søde lille Margrethe kunne blive dronning i stedet for de mere genetisk udfordrede dele af familien, hvis befolkningen stemte for det. Hermed havde man i al fald for den gangs skyld indført et de facto-valgkongedømme, idet befolkningen reelt fik lov at pege på den bedst egnede arving.
Med Tronfølgeloven af 2009 er der indført formel lighed mellem prinser og prinsesser. Men der er stadig tale om aldersdiskrimination. Den ældste er nu sikret sin automatiske forrang fremfor sine mindre søskende - altså et tilbageskridt i forhold til 1953, hvor man bad befolkningen tage stilling til, hvem der skulle arve tronen og dermed sikrede, at den i befolkningens øjne mest kvalificerede fik adgang til kronen, privilegierne og retten til at lede den aparte familieføljeton.
Det skal understreges, at dette er en lille ting. Men toppen af det royale isbjerg er med et slag gjort meget tydeligere. Så meget desto bedre er det, at Fogh - godt hjulpet af en ubehjælpsom og stærkt tendentiøs kampagne - har skudt gang i en tiltrængt debat om kongehusets rolle og forhåbentligt har medvirket til at fremskynde monarki-murens fald.
Når så beskeden en debat kan få så mange danskere til at demonstrere deres uvilje mod monarkiet, er der grund til optimisme, og rigtig mange danskere kan nu begynde at glæde sig til den dag, hvor de kan bruge en af murbrokkerne fra Amalienborg som brevpresse. Må det ske, inden vi alle er døde!


