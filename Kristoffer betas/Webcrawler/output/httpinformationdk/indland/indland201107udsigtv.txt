Udsigt til en valgkamp uden grænsesag
SF leverede sommerens største fejlskud


 Sommerferien plejer på forhånd at blive udråbt som en risikabel affære for den til enhver tid siddende statsminister. For varmen kan få enkelte VK-politikere til at tabe hovedet og sende 'prøveballoner' op, der, hvis man er særligt uheldig, risikerer at fylde hele mediebilledet i et par døgn. Prøveballoner har det med at være kontroversielle, og derfor må partiernes sekretariater i sagens natur være i et konstant alarmberedskab for hurtigt at sende en ordfører i byen for at skyde ballonen ned. Det er en del af den almindelige damage controli moderne politisk kommunikation.
Cekic' store kikser
Den største enkeltmandspræstation udi fejlskud denne sommer er imidlertid leveret af oppositionen. Det skete med SF'eren Özlem Cekic' markante forslag om, at fastfood-kæden McDonald's skulle forvises fra landet, fordi virksomheden ikke betalte skat og faldbyder al for fedende mad til danskerne. Det med den manglende skattebetaling viste sig at være forkert, og ud over dette for SF'eren ret så pinlige faktum blev Cekics ret enestående synspunkt vedrørende lovlige virksomheders næringsfrihed, og hvad man kunne gøre ved det, ret så hurtigt skudt ned af SF's sundhedsordfører, Jonas Dahl. Sidstnævnte har det i øvrigt med at være ret ferm til at udstille regeringens problemer, hvorimod førstnævnte omvendt gerne skaber dem for sig selv og sit parti. De totalkiksede udmeldinger er der set med SF's øjne selvsagt ikke brug for på denne side af et folketingsvalg, som oppositionen formentlig kun taber, hvis de dummer sig. De to SF'ere illustrerer i øvrigt på hver deres vis udmærket forskellen på at besidde et stort politisk talent og så politisk tonedøvhed.
Måske overgås Cekic i denne disciplin af den konservative partileder, Lars Barfoed, som tilsyneladende midt i euroens største krise pludselig foreslår en folkeafstemning om, at Danmark skal tilslutte sig euroen. Barfoeds andet opsigtsvækkende forslag om, at de konservative skal forlade regeringen, selv hvis den imod al forventning overlever valget, har helt sikkert også i denne sommer fremkaldt lige så stor hovedrysten i den blå lejr, samtidig med at udmeldingen har kaldt smilene frem hos de røde. Og i dette tilfælde hjælper det så ikke at sende en politisk ordfører afsted for at punktere formandens balloner ... I stedet har Barfoed tværtimod fredet de konservatives noget usynlige politiske ordfører, Carina Christensen, som nogle konservative tilsyneladende ønsker at få skiftet ud.
DF's store triumf
Sidste års store sommerføljeton var uden sammenligning Helle Thorning-Schmidts 'skattesag', der, fordi den førte til noget nær frikendelse, i stedet endte med at skabe endnu større sympati for S-lederen end nogensinde før. I år må 'grænsesagen' selvfølgelig tage prisen som sommerens store sag. Medierne har til overflod svømmet over i dækningen af den mildest talt spegede sag om de forkætrede 80 nye toldere, der skal foretage stikprøvekontrol ved grænseovergangene til Tyskland. Det er en sag startet af DF, naturligvis med henblik på at få skabt opmærksomhed og folkelig sympati for Pia Kjærsgaard & Co's EU-skepsis. Og det mål er tilsyneladende lykkedes over al forventning. Var vælgere i forvejen skeptiske over for EU, og mente de, at EU bestemmer alt for meget over danskerne, så er deres fordomme til fulde blevet indfriet.
Aldrig har en sag affødt så mange kommentarer fra politikere fra vores naboland Tyskland og fra bureaukraterne i Bruxelles. Hvis det udelukkende var dette spørgsmål, der alene skulle afgøre folketingsvalget, så ville de borgerlige formentlig vinde stort, selv om regeringen på lange stræk har set mere end forpjusket ud i sagen. VK-partierne, som for få år siden var blandt de mest pro-europæiske, har haft særdeles svært ved at forklare, hvorfor de er gået med til 'grænseforslaget', da det er i total modstrid med regeringens EU-politik. Forklaringen er naturligvis den enkle, at aftalen var en økonomisk set ret billig indrømmelse for at få DF til at medvirke til en rundbarbering af efterlønsordningen. Andre forklaringer giver ingen mening.
Hvad vil oppositionen?
Regeringen kan følgelig heller ikke skjule, at hele forløbet med 'grænsesagen' har været uskønt, hvor man skiftede forklaring undervejs alt afhængig af, om det var vælgerne eller EU-Kommissionen, som man kommunikerede med. Den eneste lille trøst for blå blok er, at oppositionen heller ikke fremstår specielt troværdig i spørgsmålet. Socialdemokraterne, der selv tidligere har søsat et lignende forslag om toldkontrol, forsøgte at slippe uden om kattepinen ved at problematisere placeringen af de grænseanlæg, som de åbenbart fandt uhensigtsmæssige. SF har holdt relativt lav profil i sagen, siden Søvndal på partiets landsmøde i maj kom til at formulere sig unødigt klodset om grænseaftalen, som noget der materialiserede sig i, at »fire tykke toldere tager opstilling ved Kruså«. SF er formentlig klar over, at det er deres vælgere, der kan finde på at skifte til DF, hvis SF skaber for megen opposition til DF i sagen. Kun de radikale toner nogenlunde rent flag som de eneste tilbageværende fuldblodseuropæere i Folketinget. Det er i øvrigt ikke til at få et klart samletsvar fra S-SF og R på, hvad de så vil ændre ved grænseaftalen. Det vil sige, at ligesom på områder som skat, udlændinge, økonomi og efterlønsreform blafrer det også i denne sag i vinden, hvad oppositionen kan blive enige om.
Grænsesagen overlever sommeren ud, og imens den politiske elite korser sig over forløbet og »Danmarks plettede anseelse internationalt«, er den almindelige vælgerbefolkning formentlig mere end dødtrætte af at skulle forholde sig til en sag, som mange har svært ved at overskue, og endnu flere har svært ved at se skulle være noget problem. Netop derfor vil grænsesagen (selv om DF inderligt håber det) ikke komme til at fylde det store under den kommende valgkamp. Gudskelov!

