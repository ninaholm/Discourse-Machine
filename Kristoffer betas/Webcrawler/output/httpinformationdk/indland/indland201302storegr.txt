Den store grønne lakmusprøve
I løbet af de nærmeste uger kommer en række nye store udspil om ressourcer, klima, landbrug og transport fra regeringen og regeringsnedsatte kommissioner. Det kunne ligne starten på regeringsgrundlagets løfte om at gennemføre en grøn omstilling af Danmarks økonomi. Spørgsmålet er, om regeringen – hele regeringen – er med på projektet
Affaldssortering på en tysk togstation. Danmark er bagud i forhold til Tyskland og Sverige med hensyn til genbrug af affald, og vi er det EU-land, der brænder den største andel – 54 pct. – af sit affald i forbrændingsanlæg


 Det står i regeringsgrundlaget med store bogstaver: GRØN OMSTILLING.
»Kloden kan ikke bære presset på ressourcer og klima, hvis den nuværende retning fastholdes,« skriver regeringen i dokumentet fra oktober 2011.
»Verden står over for to alvorlige kriser. Den økonomiske krise og klima/miljøkrisen. Begge kriser skal løses i en verden præget af store forandringer på vej mod en ny verdensorden,« understreges det.
»Derfor står bæredygtighed, grøn økonomi og konkret indsats over for stigende forureningsproblemer, ressourcemangel og klimaforandringer meget højt på regeringens dagsorden.«
’Meget højt’. De kommende uger vil give en fornemmelse af, hvad dét betyder. Regeringen står over for en lakmusprøve på sin forståelse af, hvad grøn omstilling af Danmarks økonomi er, og på sin evne og vilje til at sætte fart på den. Inden for kort tid præsenterer miljøminister Ida Auken (SF) regeringens ny ressourcestrategi, og derefter følger med korte mellemrum klima-, energi- og bygningsminister Martin Lidegaards (R) klimaplan, Natur- og Landbrugskommissionens slutrapport, som Ida Auken og fødevareminister Mette Gjerskov (S) skal omsætte til politik, samt en rapport fra Trængselskommissionen med inspiration til transportminister Henrik Dam Kristensen (S) til en mere bæredygtig transport. Berørt er også skatteminister Holger K. Nielsen (SF), eftersom afgiftsomlægninger kan komme på tale, og over vandene svæver finansminister Bjarne Corydon (S) og økonomiminister Margrethe Vestager (R), der begge holder skarpt øje med, om de grønne omstillingsinitiativer kommer til at belaste statskassen.
»Der er ingen tvivl om, at det bliver et afgørende år for den grønne del af regeringens politik. Vi står over for en række helt centrale, markante udspil, og vi skal selvfølgelig måles på vores evne til at tænke indsatserne sammen som del af en større grøn fortælling,« siger Martin Lidegaard.
Alle, Information har talt med – i regeringen og embedsværket og blandt eksterne iagttagere – er enige om, at opgaven er meget svær og byder på store udfordringer. Men den er også særdeles spændende, fordi der for alvor er en chance for at samtænke en stribe politikområder og koordinere udviklingen i en række af samfundets sektorer inden for rammerne af en fælles vision.
»Der er kun én vej frem: den grønne økonomi,« siger Ida Auken.
»Visionen er at skabe en grøn økonomi, hvor man indregner miljømæssige og sociale forhold på en måde, så man kan skabe reel vækst og ikke sender en regning videre. Jeg er overbevist om, at man kan komme meget, meget langt de steder, hvor man tænker de tre ting sammen og skaber nye måder at løse tingene på.«
Regeringstoppen tøver
Meget af den grønne omstilling handler om teknologi og praktisk planlægning. Men det handler også om politik. Internt i de involverede ministerier, mellem regeringens ministre indbyrdes og med diverse interessenter i det omgivende samfund.
Især for en ambitiøs miljøminister som Ida Auken har det været noget af en frustration og en stor udfordring at skulle sætte fart på embedsværket. Gennem 10 år har ministeriets ledende folk vænnet sig til at servicere en blå regering, »for hvem miljøet og Miljøministeriet primært var en besværlig kilde til udgifter«, som én med egne erfaringer fra ministeriet formulerer det. Nu skal der tænkes helt nye tanker og brydes ukendte stier til en grøn kredsløbsøkonomi, og det har krævet både ny departementschef, høj stemmeføring og stimulans fra eksterne aktører i Aukens ministerium.
I Trafikministeriet er det ikke bare embedsværket, men angiveligt også ministeren selv, der skal lære at sige ’grøn omstilling’.
Et »helt centralt tema i regeringens transportpolitik er den grønne omstilling. Det er en stålfast målsætning for regeringen, at transportsektoren bidrager markant til CO2-reduktionsmålet i 2020«, sagde Henrik Dam Kristensen tilbage i august, da han talte på konferencen Trafikdage 2012 på Aalborg Universitet, men ud over det har der været langt mellem udsagn om det grønne i ministerens taler og debatindlæg. Kilder tæt på arbejdet i den 28 personer store, uafhængige Trængselskommission siger, at ministeriet, der er sekretariat for kommissionen, ikke demonstrerer megen visionskraft.
Spørgsmålet er, hvor stærkt visionen om den store grønne omstilling er forankret i de mest magtfulde ministerier – hos finansminister Bjarne Corydon, økonomi- og indenrigsminister Margrethe Vestager og statsminister Helle Thorning-Schmidt (S) selv.
Man skal ikke lede længe blandt kilder i og omkring centraladministrationen, før følgende billede tegner sig:
Regeringstoppen er først og fremmest optaget af at bringe Danmark ud af det økonomiske morads. Alt hvad der koster, mødes med skepsis. De forestående grønne udspil, der p.t. er på dagsordenen i regeringens økonomiske udvalg med finansministeren for bordenden, behandles i fragmenter – den overordnede grønne omstillingsfortælling fylder ikke meget og skaber ikke begejstring hos Corydon, Vestager og Thorning. Om det skyldes manglende indsigt i problemstillingen, reel uenighed om prioriteringen eller forsigtige rådgivere, der holder topministrene i kort snor, er der varierende meninger om.
Hverken klima- eller miljøministeren vil forholde sig til forlydender om, hvad der diskuteres på regeringens indre linjer. Martin Lidegaard siger:
»Krisen fylder meget. Vi mangler penge, vi skal have enderne til at mødes, og det er – som enhver kan se – rigtig svært. Vi er i regeringen enige om, at beskæftigelsen skal øges på den korte bane, samtidig med at konkurrenceevnen forbedres på den lange. Lige præcis det kan de grønne investeringer i ressourceeffektivitet og energibesparelser. Det er vi også 100 pct. enige om. Så gælder det bare om at finde midler til disse nødvendige investeringer. Det er svært.«
Ida Auken siger:
»I Miljøministeriet forandrer vi tilgangen til udfordringerne ved at sige: Hvor er vores positive bidrag til samfundsøkonomien? Regnestykket bliver jo bedre, hvis vi kan løse flere ting på én gang.«
Beregningerne på den ny ressourcestrategi viser således både nye arbejdspladser og positiv samfundsøkonomi – ikke de udgifter, nogle traditionelt forventer fra Miljøministeriet.
Politisk lederskab
I regeringsgrundlaget nævnes flere gange, at skattesystemet skal fremme en grøn udvikling, og at »en omlægning af skatter og afgifter skal sikre, at der skabes de rette incitamenter til at tænke og handle grønt«.
Skatteminister Holger K. Nielsen vil angiveligt gerne dreje skatte- og afgiftssystemet i grøn retning, men skatteområdet er politisk højeksplosivt, og de tungere økonomiske ministre har ikke travlt. Lige nu meldes skatteministerens plan om at gøre lastbilafgiften kilometerbaseret i farezonen, uanset at den er del af regeringsgrundlaget, bekræftet i finanslovsaftalen med Enhedslisten og arvegods fra VK-regeringen. Massivt pres fra vognmandsbranchen, rasende jyske borgmestre og et Venstre, der har skiftet holdning og nu kalder afgiften en ny betalingsring, har fået regeringstoppen til at ryste på hånden.
Dybden og bredden af den grønne omstilling afhænger i sidste ende af, om befolkningen er med eller imod. Er der ikke vælgere i det, vil mange politikere vige tilbage. Omvendt går borgerne måske kun med, hvis politiske lederskikkelser stiller sig op på en ølkasse og viser vejen.
»Hvis der er et sted, hvor regeringen stadig mangler at levere fuldt ud, så er det ikke på handlingerne. Det er på at vise, at vi faktisk er i gang med denne meget store forandring. Folk skal kunne se visionen,« siger Ida Auken.
»Man skal kunne stå derhjemme og opleve, at man ved at sortere sit affald er del af at håndtere ressourcerne rigtigt og sikre den værdi, de repræsenterer. Især i en krisetid tror jeg, borgerne har forståelse for, at det gælder om at få mere ud af mindre.«
Martin Lidegaard er på linje.
»En vigtig del af lakmusprøven på regeringens evne til at skabe grøn omstilling er at tjekke – om et år måske – om vi har fået skabt ejerskab hos folk. Vores opgave er ikke bare at få lovgivning og regulering på plads, men også at gøre det muligt for folk at se sig selv som en positivt drivende kraft i omstillingen.«
 

