En femtedel af udviklingsbistanden vil gå til flygtninge i Danmark
Den danske bistand til verdens fattigste er faldet dramatisk de seneste år. Kun ved at medregne udgifter til flygtninge i Danmark, når dansk bistand op på 0,7 procent af BNI, som FN kræver


 »Danmark har et udviklingssamarbejde i verdensklasse. Vi lever op til FN’s målsætning om at give 0,7 procent af BNI til verdens fattigste. Vi er et af kun fem lande, der lever op til denne målsætning, og det vil vi blive ved med,« står der i Venstre-regeringens spritnye strategi for dansk udenrigspolitik, der bærer titlen Regeringens udviklingspolitiske prioriteter 2016.
Men det er i sig selv en sandhed, der afhænger af, hvad man kalder udviklingsbistand.
Ifølge beregninger foretaget af Globalt Fokus, der er de folkelige udviklingsorganisationers samarbejdsorganisation, er andelen af det samlede bistandsbudget, der dækker udgifter til flygtninge i Danmark, nemlig eksploderet over de seneste 5-6 år.
Således blev der i 2008 brugt blot en kvart mio. kroner på modtagelse af flygtninge, hvilket svarede til mindre end to procent af det samlede budget. I 2015 forventes det, at der bruges næsten tre mia. af udviklingsbudgettet, hvilket svarer til knap 17 procent af al udviklingsbistand. For 2016 forventes udgifterne til flygtninge igen at løbe op i knap tre mia. kroner, men grundet besparelser på udviklingsbistanden vil beløbet udgøre næsten 20 procent – en femtedel – af al dansk udviklingsbistand.
Læs også: Danmarkshistoriens største besparelse på ulandsbistand
Derfor er det kun rigtigt, at Danmark giver 0,7 procent af BNI til »verdens fattigste«, hvis udgifter til flygtninge i Danmark medregnes som en del af hjælpen til de fattigste. Beregnes udviklingsbistanden derimod efter samme model som i Tyskland eller Storbritannien, er den danske udviklingsbistand til de fattige meget lavere, siger Lars Engberg-Pedersen, seniorforsker ved Dansk Institut for Internationale Studier, DIIS:
»Den normale opfattelse af bistand er jo, at det er hjælp til verdens fattigste. Ikke penge til at håndtere flygtninge hjemme. Trækker man udgifter til flygtninge fra, så ender vi med, at Danmark i 2017 giver 0,56 procent af BNI til udviklingsbistand.«
Der er imidlertid intet nyt i, at udviklingsbistanden bruges på flygtninge i Danmark. Det var også tilfældet allerede under SR-regeringen i 1990’erne. Dengang var bistanden dog samlet set en del større, og udgifterne til flygtninge ramte aldrig så højt et niveau som i dag.
Bistand til mange formål
Der er heller ikke noget nyt i, at dansk udviklingsbistand bliver brugt til at understøtte andre udenrigspolitiske interesser, som Danmark måtte have. Eksempelvis sikkerhedspolitiske interesser, fremme af samhandel med udviklingslandene og støtte til grøn omstilling i verdens fattige lande.
Tværtimod peger Lars Engberg-Pedersen på, at der er en klar sammenhæng mellem de problemer, der skal takles i udviklingslandene, og så Danmarks egne interesser i en bedre og mere stabil verden – der eksempelvis ikke skal håndtere permanente flygtningestrømme.
»Bistand er altid blevet brugt på at fremme og understøtte andre nationale interesser,« siger Lars Engberg-Pedersen, der giver Afghanistan som eksempel på, hvordan dansk udviklingspolitik hænger tæt sammen med dansk sikkerhedspolitik:
»At Afghanistan går hen og bliver største modtager af dansk bistand er nok ikke en tilfældighed. Selvfølgelig er der mange fattige i Afghanistan, men det var vel ikke det, der gjorde udslaget.«
Global sammenhæng
Lars Engberg-Pedersen mener derfor ikke, at der er noget galt i, at bistandsmidlerne i fremtiden skal dække andre områder, end hvad der regnes som traditionel udviklingspolitik. Det vigtige er at fokusere på årsagerne til fattigdom og gøre noget ved dem.
»Ser vi fremad, er der ingen tvivl om, at klima og sikkerhedspolitik er meget vigtige udfordringer for at bekæmpe fattigdom. Så på den måde, er der intet fagligt forkert i at bruge bistanden på andet end det, vi traditionelt har tænkt som udviklingsbistand.«
Derimod mener Lars Engberg-Pedersen, at det er dybt kritisabelt – og på grænsen til det uansvarlige – når regeringen vælger at skære i beløbet til udviklingsbistand samtidig med, at midlerne i stadigt stigende omfang bruges på andet end udvikling.
»De penge, vi giver i udviklingsbistand, er med til at løse problemer, som også har med os at gøre. Vi lever i en global verden, det burde være til at forstå,« siger Lars Engberg-Pedersen, der beklager, at udviklingsbistanden opfattes som midler, man bare kan tage af, uden at det har konsekvenser for os selv.
»Det viser, at man ikke tager de her globale udfordringer seriøst. Derfor er det også lidt underligt at høre Lars Løkke Rasmussen (V) for blot et par dage siden stå på FN’s talerstol og pege på vigtigheden af at tage ansvar og arbejde for en bedre verden, og så tager han fluks hjem og beskærer midlerne til det.«

