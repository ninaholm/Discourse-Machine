Steen Gade: Vilhelmsens projekt er usikkert
SF’s medlemmer skal være opmærksomme på, hvad det kræver at være partiformand, når man er i regering, mener Steen Gade, der støtter sundhedsminister Astrid Krag i formandsopgøret. Han synes, at Annette Vilhelmsens projekt forekommer ’usikkert’
Steen Gade mener, at sundhedsminister Astrid Krag er den bedste kandidat til formandsposten i SF. Blandt andet fordi hun har ministererfaring.


 Endnu en af Socialistisk Folkepartis stærke og erfarne kræfter, tidligere formandskandidat og gruppeformand Steen Gade, rykker nu ud med et direkte forsvar for sin foretrukne kandidat. Det sker, efter at en anden tidligere gruppeformand, nemlig det pensionerede folketingsmedlem Aage Frandsen, har meldt sin støtte til Annette Vilhelmsen og i et interview med Information i lørdags kritiserede partiets linje under Villy Søvndal.
»Jeg vil ikke sige noget negativt om Annette. Men jeg mener, at situationen er usikker. Det politiske projekt er usikkert. Jeg synes ikke, at jeg kan se nogen klar linje. Det synes jeg til gengæld, jeg kan hos Astrid. Ikke bare det, at hun er mere trænet – det kan andre også blive – det handler også om en grundforståelse af projektets størrelse og krav til både den korte politik og perspektivpolitikken,« siger Steen Gade, da Information møder ham til et interview på Christiansborg.
67-årige Steen Gade personificerer om nogen ’den grønne strømning’ i SF og stillede i 1991 op som formandskandidat mod Holger K. Nielsen – et valg, han tabte. I 2005 støttede han den nuværende handels- og investeringsminister Pia Olsen Dyhr som formandskandidat mod Villy Søvndal – men tabte igen. Denne gang har Steen Gade valgt at støtte Astrid Krag.
Overblik og ministererfaring
Han siger, at han ganske enkelt mener, at sundhedsministeren er den bedste kandidat.
»Risikoen ved et formandsvalg er, at partiets medlemmer måske ikke helt forstår, hvad der kræves af en partiformand, når man er i regering. Og det er jo det, vi er, og det skal vi blive ved med at være. For det er i regering, at man får mest indflydelse.«
– Og hvad mener du, der kræves?
»I en regeringsposition kræves der politisk erfaring på Christiansborg. Og det er også godt at have minister-erfaring. Og så kræves det, at man kan sætte sig ned og have overblik over detaljer og retning. Man skal kunne sætte sig og være ligekvinde med Helle Thorning-Schmidt og Margrethe Vestager. Det er derfor, jeg støtter Astrid. Fordi jeg mener, at hun har de kvalifikationer, der skal til.«
– Og det mener du ikke, Annette Vilhelmsen har?
»Sådan udtrykker jeg mig ikke.«
– Men hun siger jo, at hun står fast på regeringsgrundlaget og står inde for SF’s politik?
»Ja, det tror jeg da også, hun gør. Men hun har også sagt, at hun vil noget andet... Jeg synes, vi har brug for at få afklaret, hvori de politiske forskelle ligger.«
Steen Gade understreger, at det har taget mange år og hårdt arbejde for SF at komme i regering.
»Der kan gå mange år, før vi får chancen igen – for så vil andre hellere have os som støtteparti. Og hvorfor vil de det? Fordi så får man ikke så meget indflydelse, som hvis man er med,« siger han.
Som et eksempel på, hvad han mener med ’usikkert’, nævner Steen Gade Annette Vilhelmsens udtalelse på søndagens debatmøde i Herning om, at den samlede danske regering bør gå forrest i EU og anerkende Palæstina som selvstændig stat.
Regeringens linje er, at Danmark i EUskal arbejde for en samlet anerkendelse af en palæstinensisk stat, og i går kaldte den socialdemokratiske udenrigsordfører, Jeppe Kofod, Vilhelmsens synspunkt for en »meget farlig mission« på politiken.dk.
»Jeg tror på Annette, når hun siger, at hun står ved regeringsgrundlaget. Men jeg siger bare, at der er usikkerhed om meldingerne. Lige pludselig siger hun det med Palæstina. Men hun må jo vide, at Villy arbejder hårdt for at skaffe en opbakning i EU-kredsen til et frit Palæstina. Og han lykkedes faktisk med at få gennemført en ganske kritisk vedtagelse i EU i sommer.«
– Annette Vilhelmsen mener, at der er skabt ’spin’ om hendes holdning til SF’s rolle i regeringen – altså at det fejlagtigt påstås, at hun er i modstrid med regeringsgrundlaget?
»Jo. Men jeg siger bare, at der er usikkerhed om meldingerne.«
Hvad kan vi så få?
I de seneste måneder har flere SF’ere kritiseret partiet for at være topstyret. Det er blandt andet sket, efter at folketingsmedlem Özlem Cekic har fået frataget sine ordførerskaber som en konsekvens af hendes nej til skattereformen.
Men Steen Gade mener, det er naturligt, at man træder tilbage, når man er i modstrid med flertallets beslutning: Umiddelbart efter landsmødet i 1997, hvor partiet i modstrid med hans egen overbevisning besluttede at anbefale et nej til Amsterdam-traktaten, trak han sig som gruppeformand: »Det er en naturlig konsekvens af at være i modstrid med flertallet,« mener han.
Steen Gade påpeger, at SF’s nuværende linje er blevet bekræftet af »landsmøde efter landsmøde efter landsmøde« siden beslutningen om at gå efter regeringsposter blev truffet i 2005. Han erkender, at der har været mindretal, der undervejs har villet andre veje.
»Men der er altså nogle, der forveksler topstyring med ikke at få ret,« siger han og minder om, at SF i øjeblikket har det næststørste antal mandater i Folketinget i over 20 år. SF fik ved valget i 2011 16 mandater. I den seneste måling fra den 15. september foretaget af Voxmeter for DR står partiet til 11 – samme antal som under det sidste folketingsvalg med Holger K. Nielsen som formand.
»Jeg synes, at fortællingen om, at SF er til rotterne, er stærkt overdrevet,« siger Steen Gade.
– Aage Frandsen og andre mener jo, at SF er trukket til højre?
»Ja, det er jeg så bare ikke enig i.«
– Han nævner jo boligskat og finansskat som eksempler...
»Jo, men så taler vi om, hvad vi har fået med ind i regeringsgrundlaget. Det er en anden diskussion. Alle ved, at der var ting, vi gerne ville have haft i regeringsgrundlaget – inklusive de ting, du nævner – som vi ikke fik. Men der står jo også masser i det regeringsgrundlag, som er ren SF-politik,« siger Steen Gade og fremhæver energipolitikken, koblingen mellem det grønne og vækstpolitikken og fokusset på de laveste ydelser.
»Vi fik ikke millionærskatten – det er vi da trætte af. Men så er opgaven jo, som Astrid siger, at tænke: Hvad kan vi så få i stedet? Vi fik begrænsningen i børnecheken og fri bil for de rigeste. Det er jo en taberstrategi at bide sig fast i sine nederlag, når alle ved, at man er en del af en regering, hvor det handler om kompromiser.«
Både Weekendavisen og Søndagsavisen skrev i sidste uge på baggrund af anonyme kilder, at netop Steen Gade står til en ministerpost, hvis Astrid Krag vinder formandsvalget.
– Siger du ikke bare de her ting, fordi du gerne vil være minister?
»Nej, og jeg var rigtig træt af den historie. Jeg kunne aldrig drømme om at lave den slags aftaler i politik. Og jeg har besluttet mig for at støtte Astrid, fordi jeg mener, at hun er den bedste kandidat. Andre må gøre deres mening op.«

