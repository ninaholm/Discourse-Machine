Fredsaftale tilfredsstiller Løkkes kritikere
Lars Løkke Rasmussens kritikere og Kristian Jensens støtter tabte magtkampen i Venstre. Formanden afviser at have aftalt, at næstformanden skal spille en større rolle
 
	Et tættere samarbejde mellem Venstres næstformand Kristian Jensen og formand Lars Løkke Rasmussen, skal sikre partiet mod nye skandaler, og det er tilfredsstillende for en stor den af den gruppe folketingsmedlemmer, som tirsdag anbefalede at vrage Løkke som formand


 
	Selv om Lars Løkke Rasmussens kritikere, og Kristian Jensens støtter i Venstre, har tabt kampen om formandsposten, mener de at have aftvunget formanden et løfte om at inddrage næstformanden mere i partiets ledelse og en garanti mod nye skandaler.

	»Der har har været et møde i hovedbestyrelsen tirsdag, og nu er vi enige om, at det kapitel er lukket, og vi ser fremad. Og det med et formandskab, som hedder Lars Løkke Rasmussen og Kristian Jensen sammen. De har lavet en aftale, og det sikrer, tror jeg, at vi nok skal vinde det næste folketingsvalg, når vi står sammen,« siger formanden for skatteudvalget Mads Rørvig.

	Venstres EU-parlamentariker Jens Rohde taler om, at Lars Løkke Rasmussen og Kristian Jensen nu »forbrødres«, mens en tredje af kritikerne, kulturordfører Michael Aastrup Jensen, også taler om en egentlig aftale.

	»Mange af os har jo et kritisk bagland – et ekstremt kritisk bagland – og mange havde på forhånd sagt, at de ønskede formanden skulle gå af. Den frustration har vi taget med. Men når det så er sagt, så blev alle sten vendt på hovedbestyrelsesmødet, og der blev givet garantier for, at dette ikke sker igen. Og så blev der lavet den her berømte aftale mellem Kristian Jensen og Lars Løkke Rasmussen som for mig betyder, at formandsskabet – inklusive formanden selv – nu sætter sig i selen og går ind på sit livs opgave med at få genskabt den tillid, der endnu ikke der over for mange medlemmer og vælgere,« siger Michael Aastrup.

	Erhvervsordfører Kim Andersen lægger vægt på, at Venstres hovedbestyrelse på det mere end syv timer lange møde blev enige om stadig at støtte Lars Løkke Rasmussen.

	»Jeg forstår også, at man har fået nogle tilsagn om, at der er nogle ting, der vil blive rettet til. Og jeg forstår også, at man er blevet lovet, at der ikke vil være flere bilagssager, og det er et godt tilsagn at få«, siger Kim Andersen

	Utilfredse MF’er

	Andre af Lars Løkke Rasmussens kritikere er dog utilfredse med udgangen på hovedbestyrelsesmødet og både tidligere integrationsminister Birthe Rønn Hornbech og indfødsretsordfører Preben Bang Henriksen truer med at melde sig ud af Venstre.

	Hverken Lars Løkke Rasmussen eller Kristian Jensen ønsker dog at løfte sløret for, hvad de egentlig aftalte, da de mod afslutningen på hovedbestyrelsesmødet gik i enerum. Da deres møde var slut, holdt Kristian Jensen en kort tale, hvor han gjorde det klart, at han anbefalede, at Lars Løkke Rasmussen fortsætter som partiets formand. De to skal nu på landsturné til Venstres kredse.

	»Som politiker har man altid det ønske at være længst inde i maskinrummet og forhåbentlig samtidig stå på broen og have overblikket. Det kan en gang imellem godt være besværligt at gøre begge dele på samme tid. Men det håber jeg, at jeg kan,« siger Kristian Jensen på spørgsmålet om han har fået løfte på at blive lukket ind i Venstres såkaldte maskinrum, hvor beslutningene træffes.

	Lars Løkke Rasmussen mener dog ikke, at der aftalt noget om, at næstformanden skal spille en større rolle.

	»Der er jo ikke anden aftale end at jeg er formand og han er næstformand,« siger formanden.

