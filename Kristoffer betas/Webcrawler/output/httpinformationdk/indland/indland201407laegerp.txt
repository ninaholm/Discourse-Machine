Læger og patienter: Der er brug for handling
Både patienter og læger mener, at problemet med overbelægning på hospitalerne skal løses
 Overbelægning er andet og mere end gene for de patienter, der må ligge på gangene. Ny forskning viser, at dødeligheden øges, når der er for mange patienter på en afdeling.


 Flere patienter dør, når der er høj belægning på de medicinske afdelinger, viser ny undersøgelse.
»Det her bør føre til et stop for nedlæggelse af sengepladser,« siger formand for Danske Patienter Lars Engberg. Udmeldingen er en reaktion på speciallæge Flemming Madsens netop offentliggjorte undersøgelse, som viser, at der er større risiko for at patienterne dør, når der er stor overbelægning på de medicinske afdelinger på danske hospitaler:
»Man har været alt for hurtig til at fjerne pladser, og overbelægning er i dag normen mange steder. Det er jo efterhånden sjældent, at der er en belægning på 95-100 procent på en medicinsk afdeling,« siger Lars Engberg.
Også næstformand i Lægeforeningen Jette Dam-Hansen mener, at man har været for hurtig til at nedlægge sengepladser:
»Der er en nedre grænse for, hvor få medicinske sengepladser vi kan have. Det tager tid at få folk godt nok ovenpå efter forskellige sygdomme.«
 Overbelægning er andet og mere end gene for de patienter, der må ligge på gangene. Ny forskning viser, at dødeligheden øges, når der er for mange patienter på en afdeling.
Scanpix
Plejehjem skal følge med
Et andet problem er ifølge Jette Dam-Hansen, at der stadig er mange patienter, som ikke bliver udskrevet i rette tid, fordi der ikke er plads på plejehjem og i andre kommunale tilbud:
»Man har fjernet senge, og man har ikke opjusteret i den kommunale sektor, og det har givet et yderligere overbelægningsproblem,« siger hun og tilføjer: »Derfor er det vigtigt, at der kommer et bedre samarbejde med dem, der skal overtage behandlingen. At man er klar til at overtage patienterne på plejehjem, i rehabiliteringsforløb og i hjemmeplejen,« siger hun.
Undersøgelsen er vigtig, mener både Lægeforeningen og Danske Patienter. Men hverken Jette Dam-Hansen eller Lars Engberg er specielt overraskede over dens resultater:
»Undersøgelsen bekræfter den antagelse, vi længe har haft: At overbelægning er et problem, som man er nødt til at tage hånd om, fordi det går ud over patientsikkerheden og patientbehandlingen. Der er nogle, der ikke får den behandling, de burde få,« siger Jette Dam-Hansen.
LÆS: ’Det handler ikke om penge, men om god ledelse’

