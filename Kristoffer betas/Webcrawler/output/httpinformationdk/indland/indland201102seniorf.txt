Seniorførtidspension er tomme løfter
Selv om regeringen har lovet at lette tilgangen til seniorførtids-pension, er der tale om tomme løfter. Ordningen eksisterer i forvejen, og behandlingstiden bliver tilmed længere med regeringens udspil, lyder kritikken
Den 1. marts skal beskæftigelsesminister Inger Støjberg (t.v.) og socialminister Benedikte Kiær (K) i samråd om regeringens forslag til seniorførtidspension. Forslaget møder kritik blandt andet for at forringe den eksisterende ordning.


 Regeringens forslag om en seniorførtidspension møder kritik fra Socialdemokraterne og flere eksperter, fordi ordningen allerede findes, endda med kortere behandlingstid end regeringen lægger op til. Det skriver Altinget i dag.
Da regeringen lancerede tilbagetrækningsreformen, hvor efterlønnen afskaffes, var det med et løfte om, at nedslidte personer med mindre end fem år til folkepensionsalderen skal have mulighed for en særlig seniorførtidspension. Men denne særlige seniorførtidspension er i realiteten en forringelse af den nuværende førtidspensionsordning. Det skyldes, at kriterierne for at få seniorførtidspension vil være de samme, som kriterierne for førtidspension er i dag. Til gengæld vil sagsbehandlingstiden i nogle tilfælde være længere, end den er i dag, siger arbejdsmarkedsordfører Lennart Damsbo-Andersen (S) til Altinget.
»Det er en kanin, statsministeren har hevet op af en sæk uden at have tænkt over, hvad det egentlig var, han havde gang i. Han har ikke undersøgt det ordentligt,« siger han.
På et samråd 10. februar sagde beskæftigelsesminister Inger Støjberg (V) ellers, at sagsbehandlingstiden for seniorførtidspensionister skulle være hurtigere.
»Seniorførtidspension skal sikre en hurtigere og enklere tilkendelse af fleksjob og førtidspension for dem, der har behov,« sagde ministeren. Konkret skal det ske ved, at ansøgerne slipper for at skulle i arbejdsprøvning og i stedet bliver vurderet på det »foreliggende grundlag«. Det kan for eksempel være en lægejournal eller registrering af sygefravær, der dokumenterer, at arbejdsevnen er nedsat til »det ubetydelige«. Men den mulighed har ansøgere om førtidspension allerede i dag.
»I den nuværende sociallov kan man få vurderet sin førtidspension på det foreliggende grundlag, og det vil sige uden arbejdsprøvning. Og der er sagsbehandlingstiden på tre måneder,« siger Lennart Damsbo-Andersen.
Til gengæld risikerer man ifølge Lennart Damsbo-Andersen at skulle vente endnu længere på at få tilkendt seniorførtidspension. I regeringens udspil må det nemlig maksimalt tage seks måneder, og det er altså tre måneder mere, end den aktuelle sagsbehandlingstid i de tilfælde, hvor førtidspension vurderes på det »foreliggende grundlag«.
Samtidig retter socialrådgiverne en skarp kritik af regeringens forslag. Formand en for Dansk Socialrådgiverforening, Bettina Post, forudser, at næsten ingen vil få tilkendt seniorførtidspension, hvis regeringens udspil bliver en realitet. En lægejournal vil nemlig kun sjældent være dokumentation nok til at få tilkendt førtidspension i dag.
Mange afslag
»Der vil selvfølgelig være en sygejournal, som viser et forløb, hvor man måske kan se, at knæene eller ryggen er blevet dårligere, eller at man har sværere ved at overkomme nogle ting. Men at sige, at det er dokumentation for, at arbejdsevnen er varigt nedsat til det ubetydelige, er helt usandsynligt,« siger Bettina Post. Hun bakkes op af efterlønsforsker og ph.d. ved Aalborg Universitet Per H. Jensen: »Hvis kriterierne er de samme som i dag, er der stort set ikke nogen, der får seniorførtidspension,« siger han til Information.
Samtidig påpeger Per H. Jensen, at regeringen har sagt, at der skal være en ny praksis i forbindelse med vurdering af seniorførtidspension. Men med mindre den nye praksis indeholder andre kriterier, end de gældende i dag, vil der være tale om en ligegyldig ændring.
»Der er jo ingen logik i at indføre et nyt system, hvis alle kriterier er som i den allerede eksisterende førtidspensionsordning,« siger han.
Beskæftigelsesminister Inger Støjberg og socialminister Benedikte Kiær (K) skal 1. marts i samråd om regeringens forslag.


