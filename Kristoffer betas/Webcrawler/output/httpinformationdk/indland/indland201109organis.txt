Organisationer når ikke frem til de hårdest ramte
Danske nødhjælps­organisationer  arbejder ikke uhindret i Somalia, selvom det formuleres sådan på hjemmesider. Alligevel mener organisationerne godt, at danskerne kan regne ud, at man ikke kan nå frem overalt


 Folkekirkens Nødhjælp »arbejder uhindret i Somalia«. Det står der i hvert fald på organisationens hjemmeside – tilsyneladende en modsigelse af Læger Uden Grænsers vurdering af, at de værst ramte områder af Somalia er uden for hjælpeorganisationernes rækkevidde.
Men »uhindret« betyder faktisk ikke, at Folkekirkens Nødhjælp kan nå frem overalt, forklarer katastrofekoordinator Christer Lænkholm:
»I nogle områder af Somalia er det så farligt, at man ikke kan uddele nødhjælp,« siger han og forklarer, at Folkekirkens Nødhjælp koncentrerer sit arbejde i ét af de hårdest ramte områder, fordi den har historie og gode lokale relationer i det område.
Også organisationen UNICEF Danmark skriver på sin hjemmeside, at »Nødhjælpen når frem i Somalia« og uddyber, at UNICEFs nødhjælp »ikke mindst (er) til de udsatte børn, der er svære at nå i de værst ramte områder.«
Og dem bestræber UNICEF sig også hver dag på at nå, understreger generalsekretær Steen M. Andersen.
»Men som for alle andre organisationer i området er vores medarbejderes sikkerhed prioritet nummer et. Og hvis vi den ene dag får at vide, at en landsby er farlig, kører vi et andet sted hen og prøver den måske igen en anden dag. Men vi har ikke lagt skjul på, at det her er en overordentlig vanskelig situation.«
Vanvittig kritik
Steen M. Andersen finder det »vanvittigt« af Læger uden Grænser at kritisere hjælpeorganisationerne for at skjule, at visse områder af Somalia ikke kan nås.
»Vi har fået 4.000 ton nødhjælp ind i selve Somalia, blandt andet til Læger uden Grænser, men vi har på intet tidspunkt påstået, at det kan lade sig gøre at redde alle børn – tværtimod,« siger han.
Folkekirkens Nødhjælp siger på sin hjemmeside »Tusind tak« til de danskere, som har givet organisationen 28 millioner kroner til indsatsen på Afrikas Horn gennem tv-showet Afrika nu! og egen-indsamlingen.
I afsnittet om Somalia står der, at organisationen »er accepteret og respekteret af lokale og religiøse ledere. Det er derfor muligt at arbejde uhindret i landet – i modsætning til mange andre nødhjælpsorganisationer.«
- Har I hjælpeorganisationer gjort det tydeligt nok for danskerne, at I ikke kan nå frem i hele Somalia?
»Danskerne ved godt, det er svært i Somalia,« siger Christer Lænkholm, som påpeger, at organisationernes budskaber kun er en »delkommunikation« i det billede, danskerne får af situationen.
»Der har været mange billeder af væbnede grupper og konflikt – jeg tror, ingen er i tvivl om, at det er et vanskeligt sted at arbejde.«
Svarer gerne
At Somalia er et vanskeligt sted at arbejde, er der ingen tvivl om, siger Jakob Eilsøe Mikkelsen, Red Barnets programkoordinator for Somalia.
»Jeg synes ikke, vi skjuler, at vi synes, det er en vanskelig opgave, og vi gør os heller ikke nogen illusioner om, at vi vil kunne nå alle,« siger han.
På Red Barnets hjemmeside kan man et sted læse, at de 10 millioner kroner fra den netop overståede landsindsamling blandt andet går til »det langsigtede arbejde i Somalia og Etiopien«, og et andet sted står der, at Red Barnet giver »mad til 9.000 børn på maduddelingssteder i Somalia.«
Jakob Eilsøe Mikkelsen fortæller imidlertid, at organisationens arbejde er begrænset til delstaten Puntland og de to regioner Galguduud og Hiraan i det centrale Somalia. Selvom der er tale om hårdt ramte områder, er det ikke de områder af Somalia, der ifølge FN er ramt af hungersnød.
- Mener I, at det er tydeligt nok for bidragyderen, at der altså er områder, hvor I ikke kan hjælpe?
»Hvis man spørger os om, hvad det er, vi laver, svarer vi gerne på, hvad det er, vi konkret gør, ligesom jeg også forsøger at gøre her. Det, der er vigtigt for os, er at hjælpe så mange, vi kan.«
- Bør I ikke gøre opmærksom på, hvor I arbejder, frem for man skal ringe ind for at få det at vide?
»Jeg synes, vi kan stå fuldstændig stå inde for det billede, vi tegner af, hvad vi gør. Vi hjælper i Somalia, Etiopien og Kenya, og vi er ikke inde – i forhold til nogen af vores operationer – og sige, hvor vi lige præcis hjælper.«
Det stort anlagte indsamlingsshow Afrika nu! samlede i alt 110 millioner kroner ind til sultkatastrofen på Afrikas Horn. Af de 12 organisationer, der deltog i indsamlingen, er det kun Røde Kors, der kan nå ud i alle dele af det sydlige og centrale Somalia, hvor befolkningen er hårdest ramt.

