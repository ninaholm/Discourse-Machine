'Murdoch-sagen understreger behov for et stærkt pressenævn'
Kun bødestraf vil have en præventiv effekt mod medier, der overtræder reglerne, mener advokat Knud Foldschack, der sidste år selv var involveret i en pressenævnssag


 Den britiske News of the World-skandale viser, at der er behov effektiv kontrol med pressen, også i Danmark. Det mener advokat Knud Foldschack, som længe har efterspurgt et stærkere pressenævn.
»Sagen understreger, at det er strengt nødvendigt at skride konsekvent ind over for medier, der ikke følger spillereglerne,« siger han.
I Storbritannien har både politikere og eksperter langet kraftigt ud efter det britiske pressenævn, Press Complaints Commission (PCC), fordi nævnet ikke tidligere har reageret på anklagerne mod News of the World.
Premierminister David Cameron har kaldt PCC »ineffektivt« og erklæret, at der er behov for »et fuldstændig nyt system«, mens Labours leder, Ed Miliband, har udtalt, at nævnet »blev etableret for at være en vagthund, men er blevet afsløret som en tandløs puddel«.
Helt så galt står det ikke til i Danmark, mener Knud Foldschack:
»Men jeg vil sige det sådan, at det danske pressenævn er en vagthund, som har mundkurv på forstået på den måde, at nævnet ikke har effektive redskaber. Det er barokt, at nævnet i realiteten ikke kan gøre noget over for useriøse mediers metoder andet end at kritisere dem.«
Ifølge advokaten bør Pressenævnet få mulighed for at udstede bøder ligesom blandt andre Fødevarestyrelsen med mulighed for, at medierne kan klage over nævnets afgørelser til en ankeinstans.
»Først når det får reelle konsekvenser at lave alvorlige fejl, vil det have en præventiv effekt, og i det hele taget skal Pressenævnet have en større værktøjskasse. For eksempel kunne man også forestille sig, at nævnet begyndte at tage sager op af egen drift ligesom ombudsmanden.«
Bøder fra nævnet?
Selv var Knud Foldschack som bestyrelsesformand for Øllingegaard Mejeri sidste år involveret i en pressenævnssag mod B.T.: I en artikel havde avisen påstået, at der var blevet fundet afføring i mejeriets økofløde, hvilket viste sig at være forkert og udløste kritik fra pressenævnet.
Netop Knud Foldschacks eget engagement i sagen betyder ifølge næstformand i Dansk Journalistforbund, Lars Werge, at han »måske ikke er helt objektiv«.
»Jeg synes, den regulering, der foregår, fungerer godt. Jeg ved i hvert fald, at der ikke er nogen journalister, der tager let på at være indbragt for Pressenævnet. Det er slet ikke min erfaring, hverken fra forbundet eller fra, da jeg var almindelig journalist. Der er ingen, der synes, det er sjovt,« siger Lars Werge.
'Mere offensivt'
Medieforsker på RUC Michael Bruun Andersen er også skeptisk over for ideen om at lade Pressenævnet udstede bøder, fordi »man så ville blande retssystemet sammen med et ikke-retsligt system«.
Til gengæld mener han, pressenævnet burde begynde at foretage undersøgelser af egen drift ligesom ombudsmanden:
»Det har nævnet faktisk også mulighed for at gøre i dag, men det sker bare ikke. Jeg har gennem mange år argumenteret for, at hele systemet burde revideres, og et af revisionspunkterne er klart, at Pressenævnet burde være mere offensivt og selv tage relevante sager op.«

