Vestegnsborgmestre ser Mette Frederiksen som ny S-formand
Beskæftigelsesministeren er et godt bud på ny formand for partiet, når Helle Thorning-Schmidt stopper, mener partiets magtfulde vestegnsborgmestre. Selv understreger Mette Frederiksen, at hun bakker ’fuldstændig op’ om Thorning


 
	Når Socialdemokraterne i dag indleder sin kongres i Aalborg, vil partiet trods fortsat dårlige meningsmålinger bakke op bag statsminister Helle Thorning-Schmidt. Men en række af partiets magtfulde vestegnsborgmestre ser nu beskæftigelsesminister Mette Frederiksen som ny partiformand, når Helle Thorning-Schmidt stopper.

	»Somme tider bliver man jo mere realistisk med alderen. Hun har jo et brændende engagement, og det har hun selvfølgelig været nødt til at justere lidt. Ikke engagementet – men de høje målsætninger. Men Mette Frederiksen i den nye udgave er endnu bedre end Mette Frederiksen i den gamle,« siger Brøndbys borgmester, Ib Terp.

	Selv om vestegnsborgmestrene understreger, at de ikke ønsker et formandsskifte, så frygter de ikke, at Mette Frederiksen, der kommer fra Socialdemokraternes venstrefløj, skræmmer de såkaldte blå socialdemokrater bort.

	»Mette Frederiksen anno 2013 rummer ikke noget, som kan forskrække hverken socialdemokratiske kernevælgere, Dansk Metal eller Thomas Gyldal Petersen. Tværtimod,« lyder det fra Herlevs borgmester, Thomas Gyldal Petersen.

	Mette Frederiksens egen borgmester i Ballerup, Jesper Würtzen, mener, at hendes styrke er ærlighed: »Hun siger de ting, som er upopulære. For eksempel om ret og pligt. Det kan folk godt lide. De kan stole på, hvad hun siger,« siger Jesper Würtzen.

	Både Ole Bjørstorp i Ishøj og Karin Søjberg Holst i Gladsaxe beskriver Mette Frederiksen som »et godt bud på en formand«, når den tid kommer.

	Hvidovres socialdemokratiske borgmester Helle Adelborg forventer dog, at der kommer andre kandidater til formandsposten.

	»Man ved jo godt, at når der pludselig bliver en ledig plads, så er der nogen, som vejrer morgenluft. Men jeg synes da, at Mette Frederiksen skal stille op og tage det opgør, hvis pladsen bliver ledig,« siger Helle Adelborg.

	Mette Frederiksen har imidlertid bred støtte i de tre traditionelle såkaldte kaffeklubber i folketingsgruppen, og for første gang i snart et kvart århundrede i Socialdemokraterne står en uantastet kandidat klar til at tage over, når partiformanden stopper.

	Selv svarer Mette Frederiksen på spørgsmålet: »Nu har jeg jo været så lang tid i Socialdemokraterne, at den diskussion popper op med jævne mellemrum. Mit svar er, at jeg bakker fuldstændig op om Helle Thorning-Schmidt som formand. Og det vil jeg blive ved med at gøre.«

