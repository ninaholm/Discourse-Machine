Nyuddannede betaler for ny dagpengereform
Regeringen, Dansk Folkeparti og Socialdemokraterne har fundet hinanden i en dagpengeaftale. Finansieringen findes ved at tage fra ledige nyuddannede uden børn. Fagforeninger frygter, at reformen kan holde unge fra at melde sig ind i a-kasser


 Torsdag faldt dagpengereformen på plads med Venstre, Dansk Folkeparti og Socialdemokraterne som underskrivere. En del af finansieringsgrundlaget stammer fra dimittendsatserne, som kommissionen anbefalede at reducere fra 82 til 78 procent af en maksimal dagpengesats. Sådan endte det ikke i det færdige udspil. Hvis du er nyuddannet med et barn vil din dagpengesats blive liggende på de 82 procent i det nye udspil. Mens satsen for en barnløs nyuddannet falder fra 82 til 71,5 procent. Det møder skarp kritik fra Camilla Gregersen, formand for Dansk Magisterforening. Hun kalder nedskæringen for »branduretfærdig«.
»Vi er en masse nyuddannede, som har gjort det, samfundet siger, og søgt ind på en uddannelse. Vi har kæmpet for at blive færdige og er nu på vej ud på arbejdsmarkedet, hvor vi kæmper med høj arbejdsløshed, fordi både den tidligere og nuværende regering har svigtet opgaven med at skabe jobåbninger. Nu stikker de så lige kniven ind en ekstra gang. Det er et uantageligt angreb og et svigt af en generation.«
Minus 1306 kroner
Tænketanken Kraka har regnet på, hvordan en barnløs dimitterendes rådighedsbeløb efter faste udgifter, vil se ud på den anden side af en implementeret reform. 1306 kroner står personen til at miste, hvilket efterlader hende med et rådighedsbeløb på 4003 kroner om måneden. Det er 862 kroner mindre, end hvad kommissionen forslog.
Socialdemokraternes formand, Mette Frederiksen, er godt tilfreds med aftalen. Dimittendsatserne er landet på et »fornuftigt niveau«: »Det vigtigste at få sagt er, at vi hæver dimittendsatsen i forhold til, hvad der er foreslået af Dagpengekommissionen, hvad angår forsørgerne,« siger hun.
»Samtidig er det rigtigt, at vi sætter dimittendsatsen ned for andre. Men det er stadig sådan, at mange jo går fra SU, som er på knap 6.000 kroner om måneden til en dimittendsats, som ligger omkring 13.000«. Det er cirka de samme tal, Kraka når frem til. I de beregninger er tabet af studiejob ved endt uddannelse dog ikke regnet med. Ifølge en undersøgelse fra DJØF har halvdelen af de studerende på videregående uddannelser et studiejob. For en kandidatstuderende betyder det, at 61 procent af hans indkomst stammer fra erhvervsarbejde. Men når eksamen er i hus mister en nyuddannet studiejob, kollegiebolig og diverse studenterrabatter.
Læs også: Dimittenden: Urimeligt, men nogen må jo bøde
Signe Edsberg, der er 27 år og netop er blevet færdig med sin kandidat i arbejdslivsstudier og psykologi, vil få flere tusind mindre at leve for, hvis hun stadig er ledig, når dimittendsatsen bliver sat ned. At det skulle få hende til hurtigere at komme i arbejde, tvivler hun på: »Det økonomiske pres vil betyde, at jeg kommer mindre til tandlæge og køber mindre fødselsdagsgaver, men jeg vil ikke give op i forhold til at finde et job, jeg brænder for. Selv om de vil tilskynde os til at tage et hvilket som helst job, så er det ikke en mulighed lige nu, men måske om et halvt års tid,« siger Signe Edsberg.
Uacceptabelt
FTF’s formand, Bente Sorgenfrey, som har været medlem af Dagpengekommissionen, kritiserer nu, at skruen strammes yderligere for de nyuddannede – selv om forsørgerne trods alt går fri. Formanden for FTF, som har 450.000 offentlige og privat ansatte, er modstander af at tage socialpolitiske hensyn i et arbejdsmarkedspolitisk system: »Vi får den rigtige dagpengemodel nu med op til tre års dagpenge og fleksibel genoptjening. Det er et mere retfærdigt og mere enkelt system, hvor færre vil falde ud, og flere vil komme tættere på job. Det er også rigtig positivt, at politikerne har lyttet til lønmodtagerne og begrænser det til tre karensdage om året, men det er helt urimeligt, at de nyuddannede skal betale så stor en del af prisen,«
SF’s formand, Pia Olsen Dyhr, er enig: »Det er helt uacceptabelt at tørre så stor en regning af på de unge på arbejdsmarkedet. Som nyuddannet pædagog eller tømrer, har man jo ikke mulighed for at tage studiejob ved siden af dimittendsatsen«.
Gruppen af nyuddannede er samtidig en stor kilde til nye medlemmer i de a-kasser og fagforeninger, som holder dagpengesystemet oppe. Camilla Gregersen fra Dansk Magisterforening frygter for fremtiden, når det handler om at skaffe medlemmer i a-kasser og fagforeninger.
»Politikerne risikerer at sætte hele fødekæden i den danske model over styr, fordi aftalen gør det langt mere uattraktivt for de unge at melde sig ind i a-kasser og fagforeninger, så det her kan blive dyre lærepenge,« mener hun.

