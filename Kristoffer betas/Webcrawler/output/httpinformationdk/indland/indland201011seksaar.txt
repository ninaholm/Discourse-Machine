Seks år for vold mod tjenestedyr i funktion
Hænderne op, eller jeg gør! I dag behandler Folketinget et forslag fra Dansk Folkeparti, der vil have strafferammen for vold mod politihunde gjort fire gange større


 Lyset fra Folketingets fremmeste forkæmper for menneskets pelsede venner, Marlene Harpsøe fra Dansk Folkeparti, glitrer i dag over alle Danmarks hundehuse.
I dag skal Harpsøes beslutningsforslag om vold mod 'tjenestedyr i funktion' nemlig førstebehandles i Folketinget.
Harpsøe foreslår, at strafferammen for vold eller drab på tjenestedyr i funktion ganges med faktor fire til seks års fængsel. Da et tjenestedyr i funktion, nemlig politihunden Kayo, sidste år i Århus blev skudt på klods hold af litauiske bankrøvere, viste det sig, at bødlerne kun blev straffet for hærværk. De fik halvandet år.
Som Information tidligere har beskrevet, så lever politiets tjenestedyr et farligt liv helt yderst på kanten, når de er i funktion for at tjene til de daglige kødben.
En oversigt fra Rigspolitiet for 2009 viste således, at ud over drabet på Kayo blev to tjenestedyr slået med flasker, to med jernstænger, to blev forsøgt kvalt, mens ikke færre end 50 af Kayos firbenede kolleger var i knibe og blev udsat for slag eller spark!
Harpsøe finder det »meget stødende« for »borgernes retsfølelse«, at drab på tjenestedyr kun straffes som hærværk, »idet der er tale om et levende væsen, der har haft en samfundsmæssig vigtig funktion i Danmark, hvor hunden har bidraget til at opretholde lov og orden«, som der står i beslutningsforslaget.
Én på pelsen
Hvad gør utrættelige Harpsøe i den situation? Hun skæver selvfølgelig til, hvad amerikanerne gør, for i det vildeste vesten er der ingen pardon: Alvorlig skade og drab på politiets tjenestedyr kan således udløse 10 års fængsel. Hvorfor det skal være fire år billigere at udøve vold mod danske tjenestedyr, giver Harpsøe ingen forklaring på.
Tidligere justitsminister Brian Mikkelsen afviste for et år siden, at der var grundlag for at forhøje strafferammen: Hvis vold mod et tjenestedyr i funktion vurderes som særligt groft hærværk, er der nemlig ifølge straffelovens paragraf 291, stk. 2 i forvejen en strafferamme op til seks år.
Nu skal der skal nok blandt avisens læsere være en del hårde hunde, der bjæffer, at seks år i skyggen for at sparke eller slå en politikøter er i overkanten. Sådanne tjenestedyrs-hadere vil sikkert henvise til, at meget ondskab mod mennesker straffes lavere: I sager om ulovlig tvang går strafferammen op til to år, almindelig vold fire år, tvangsægteskab (der kan vare hele livet) fire år, mens strafferammen for at berøve en anden friheden ligeledes går op til fire år. Men i denne sag støtter Information altså Harpsøe: Bare giv dem poten!
Til allersidst et forbrugertip til alle, der tumler med planer om at sparke til en politihund: Hvis man nøjes med at stjæle kræet, er strafferammen kun 18 måneder ... Vov!

