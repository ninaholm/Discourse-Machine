Folketinget kræver klar besked om bistandssvindel
Udviklingsminister Christian Friis Bach skal på et kommende samråd redegøre for omfanget af svindel med danske bistandsmidler i Afghanistan. Liberal Alliance mener, at Danmark bør stramme gevaldigt op
Flere danske bistandsprojekter i Afghanistan har været ramt af korruption, og flere partier i Folketinget vil nu have udviklingsministeren til at redegøre yderligere for svindlens omfang.


 
	Alle partier uden for regeringen kræver nu klar besked om omfanget af svin-del med danske bistandsmidler i Afghanistan. Og de vil vide, hvad Udenrigsministeriet gør for at komme svindlen til liv og forhindre nye sager.

	Det sker, efter at Information har dokumenteret, at danske bistandsprojekter i Afghanistan har været ramt af korruption, svindel og tyveri mindst 10 gange siden 2005.

	Både Venstre og Konservative kræver udviklingsminister Christian Friis Bach (R) indkaldt til et samråd om problemet.

	»Vi vil have hans vurdering af bistandsindsatsen i Afghanistan for at finde ud af, hvor stort problemet er, og hvad vi kan gøre for at for-bedre indsatsen,« siger Venstres udviklingsordfører, Jakob Ellemann-Jensen.

	Formanden for Udenrigsudvalget, tidligere udenrigsminister Per Stig Møller (K), er helt enig i behovet for et samråd: »Vi må have ministeren til at redegøre for omfanget af svindel med danske midler og have ham til at forklare, hvad man gør for at imødegå svindel – og fortælle, hvilke procedurer Danmark følger, når der opstår problemer,« siger han.

	Tvivl om omfanget

	Også Dansk Folkeparti, Liberal Alliance og Enhedslisten vil have sagen taget op.

	»Jeg vil meget gerne have en forklaring på, hvorfor der er så stor forskel på ministerens vurdering af problemets omfang og så den vurdering, vi for nylig hørte fra NATO’s antikorruptionschef, Flemming Agerskov,« siger udviklingsordfører Kristian Skibby (DF).

	Agerskov vurderede i sidste uge, at en tredjedel af den danske bistand til Afghanistan forsvinder i korruption, mens ministeren mener, at problemet er »meget beskedent«.

	Enhedslistens Christian Lund er »chokeret« over omfanget af svindel og mener, at der ud over en redegørelse fra ministeren også er brug for en offentlig høring om problemet.

	Mette Bock fra Liberal Alliance vil opfordre regeringen til at stramme kraftigt op på kontrollen med den danske bistand til Afghanistan.

	»Danmark bør være langt mere konsekvent over for svindel med dansk midler,« siger hun.

	»Kontrollen skal styrkes, reaktionerne skal være konsekvente. Hvad mener udviklingsministeren egentlig med, at Danmark har nultolerance over for korruption? For mig at se indebærer det, at bistanden øjeblikkeligt skal stoppes, når der opstår mistanke om korruption. Og der bør først åbnes for støtte igen, hvis mistanken kan afkræftes.«

	Derudover mener både Liberal Alliance og Dansk Folkeparti, at Danmark konsekvent skal søge at retsforfølge involverede og ikke nøjes med at kræve de korrupte fjernet.

	Budgetstøtte

	Liberal Alliance mener, at de 10 sager bør få regeringen til at overveje, om Danmark fortsat skal give såkaldt budgetstøtte til den afghanske regering. Det er den måde, Danmark årligt giver størstedelen af de 530 millioner kroner på. Budgetstøtte vil sige, at pengene gives som en gen-eral bevilling til et ministerium, der selv bestemmer, hvordan pengene anvendes.

	»Vi ved, at Afghanistan er et af verdens mest korrupte lande. Derfor skal vi være ekstra påpasselige,« siger Mette Bock. »Og hvis det viser sig, at der er et generelt problem med håndteringen af budgetstøtte til den afghanske regering, så bør den danske strategi ændres, så midlerne i stedet går direkte til projekter på lokalt niveau,« siger hun.

	Dansk Folkeparti er også »specielt loren ved budgetstøtte«.

	»Jeg kan meget bedre lide de projekter, hvor der er danskere involveret hele vejen,« siger ordfører Kristian Skibby.

	»Embedsmændene fra Udenrig-sministeriet skal ud i marken i stedet for bare at lave evalueringer.«

	Et synspunkt, som også støttes af Enhedslisten: »Hvis budgetstøtten skal fortsætte, må vi have en dansk kontrollant ud og sidde i de afghanske ministerier og tjekke, at pengene ikke forsvinder. Det er dyrt, men nødvendigt, når korruptionen er så slem som i Afghanistan,« siger han.

	Udviklingsminister Christian Friis Bach har hidtil afvist, at der kan røres ved budgetstøtten.

	»Hvis vi ikke kanaliserer bistanden gennem regeringen, vil det aldrig lykkes at skabe den sociale kontrakt mellem befolkningen og regeringen, som får afghanerne til at vælge staten frem for Taleban,« siger ministeren.

	»Og den kontrakt er fuldstændig uomgængelig, hvis Afghanistan ikke igen skal ende i konflikt og krig.«

