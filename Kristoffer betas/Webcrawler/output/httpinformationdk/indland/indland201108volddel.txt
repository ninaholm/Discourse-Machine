Vold er en del af hverdagen i skolen
Engang var jobbet omgærdet med respekt.  I dag udsættes lærere alt for ofte for vold og trusler fra elevernes side. En af dem var nyuddannede Christina Nissen, der fik et professionelt og psykisk knæk på grund af en  otte-årig dreng
Christina Nissen fik som nyuddannet lærer et alvorligt knæk, da hun blev slået af en meget aggressiv otte-årig elev.


 »Vil du ha' den, hva'? Vil du ha' den?«
Bolden er blot få centimeter fra Christina Nissens hoved. Den otte-årige dreng Peter virker til at være fuldstændig klar over, hvor truende han er med bolden i hænderne.
»Vil du ha' den, hva'? Vil du ha' den?«
SMASK!
Tirsdag den 17. marts 2009 er ellers startet helt efter sædvanen. Den nyuddannede 26-årige Christina Nissen er først forbi lærerværelset for at få en kop kaffe. Så går turen ned i klasseværelset for at sige godmorgen til eleverne. Peter er der også. Christina indstiller sig på, at dagen langtfra bliver fredelig. Drengen er stærkt udadreagerende. Han har ingen diagnose på ADHD eller autisme, men han sparker tit til ting, kaster med ting og bliver hurtigt sur. En gang har han truet nogle af de andre børn med en kniv og fået en lærer til at græde.
Christina er klar over, at hun skal være på vagt, når han er i skole. Også i dag. Alligevel når hun ikke at forhindre Peter i at tyre en bold i hovedet på hende. Det resulterer i Christinas første arbejdsskadeanmeldelse for vold fra Peters side. Det bliver ikke den sidste.
Udsatte lærere
»14-årig overfaldt skoleleder og sekretær«. »Elev risikerer sag om vold«. »To drenge lammetævede elev i klasseværelse«. »Elev begik vold på sin næstsidste skoledag«. »Skoledreng angreb lærer og elev«. »16-årig fik fængsel for kvælertag«. »Dømt for trusler mod skoleleder«.
Avisoverskrifterne her er blot et lille udsnit fra de seneste 12 måneder. Men voldsepisoderne fylder ikke kun i aviserne, de fylder også i statistikkerne og ikke mindst i bevidstheden hos de involverede.
Næsten halvdelen af alle folkeskolelærere har været udsat for vold eller trusler om vold på et tidspunkt i deres arbejdsliv. Det viste en undersøgelse fra Magasinet Arbejdsmiljø i 2007. En undersøgelse fra CASA (Center for Alternativ Samfundsanalyse) viste desuden i 2007, at godt hver fjerde lærer inden for bare det seneste år havde været udsat for vold eller trusler om vold.
Spørger man lærerne og skolelederne, er de voldelige episoder og truslerne langtfra hverdag. Men de er der og tallet er alt for højt.
»Folkeskolen er på godt og ondt et spejlbillede af det danske samfund, og det er jo ikke kun vores faggruppe, der oplever en stigning. Men det er uacceptabelt, at så stor en del af lærerne bliver forulempet på den måde,« siger Anders Bondo Christensen, formand for Danmarks Lærerforening, DLF.
Bedre til at anmelde
Siden 1993 er antallet af lærere, der fortæller, at de har været udsat for vold og trusler inden for det seneste år, fordoblet.
»Vi oplever, at lærerne er blevet bedre til at anmelde volden. Man begynder at tage det alvorligt. For nogle år tilbage var det forbundet med en vis skam, at man havde været udsat for vold eller trusler om vold. I dag vil man ikke finde sig i det,« siger Kenneth Nielsen, formand for Esbjerg Lærerforening.
Der er dog stadig mange lærere, der ikke anmelder volden. Det viste undersøgelsen fra 2007 også. Selv om næsten halvdelen af folkeskolelærerne på et tidspunkt har været udsat for vold eller trusler om vold, er det kun omkring 20 procent, der anmelder volden til Arbejdsskadestyrelsen eller Arbejdstilsynet. Så selv om tallet er højt i forvejen, huserer der mange mørketal.
Magtesløse børn
Det er oftest eleverne, der udsætter lærerne for vold og trusler i skolen. Ifølge børnepsykolog og medlem af Børnerådet Ole Kyed kan man inddele de børn, der udøver volden, i flere grupper. Kendetegnende for dem alle er dog magtesløshed.
»Der kan være mange grunde til, at børn reagerer med vold. Jo yngre de er, jo vanskeligere kan de have ved at overskue en situation, og jo vanskeligere kan de have ved at formulere sig. Så anvender de fysikken, hvilket kan blive grænseoverskridende og ende i vold. De er magtesløse,« siger Ole Kyed.
Børn med diagnoser er en af de grupper, der oftest kan havne i situationer, de har svært ved at overskue. Det kan være børn fra autisme-spektret eller med ADHD. CASA-undersøgelsen viste, at tallene for vold og trusler er langt højere i specialklasser og på specialskoler, hvor disse elever er. Men for at ty til vold behøver man ikke nødvendigvis have en diagnose, betoner Ole Kyed. Også børn, der oplever vold på hjemmefronten, i fritiden eller i miljøet, de færdes i, kan anse vold som vejen ud af problemer. Det kan også være børn, der mistrives i socialt belastede hjem, hvor alkohol og rusmidler kan være en del af barnets hverdag.
Også helt 'almindelige' børn fra 'almindelige' hjem kan udøve vold i skolen:
»Der kan være noget i relationen eller konteksten, der trigger barnet. Barnet kan være træt, stresset eller på anden måde følelsesmæssigt påvirket,« siger Ole Kyed.
En knyttet næve
Peter bliver mere og mere voldsom i skolen. Han er ofte oppe at slås i frikvartererne, og Christina kan mærke, at de andre elever er bange for ham. Christina selv opdager ikke, at tingene langsomt er begyndt at skride for hende. Over flere måneder finder hun sig i flere og flere voldsomme udbrud og aggressioner fra Peters side, og hendes grænse for, hvad hun vil finde sig i, bliver flyttet tilsvarende.
Efter episoden med bolden er der nu næsten altid to lærere på i Peters klasse. Én til at undervise klassen, en anden til Peter. Hans adfærd ødelægger nu alt for ofte undervisningen.
Onsdag den 13. maj 2009 er Christina ekstralærer på Peter, og dagen har fået en dårlig start. Peter har ikke villet deltage i musik- timen og står nu og larmer ved et bordfodboldbord. Han forstyrrer alle omkring sig. Christina prøver at stoppe Peter, men det gør ham blot hidsig. Det skal hun fandeme ikke bestemme. Det er tydeligt for Christina, at det eneste, Peter vil nu, er at larme.
Til sidst bliver det for meget for Christina. Hun tager fat i Peter og vil bære ham væk. Men Peter holder fast i bordet, og Christina slæber nu både Peter og bordfodboldbordet på én gang. Christina får løsnet hans greb i bordet, men har ikke ordentligt fat i ham. Han vender sig om mod hende og slår med en knytnæve ind i Christinas overarm.
Det gør ondt. Christina slipper Peter og siger til ham, at han har overtrådt hendes grænse. Hun ikke vil finde sig i, at han slår hende. Peter løber væk. Christina er færdig.
En folkeskole under pres
Når Christina ser tilbage på episoderne med Peter, kan hun se, at hun var en presset lærer på flere fronter. Sådan er hun ikke den eneste lærer, der har det.
Fyringer, flere elever pr. lærer, lavere timeantal, flere vikartimer og høje forventninger til de faglige resultater. Det er virkeligheden for de fleste danske folkeskolelærere. Samtidig er der fra politisk side krav om at øge inklusionen. Det vil sige, at man i højere grad skal beholde de børn i folkeskolen, som man før ville sende i en specialklasse eller specialskole. Specialbørn, der er langt mere udadreagerende og voldelige end andre elever.
Folkeskolen er altså på mange måder presset, og flere fagfolk frygter, at volden vil stige, hvis man ikke gør noget aktivt for at forebygge den.
»Børnenes timetal bliver sat ned til minimum, klassekvotienterne op. Det er ikke det, der er vejen til at kunne rumme flere børn, der har vanskeligheder. Det er jo ganske trist, hvis vi skal afprøve det, før der er nogle, der tror på det,« siger Bjarne Nielsen, psykolog og formand for Pædagogiske Psykologers Forening (PPF).
Faglighed og fællesskab
Da den nye undervisningsminister, Troels Lund Poulsen (V), tiltrådte i marts 2011, var det med ønsket om en folkeskole med fokus på to områder: Stærk faglighed og et socialt fællesskab, der er med til at danne de unge mennesker.
Men kravet om både at være faglig og fællesskabsorienteret er svært at leve op til. Det mener Rasmus Alenkær, der er psykolog med ph.d. i bl.a. inklusion og problemadfærd.
»På den ene side skal man praktisere øget mangfoldighed. Man må som lærer ikke længere bare sige, at 'nu sender vi problemet videre', uden at forholde sig til egen praksis. Det kan være spændende, men det er også hårdt. Samtidig skal man som skole præstere og synliggøre faglige resultater. Så lærerne og pædagogerne er i et kæmpe krydspres,« siger han.
En dyr lektie
Alt Christinas engagement og energi er forsvundet nu. Hun er oven i købet bange for Peter og skammer sig samtidig over, at hun kan have det på den måde over for et barn på bare otte år. Det slår revner i hendes faglige stolthed.
I dag, hvor Christina er stoppet på skolen og har modtaget psykologhjælp for en depression, synes hun, at det er utroligt, at hun kunne lade sig påvirke så meget af et otte-årigt barn. Med den erfaring, hun har fået nu, ved hun, at hun aldrig vil lade tingene køre så langt ud, som det gjorde med Peter. Hun vil stille meget større krav til sine omgivelser og til sine egne grænser i fremtiden. Men det var en dyr lektie.
 
Peter er et opdigtet navn, men drengens rigtige navn er redaktionen bekendt

