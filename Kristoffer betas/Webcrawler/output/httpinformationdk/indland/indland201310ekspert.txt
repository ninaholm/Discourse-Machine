Ekspert: ’Det er jo ikke et svar’
Skatteminister Holger K. Nielsen (SF) kritiseres for at give spindoktor fratrædelsesgodtgørelse, selv om denne fratræder efter »eget ønske«. Men der er faktisk et fortilfælde. Rigsrevisionen mente bare ikke, at det var lovligt
Enhedslisten og Dansk Folkeparti vil have Holger K. Nielsen (SF) til at svare på, hvorfor dennes tidligere spindoktor, Thomas Brahm, får en fratrædelsesgodtgørelse, når han selv valgte at fratræde sin stilling.


 
	SF’s gruppeformand var ikke i tvivl. Det kunne godt være, at ministeren mente, det var »både rimeligt og anstændigt«, at den særlige rådgiver, eller spindoktor, fik seks måneders løn som fratrædelsesgodtgørelse. Men når vedkommende nu engang var stoppet efter »eget ønske«, så skylder staten ikke noget. Alt andet ville være at forskelsbehandle medarbejderne.

	»For jeg går ikke ud fra, at en medarbejder i Kirkeministeriet, som er ansat under normale vilkår og ikke som særlig rådgiver, kan gå hen og sige: Jeg vil gerne sige op i dag, men jeg vil i øvrigt gerne have seks måneders løn,« lød det fra SF’s gruppeformand, Aage Frandsen, den dag i december i 2003 under en debat i folketingssalen med kirkeminister Tove Fergo (V). Når skatteminister Holger K. Nielsen (SF) nu kritiseres for – tilsyneladende – i strid med loven også at have givet sin særlige rådgiver, Thomas Brahm, seks månders løn, eller 469.350,42 kroner, i fratrædelsesgodtgørelse, er der faktisk et fortilfælde. Thomas Brahm modregnes dog de sidste tre måneder i tilfælde af andet arbejde.

	Dengang fratrådte Tove Fergos særlige rådgiver, Henrik Gade Jensen, nemlig også efter en mediestorm. Og denne gang er Thomas Brahm fratrådt efter »eget ønske«, da han blev afsløret i – efter regeringsbeslutningen om at opgive den øremærkede barsel til mænd – at have sendt en mail til pressen, hvori det blev fremført, hvordan ledende socialdemokrater har ændret holdning i forhold til denne.

	DF: Reglerne skal overholdes

	Både i 2003 og et årti senere hæfter både oppositionspolitikere og jurister sig imidlertid ved, at de særlige rådgivere kun har ret til seks måneders løn, hvis/når deres ansættelse ophører i forbindelse med, at der udskrives valg, eller der udnævnes en ny minister.

	I 2004 fastslog Rigsrevisionen da også, at den særlige rådgiver ikke havde krav på en fratrædelsesgodtgørelse og kirkeministeren ikke ret til at give en sådan. Rigsrevisionen afviste samtidig daværende finansminister Thor Pedersens (V) undskyldning om, at kirkeministeren i stedet bare kunne have givet et engangsvederlag. En sådan kan nemlig »alene ydes som honorering af særlig indsats som resultatløn eller som honorering af merarbejde, og det kræver en konkret begrundelse,« hed det i revisionen af statsregnskabet for 2003.

	Ved den lejlighed mente Socialdemokraternes daværende kirkeordfører og nuværende formand for Kirkeudvalget, Karen Klint, at man havde »at gøre med en regering, der ser lidt stort på, om den juridiske hjemmel er til stede, bare fantasien er i orden«.

	I dag oplyser Skatteministeriet kun følgende omkring årsag og hjemmel til Thomas Brahms fratrædelsesordning: »Der henvises til pressemeddelelse af 7. september 2013, hvoraf det fremgår, at det er aftalt, at Thomas Brahm fratræder sin stilling. Der er således hverken tale om en opsigelse eller en afskedigelse«.

	Et svar, som ikke tilfredsstiller Sten Bønsing, lektor i forvaltningsret ved Aalborg Universitet:

	»Det er jo goddag mand økseskaft. Det er jo ikke et svar.«

	Et svar kræver imidlertid både Enhedslisten og Dansk Folkeparti nu. Senest kritiserede finansminister Bjarne Corydon (S) inden sommerferien, at en række topchefer i staten trods åremålsansættelser alligevel fik hele eller halve millioner i fratrædelsesgodtgørelser.

	DF’s retsordfører, Peter Skaarup, henviser til, at én ting er, at den nuværende SRSF-regering øgede antallet af særlige rådgivere ved sin tiltræden. En anden ting er, at reglerne skal overholdes: »Hvis reglerne er blevet brudt, så må der selvfølgelig ske en genopretning af disse: altså et stop for udbetalingen og en tilbagebetaling af de allerede udbetalte penge.«

	Det har ikke været muligt at få en kommentar fra Thomas Brahm. Han tiltræder den 1. november som såkaldt kampagneleder i SF.

