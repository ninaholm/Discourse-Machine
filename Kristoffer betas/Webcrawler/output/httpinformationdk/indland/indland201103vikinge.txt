'Vikingernes blod ruller allerede i mine årer'
Jessica McCallin ønskede at få et barn ved hjælp af donorsæd, men det er ikke så let i Storbritannien. Så hørte hun om den blomstrende befrugtningsindustri i Danmark. Hun fortæller her sin historie
Jessica McCallins datter skal hedde Freja °© lige som vikingernes frugtbarheds°©gudinde.


 Mit ønske om at få et barn har aldrig været desperat, men det var der hele tiden og blev større i årenes løb. Det begyndte, da jeg var i starten af 20'erne, og mine veninder og jeg til vores egen forundring pludselig blev opmærksomme på babyer: Vi begyndte at fantasere om at blive mødre og drømme om at blive gravide.
Vi tilskrev det biologi og slog det ud af hovedet. Vores biologiske ure havde masser af tid at løbe på. Vi gik ud fra, at mænd, forpligtende parforhold og måske ægteskab nok skulle komme. Børn kan man altid få, tænkte vi, imens vi fik travlt med andre ting.
For mig blev det bare aldrig rigtig til noget med mænd, parforhold og ægteskab. Mine romantiske relationer var altid problematiske. Det meste af mit unge liv var jeg single. Rigtig forelsket blev jeg kun en gang. Engang bekymrede dette mig, men da jeg nåede midten af 30'erne, lærte jeg at sætte pris på min status som ugift, og nu er en tilværelse i cølibat blevet et bevidst valg.
Selv om min interesse for parforhold aftog, blev mit ønske om at få et barn større. Da jeg var 32 tænkte jeg: 'Jeg vil føde mit første barn, når jeg bliver 35', men jeg indså, at medmindre jeg ville forstille mig på bedrag eller engangsaffærer - intet af dette tiltalte mig - var mulighederne begrænsede. Jeg overvejede at blive pleje- eller adoptivmor, men resignerede.
God kvalitet
Tiden gik, men mine tanker om at blive mor ville ikke forsvinde. Jeg var blevet 35, og jeg blev mere og mere bekymret, fordi fertiliteten aftager hurtigt herefter.
Men så var det, at en dansk veninde fortalte mig om Danmarks sædbanker.
I 2005 mistede sæddonorer i Storbritannien retten til anonymitet, og børn har nu ret til at kontakte deres biologiske far, når de fylder 18. Nogle mener, at det er det, som har ført til et fald i antallet af mænd, der er villige til at donere sæd. Andre hævder, at der er masser af britisk sæd, men at den forvaltes forkert af fertilitetsklinikkerne.
Uanset hvad er britisk donorsæd ikke let tilgængelig, og derfor rejser britiske kvinder i stigende grad til Danmark for at lade sig inseminere. Faktisk er frugtbarhed blevet en blomstrende industri i Danmark med klinikker, som ikke kun behandler udenlandske kvinder, men også eksporterer sæd til det meste af verden.
Danske donorer nyder fortsat anonymitet har generelt en velvillig indstilling til sæddonation, og det betyder, at de danske sædbanker ikke savner 'indlån'. Samtidig er kvalitetskontrollen streng: Kun sæd af høj kvalitet, især hurtigtsvømmende sæd fra mænd i 20-års-alderen, kommer i betragtning.
Jeg kom til at le, da jeg så, at en af de danske klinik benytter markedsføringssloganet: »Tillykke, det blev en viking«. Men vikingeaspektet var ikke uden appel. Min familie stammer fra det nordlige England, et område, som blev erobret af vikinger, så det er rimeligt at antage, at der i forvejen ruller skandinavisk blod i vores årer. Mange af os er høje og lyse. Et barn undfanget med dansk sperm vil således have større chance for at ligne mig og min familie.
Jeg tænkte, at jeg senere måske ville komme til at fortryde, at jeg ikke havde fået et barn eller i det mindste gjort forsøget.
Test og interview
Jeg drøftede ideen med mine forældre. De har fem børn og ønsker sig så mange børnebørn som muligt. Også mine nære venner var positive. Jeg havde ventet, at den manglende far ville gøre dem forbeholdne, men jeg blev overrasket over ikke at støde på nogen indvendinger.
En homoseksuel ven og en ekskæreste udtrykte begge interesse for at blive donor. Jeg overvejede, men kunne ikke få klar besked om, hvilken rolle de ønskede at spille i barnets liv, og sagde nej tak til begge. Faktisk fik jeg gennem samtalerne med dem bestyrket den opfattelse, at det var det rette at få barn alene.
Og samtaler med andre kvinder, der havde valgt 'den danske model', ryddede min sidste tvivl af vejen. Vi talte om, at ville kunne præsentere vores børn for hinanden, så de kunne lære mennesker af en lignende afstamning at kende.
Klinikkerne i Danmark krævede dokumentation for, at jeg ikke led af en række sygdomme, så jeg måtte tage en del test. Jeg måtte også deltage i et telefoninterview, hvor klinikken spurgte ind til mine motiver. Da de fandt, at alt var i orden, var det bare et spørgsmål om at flyve til København, når jeg havde ægløsning, angive de eventuelle racemæssige karakteristika, jeg ønskede fra donoren, og aflevere pengene. Den klinik jeg havde valgt, opkrævede et gebyr på omkring 460 pund (4.000 kr., red.).
Inseminationen tog fem minutter. Sæden blev deponeret i livmoren via et lille kateter for at maksimere dens chancer for at befrugte ægget.
Ifølge statistikken havde jeg 17 procents chance for, at insemineringen ville resultere i graviditet. Jeg var parat til at tage til København igen om nødvendigt, men på en eller anden måde vidste jeg, at der var bonus.
Frugtbarhedsgudinde
Da jeg gik henad gaden på den herlige, solrige dag - det var den 21. juni, midsommer og en dag, de hedenske nordeuropæere forbandt med frugtbarhed, følte jeg mig sikker. Mens jeg ventede på vished om, at min næste menstruation ville udeblive, følte jeg en snurrende fornemmelser i min livmor - ægget, som fæsnede sig til livmorvæggen - så jeg blev ikke overrasket, men overlykkelig, da graviditetstesten viste sig at være positiv.
Det er nu kun få dage, til jeg skal føde min datter. Jeg har tænkt mig at kalde hende Freja, et navn jeg altid har elsket, og som jeg vidste, var det rette, da jeg læste, at det er navnet på vikingernes gudinde for frugtbarhed.
© The Guardian og Information Oversat af Niels Ivar Larsen


