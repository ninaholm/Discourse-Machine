Kontroversiel dokumentarist går undercover som diplomat
Mads Brügger rejste i sin prisvindende dokumentarfilm 'Det røde kapel' til Nordkorea forklædt som kommunistisk teaterdirektør. I sin næste film, 'Ambassadøren', fortsætter han rollespillet, men nu som skruppelløs diplomat i Centralafrika. Det er underholdende og afslørende – men er det også i orden?


 En solrig dag i oktober 2010 ankommer en dekadent, hvid mand iført lyst jakkesæt, ridestøvler, manchetknapper, cigaretrør og mørke solbriller til Den Centralafrikanske Republik med papirer i lommen, der dokumenterer hans status som liberisk diplomat.
Officielt er han der for at åbne en tændstikfabrik med job til de lokale, uofficielt er han mere interesseret i at få adgang til landets store reserver af diamanter.
Journalist og dokumentarist Mads Brügger vrider genrebegrebet til det yderste i sin nye dokumentarfilm, Ambassadøren, hvor han forklædt som diplomat forsøger at udstille nogle af de mange problemer med korruption, magtmisbrug og nepotisme, som hærger i en fejlslagen afrikansk stat.
Filmen, der er en del af projektet New Danish Screen, får først premiere til oktober, men i går blev de første levende billeder lækket til pressen i form af en to minutter lang trailer, der viser, hvad publikum har i vente. Det er som sædvanlig i tilfældet Brügger det uventede.
»Som genre er dokumentarfilm om Afrika ved at synke sammen under sin egen vægt. Alle kan lave væsentlige og anstændige Afrika-dokumentarer uden at få snavs på fingrene, men uanset hvor væsentlige og anstændige de er, så er der næsten ingen, der gider at se dem,« siger Mads Brügger til Information.
Med Ambassadøren ønsker han at lave en anderledes dokumentar, der med hans egne ord »ikke handler om hungersnød og børnesoldater, men som søger tilbage til det Afrika, forfattere som Graham Green, Ernest Hemingway elskede og dyrkede Tintins Afrika.«
Manden med den gule hat
Den danske dokumentarist har tidligere udfordret de journalistiske genrer med sin Sundance-vindende dokumentarfilm Det røde kapel fra 2006, hvor han forklædt som kommunistisk teaterdirektør rejste til Nordkorea og vendte tilbage med unikke optagelser fra et ellers hermetisk lukket land.
I Ambassadøren bruger han igen rollespillet som journalistisk metode, men denne gang i en endnu mere radikal version, idet han ikke blot foregiver at være diplomat, men rent faktisk køber titlen og efterfølgende opfører sig derefter.
»Diplomater er en slags superjournalister, fordi de har adgang til magtens inderste kredse og hele det fedtlag af expats, forretningsfolk, døgnflueministre og andre diplomater, som regerer i fejlslagne stater. Meget af det, jeg får adgang til gennem min diplomatstatus, var jeg aldrig kommet i nærheden af med konventionelle journalistiske metoder,« siger Mads Brügger, der dog erkender, at han opererer i et felt fyldt med etiske komplikationer.
»Jeg udlever jo den hvide mands fantasi om Afrika og opfører mig på mange måder som mareridtsudgaven af Manden med den gule hat. Men sagen er, at personer som mig, der ønsker at udnytte de muligheder, der er i at blande forretning og diplomati i Afrika, jo eksisterer i virkeligheden.«
Fransk kolonialisme
Mads Brügger ønsker ikke at røbe, hvordan han kom i besiddelse af sit diplomatpas det hører filmen til, siger han men han vil gerne fortælle om nogle af de mange døre, det åbnede. Blandt andet blev han i sin egenskab af liberisk diplomat gode venner med stabssikkerhedschefen i Den Centralafrikanske Republik, en grotesk tyk tjekkisk fremmedlegionær, der mens han drak det meste af en flaske vodka fortalte ham alt om, hvad franskmændene laver i landet. Det var noget af det mest skræmmende, Mads Brügger nogensinde har lagt øre til.
»Han fortalte, at Frankrig betragter Den Centralafrikanske Republik som sin egen private sparekasse eller børneopsparing, og at de udnytter landets enorme reserver af olie, titanium og diamanter efter deres eget forgodtbefindende. For eksempel presser de målrettet forretningsfolk fra andre lande ud af Den Centralafrikanske Republik gennem en systemisk korrumpering af embedsværket.«
»Han fortalte også, at franske fly dagligt overflyver hele det centralafrikanske territorium, så de har fuldstændig styr på, hvor de forskellige oprørsgrupperinger befinder sig. Men de deler ikke oplysninger med landets regering, fordi og det er selvfølgelig hans vurdering at Frankrig er interesseret i at holde landet på kanten af afgrunden, så der ikke er andre, der får lyst til at investere i det.«
Excellence Cortzen
Hovedparten af Ambassadøren er filmet over halvanden måned i november og december sidste år, men i alt har Mads Brügger brugt godt fire år på at planlægge og researche filmen.
»Jeg har haft de mest uhyggelige oplevelser, man kan berede et menneske, men også de mest fantastiske oplevelser,« siger han.
Et eksempel på det sidste står klart i hans erindring: En aften, han kommer tilbage til sit hotel, står en uniformeret ordonnans fra Den Centralafrikanske Republik og venter på ham i receptionen. Han spørger, om han er Excellence Cortzen, Liberias konsul. Det svarer Mads Brügger bekræftende på, hvorpå manden rækker ham en kuvert, der har 'Excellence Cortzen' skrevet på forsiden med sirlig håndskrift. Herefter gør ordonnansen honnør, vender sig om og går.
»Det er et brev fra stabssikkerhedschefen i Den Centralafrikanske Republik, og kuverten indeholder to navne på personer, han vil anbefale, jeg taler med, hvis jeg vil danne mig et indtryk af, hvad der foregår i landet,« siger Mads Brügger med begejstring i stemmen: »Det var en fantastisk scene som løftet ud af en Graham Greene-roman, og at opleve dét i virkeligheden ... ja, det var svimlende.«
Men så er der de uhyggelige oplevelser. Dem, Mads Brügger helst vil glemme. I filmen er der en scene, hvor han vil ansætte pygmæer på den tændstikfabrik, han planlægger at bygge. Han får hjælp af en minister, der arrangerer et besøg i en nærliggende pygmæ-landsby, men da han næste morgen ankommer til byen har selvsamme minister hældt enorme mængder sprut på samtlige indbyggere også på børnene.
»Han havde gejlet dem op til, at jeg skulle komme, så de kunne tage sig bedst muligt ud. Men flere af dem var blevet så påvirkede af blandingen af sol, papvin og majs-djævlebryg, at de var gået i trance og hoppede rundt og hujede, mens jeg så bare sad i skyggen og kiggede på. Det var en forfærdelig oplevelse,« siger Mads Brügger.
Ambassadøren har dansk premiere den 5. oktober.

