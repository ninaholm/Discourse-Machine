V kritiserer EF-domstolen



 EF-Domstolen tager sig for mange friheder over for medlemslandene, og det har nu skabt tvivl om de stramme danske udlændingeregler. Det mener Venstres EU-ordfører, Michael Aastrup Jensen, der vil ændre rammerne for EU's fælles domstol.
"Jeg synes, at man det sidste halve års tid har kunnet se, at EF-Domstolen er gået i gang med en politisering, jeg ikke kan lide," siger han. Den udmelding får Dansk Folkepartis EU-ordfører, Morten Messerschmidt, til at forsøge at tage Venstre på ordet. Han genfremsætter et forslag fra sidste år, der skal stoppe, hvad han betragter som politisk aktivisme fra domstolen. 
Kritikken kommer, mens Udlændingeservice er under kraftig beskydning for ikke at fortælle borgerne om muligheden for at få en udenlandsk ægtefælle til Danmark ved hjælp af EU's regler. 

