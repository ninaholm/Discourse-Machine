Universitetslærere stemmer nej til overenskomst
Universitetslærerne i DM, DJØF og Yngre Læger opfordrer deres medlemmer til at stemme nej til overenskomsten, efter at staten har afvist at give de løstansatte undervisere på universiteterne bedre arbejdsvilkår og holde arbejdstiden nede for de fastansatte


 De universitetsansattes ønske om at få overenskomstdækket de løstansatte på universiteterne samt at få styr på de fastansattes arbejdstid, er blevet pure afvist af statens forhandlere under de igangværende overenskomstforhandlinger.
Derfor opfordrer Dansk Magisterforening (DM), DJØF og Yngre Læger nu deres universitetsansatte medlemmer til at stemme nej til overenskomsten.
Som Information skrev i går, er de universitetsansattes problem, at ledelsen kan opsige de lokale arbejdstidsaftaler og sløjfe de mange tusind timers overarbejde, som lærerne har oparbejdet i forbindelse med undervisningen. De universitetsansattes overenskomst rummer nemlig mulighed for, at der kan laves bindende aftaler lokalt om arbejdstiden.
Og det gør ifølge formand i DM Ingrid Stage universitetslærerne »fredløse«, fordi de kan blive pålagt mere arbejde uden at få betaling for det.
»Vi bliver mere og mere pressede, fordi nedskæringer på universiteterne ikke har ført til, at mængden af undervisning eller administrationen er reduceret, så forskningen er henvist til at foregå i fritiden,« siger Leif Søndergaard, der er repræsentant for universitetslærerne i DM.
Forhandlingerne om overenskomsten for de offentligt ansatte har på grund af den økonomiske krise ikke lagt op til at stille økonomiske krav, derfor havde de universitetsansatte en forventning om at komme igennem med nogle af de mindre omkostningstunge krav.
Forskning er problemet
Personalestyrelsen, der er den statslige arbejdsgiver, mener dog ikke, at der kan laves bindende arbejdstidsaftaler på universitetsområdet, så længe forskningstiden ikke kan kontrolleres. Derfor er universitetslærerne også undtaget overarbejdsbestemmelser.
Problemet er ikke nyt, men det stigende arbejdspres får ifølge de universitetsansatte fagforeningsrepræsentanter mange forskere til at gå ned med stress og gør universiteterne til en ikkeattraktiv arbejdsplads for unge mennesker.
»Vi havde derfor ønsket indskrevet i overenskomsten, at det er muligt lokalt at lave bindende aftaler om normer for, hvor meget tid den enkelte kan pålægges til undervisning og administration for dermed at sikre, at der indenfor en 37 timer arbejdsuge også er tid til forskning,« skriver de universitetsansatte i et fælles indlæg.
Heller ikke kravet om at få overenskomstdækket de løst ansatte undervisere kom de universitetsansatte igennem med overfor de statslige arbejdsgivere.
De tusindvis af løstansatte har i årevis undervist på universiteterne uden at optjene pension, ferie og på løse kontrakter, hvor ansættelse og afskedigelse kan ske uden normale varsler etc.
Selv om de løstansattes ringe arbejdsvilkår og arbejdstiden på universiteterne i årevis har været et problem, har det ikke tidligere fået universitetslærerne til at stemme nej til overenskomsten.
»Men når staten hverken er villig til at indgå kompromiser omkring lønnen eller arbejdsbetingelserne, så er det for voldsomt,« siger Leif Søndergaard.
Rettelse: Information skrev i går fejlagtigt, at de universitetsansatte i DM, DJØF og Yngre Læger opfordrer medlemmerne til at stemme nej til overenskomsten. De akademiske fagforeninger gør opmærksomme på, at det kun er et mindretal af de universitetsansattes repræsentanter, der anbefaler et nej. DM, DJØF og Yngre Læger anbefaler et ja. 

