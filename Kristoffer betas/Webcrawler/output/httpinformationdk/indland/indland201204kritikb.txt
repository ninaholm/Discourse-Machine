Kritik af Bødskov for dobbeltspil i udlændingesag
Mens justitsminister Morten Bødskov over for den danske offentlighed forklarer, at en ændring af regler om udvisning af kriminelle udlændinge ikke får reel betydning, skriver han til EU-Kommissionen, at ændringen vil forbedre beskyttelsen mod udvisning. ’Uhæmmet hykleri,’ mener Søren Pind
Justitsminister Morten Bødskov vil ændre reglerne om udvisning af kriminelle udlændinge, som S selv stemte for før valget. Til EU-kommissæren for retlige anliggender Viviane Reding skriver han, at ændringen vil forbedre beskyttelsen mod udvisning.


 Det kom som en overraskelse, da justitsminister Morten Bødskov (S) kort før påske sagde til Jyllands-Posten, at han nu vil ændre de regler om udvisning af kriminelle udlændinge, som både Socialdemokraterne og SF i sommer var med til at vedtage. Ministeren understregede over for avisen, at »den ændring, som vi laver, vil ikke få nogen reel betydning for, hvilke udlændinge, der kan udvises«.
Men nu viser det sig, at Morten Bødskov har omtalt sagen noget anderledes over for EU-Kommissionen end over for den danske offentlighed.
Det var daværende integrationsminister Søren Pind (V), der i sommer fremsatte stramningen af reglerne. Nu skulle kriminelle udlændinge som hovedregel udvises, og kun hvis en udvisning »med sikkerhed« ville være i strid med internationale konventioner, kunne den gøres betinget. Med andre ord skulle tvivlen ikke længere komme kriminelle udlændinge til gode.
I januar skrev EU’s kommissær for retlige anliggender Viviane Reding imidlertid til justitsminister Morten Bødskov, at hun var »bekymret« for, om reglerne harmonerer med EU’s opholdsdirektiv. Selv om Socialdemokraterne selv havde stemt for stramningen af reglerne, fik det ministeren til at svare kommissæren, at han nu vil ændre loven. Og som det fremgår af en aktindsigt i brevvekslingen, som Information har fået, skrev ministeren dernæst: »Dette vil blandt andet indebære, at den eksisterende ordlyd ’med sikkerhed’ vil blive slettet for at give en forbedret beskyttelse mod udvisning«.
Alene symbolsk?
Mens justitsministeren over for Jyllands-Posten har forklaret, at formuleringen »med sikkerhed« alene er »symbolsk«, og at det derfor ikke vil få nogen betydning, hvis den bliver slettet, lader han altså EU-kommissæren forstå, at ændringen vil skabe større retssikkerhed for kriminelle udlændinge. Og det er ifølge Søren Pind, der i dag er udenrigsordfører for Venstre, »dobbeltspil af værste skuffe«:
»Over for befolkningen lader socialdemokraterne som om, de vil videreføre den hårde linje i forhold til kriminelle udlændinge, men over for en progressiv europæisk kommissær taler de om at forbedre retssikkerheden. Mit problem er ikke, at de mener noget andet end mig. Mit problem er deres hæmningsløse hykleri.«
Søren Pind mener desuden, Morten Bødskov har svaret vildledende på spørgsmål fra Folketinget om sagen. Venstres Karsten Lauritzen har i et udvalgsspørgsmål spurgt, hvorfor ministeren nu vil »gøre det sværere at udvise kriminelle udlændinge«, og hertil har ministeren svaret: »Den væsentligste skærpelse (med den tidligere stramning, red.) bestod i, at udvisning af udlændinge, der har begået kriminalitet, kun kan undlades, hvis Danmarks internationale forpligtelser tilsiger det. Denne skærpelse opretholdes med regeringens forslag.«
Søren Pind minder om, at en minister skal svare Folketinget fyldestgørende.
»Men selv om han over for EU-kommissæren skriver, at retstilstanden bliver forbedret for kriminelle udlændinge, giver han Folketinget indtryk af, at retstilstanden ikke forandres.«
Venstres Karsten Lauritzen har også i et udvalgsspørgsmål den 4. april spurgt, om Morten Bødskov vil oversende sin brevveksling med EU-kommissæren til Folketinget. Men selv om Information har fået aktindsigt i brevvekslingen, har Folketinget fortsat ikke fået den at se. Desuden har ministeriet over for pressen afvist, at brevvekslingen kunne udleveres, men da Information søgte aktindsigt i den, udtalte EU-Kommissionen til ministeriet, at der »bør meddeles aktindsigt«.
»For mig at se er det en skærpende omstændighed, at ministeriet har forsøgt at holde brevvekslingen skjult. Kun fordi kommissionen bliver hørt, kommer sagen frem,« siger Søren Pind.
Et principielt spørgsmål
Til Jyllands-Posten har advokat Michael Juul Eriksen, der har ført flere udvisningssager for udlændinge, udtalt, at der som følge af sidste års stramning af udvisningsreglerne »helt klart« bliver »udvist folk, som ikke blev udvist før«.
Direktør for Institut for Menneskerettigheder Jonas Christoffersen er mindre sikker på, om princippet om at udvise, med mindre det »med sikkerhed« vil stride imod konventionerne, har haft den store effekt.
»Det er meget svært at vurdere,« siger han og tilføjer, at det vil kræve en gennemgang af alle afgørelser efter de nye regler holdt op imod afgørelser efter de gamle regler. Og eftersom der er tale om meget specifikke afgørelser, vil sammenligningen under alle omstændigheder være usikker.
Jonas Christoffersen advarede i sin tid imod stramningen, fordi han fandt det bekymrende, at politikerne sendte et signal til domstolene om at gå tættere på konventionerne, end de allerede gjorde.
»Min kritik gik mest på det principielle spørgsmål om forholdet mellem domstolene og lovgivningsmagten. Men det er da nok rigtigt, at det kan give en lidt bedre beskyttelse, hvis man fjerner formuleringen,« siger han.
Det var i går ikke muligt for Information at få en kommentar fra justitsminister Morten Bødskov. Han har over for Folketinget forklaret, at formålet med at ændre loven er at understrege, »at det ene og alene er op til domstolene at foretage den konkrete vurdering af, om udvisning vil være muligt inden for rammerne af Danmarks internationale forpligtelser«.

