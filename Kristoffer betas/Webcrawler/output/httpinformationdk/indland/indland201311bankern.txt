Bankerne: Vi kører ikke på kanten
Bankerne er allerede solidt polstret og vil ikke følge nationalbankens opfordring om at polstre sig endnu bedre, lyder det fra bankernes brancheorganisation, Finansrådet
 
	Danske banker er meget dårligt polstrede til at modstå en ny økonomisk nedtur. Det vurderer direktør i Nationalbanken, Per Callesen. Foto: Scanpix


 
	Trods politikernes initiativer for at sikre det modsatte, så kører bankerne fortsat tæt på kanten med samme lave polstring som før krisen og er fortsat sårbare over for tilbageslag. Det vurderede Nationalbanken i går i Information.

	Men den opfattelse bliver fuldstændig afvist af bankernes brancheorganisation, Finansrådet.

	»Billedet af, at vi kører på kanten, deler vi ikke,« siger Morten Frederiksen, der er kontorchef i Finansrådet.

	»Op til krisen viste det sig, at bankerne var for lavt kapitaliseret, og derfor har vi også støttet den bevægelse, der har været, mod at bankerne skulle have øget deres kapitalniveauer,« siger han.

	Direktør i Nationalbanken Per Callesen sagde i går til Information, at »bankerne fortsat er meget lavt kapitaliseret« og kunne begrænse deres sårbarhed betragteligt ved at øge polstringen.

	Men det har bankerne allerede gjort, mener Finansrådet. Både skrappere regulering og markedspres har øget polstringen og sænket sårbarheden.

	Bankerne har godt nok stadig en meget lav stødpude i forhold til de fleste andre virksomheder, men »der er en helt anden struktur i en bank i forhold til en anden type virksomhed,« mener Morten Frederiksen.

	Han kalder Nationalbankens vurdering af, at man kunne undvære en del af den komplicerede regulering, der skal kompensere for bankerne tynde polstring, for en »sympatisk tanke«, men urealistisk i praksis.

	»Hvor er det lige, man vil lempe reguleringen,« spørger Morten Frederiksen.

	Han hæfter sig ved, at de krav, de danske banker følger, i vidt omfang er formuleret internationalt. Og samtidig fastsætter de også standarder for forbrugerrettigheder, som man ikke bare kan se bort fra, lige meget hvor høj bankernes polstring er.

	Om bankerne vil følge Nationalbankens opfordring til at øge polstringen, må man tage stilling til i den enkelte bank: »Jeg kan ikke vide, om der er nogen, der tager bolden op og ser en forretningsmodel i det,« siger Morten Frederiksen.

	Han vurderer dog, at det er et problem, at der ikke er nogen garanti for, at bankerne vil opleve en mindre detaljeret regulering iøvrigt, hvis de på eget initiativ vælger at øge polstringen. Og hvis de både øger polstringen, og reguleringen fortsat er den samme, får de dermed ikke den fordel, som nationalbankdirektøren fremhævede: Nemlig at øget polstring samtidig kunne forsvare en mindre detaljeret regulering af bankerne iøvrigt.

	Finansrådet forventer da også, at sektoren som helhed har »ramt det niveau, vi skal være på«, når det gælder bankernes polstring mod finansielle tilbageslag.

	’Ingen kommentar’

	Hvor bankernes brancheorganisation gerne vil forholde sig til nationalbankdirektørens opfordring til, at bankerne øger polstringen, vil formanden for det såkaldte SIFI-udvalg, Michael Møller, ikke kommentere Nationalbankens udmelding.

	Michael Møller, der er professor ved CBS, sad ellers som formand for SIFI-udvalget i spidsen for det udvalg, der kom med anbefalingerne til, hvordan kravene til de største danske banker burde strammes. Anbefalinger som et bredt flertal i folketinget fulgte, da de i midten af oktober nåede til enighed om en aftale.

	Per Callesen sagde i gårsdagens Information, at der ikke er udsigt til et regimeskifte, »SIFI-krav eller ej.«

	Om Michael Møller er enig i, at SIFI-kravene ikke ændrer grundlæggende på bankernes sårbarhed, vil han ikke tage stilling til. Hvis han vil mene noget om Per Callesens udmelding, kan man læse det i et økonomisk tidsskrift: »Hvis jeg skal mene noget om det, så skriver jeg det. Det er fordelen ved at være økonom,« lyder Michael Møllers forklaring.

