’Mine rettigheder var beskrevet på to stykker fotokopieret papir’
Københavns Kommune har ligesom resten af landets kommuner ingen overenskomst for studentermedhjælpere, men overborgmester Frank Jensen (S) vil nu indstille, at man fremover følger en overenskomst, indtil KL og fagforeningerne eventuelt får overenskomstdækket studentermedhjælperne
 Leif Donbæk var indtil for nyligt ansat som studentermedhjælper i teknik- og miljøforvaltningen i Københavns Kommune. Men til hans store overraskelse var han ikke dækket af overenskomst, og det skabte stor usikkerhed om, hvad hans rettigheder var


 I flere lærebøger om det danske arbejdsmarked er Leif Donbæk, der læser jura på Københavns Universitet, stødt på den påstand, at alle ansatte i det offentlige er dækket af en overenskomst.
Men i teknik- og miljøforvaltningen i Københavns Kommune, hvor Leif Donbæk indtil for nylig var ansat som studentermedhjælper, var han ikke dækket af en overenskomst.
»Det skaber stor usikkerhed om, hvad ens rettigheder egentlig er,« siger Leif Donbæk.
Han peger på, at han ikke har været dækket af tillidsmandsbeskyttelse, ikke var berettiget til pension og heller ikke har haft mulighed for at forhandle sine arbejdsvilkår kollektivt.
»Mine rettigheder var beskrevet på to stykker fotokopieret papir, der eksempelvis ikke udtrykte særligt klart, om man var månedslønnet eller fastlønnet,« siger Leif Donbæk, der også er folketingskandidat for SF.
Vil måske følge overenskomst
Sammen med en nu tidligere kollega har Leif Donbæk forsøgt at få Københavns Kommune til at tiltræde en overenskomst for studentermedhjælpere.
Svaret fra embedsværket har indtil videre været, at det er KL, der forhandler og indgår overenskomster på kommunernes vegne. Derfor har Københavns Kommune, der ved en optælling i marts i år havde 312 studentermedhjælpere ansat, opfordret KL til at få overenskomstdækket studentermedhjælpere, der beskæftiger sig med kontorarbejde.
Det kan formentlig tidligst ske, når den nuværende overenskomst udløber i slutningen af marts 2015. Men overborgmester Frank Jensen (S) har for nylig lovet de to studerende, at han »snarest« vil foreslå kommunens økonomiudvalg, at kommunen indtil da følger kontoroverenskomsten for de studentermedhjælpere, der er ansat til kontorarbejde.
»De studerende vil på denne måde som det væsentligste blive omfattet af pensionsordningen i overenskomsten, når de opfylder betingelserne herfor,« skriver Frank Jensen i en mail til de to studerende.
»Jeg skal dog lige for god ordens skyld gøre opmærksom på, at en sådan beslutning ikke er lig med en overenskomstdækning. Der følger således ingen kollektive rettigheder med af en sådan beslutning, ligesom der ikke vil ske en ’forhandling’ med en personaleorganisation,« skriver Frank Jensen videre.
KL: Ikke et problem
Nanna Abildstrøm, der er kontorchef i KL, siger, at den manglende overenskomstdækning for studentermedhjælpere i kommunerne ikke er noget, som KL »har opfattet som et problem, som kommunerne har syntes, at vi skulle tage os af.«
– Vil I så gøre noget ved det nu, når Københavns Kommune har henvendt sig?
»Det er klart, at når vi får sådan et brev, så lader vi det indgå i overvejelserne i forbindelse med, hvilke krav vi skal rejse til de kommende overenskomstforhandlinger. Men det indgår selvfølgelig i en afvejning sammen med alle de andre krav.«
Finn R. Larsen, der er formand for Akademikerne, som er paraplyorganisation for flere fagforbund, siger ligeledes, at det er noget, organisationen »overvejer i forhold til den overenskomst, som vi skal indgå i 2015.«
– Hvorfor er det ikke blevet afklaret før?
»Pas. Jeg ved ikke, hvorfor det ikke er blevet afklaret før,« siger Finn R. Larsen.
– Det må være relativt nemt at indgå en overenskomst på et område, hvor man i forvejen har mange overenskomster?
»Ja, det burde det være. Men grundlæggende skal der to til en aftale. Vi vil meget gerne have en aftale for studentermedhjælpere på det kommunale område.«
»Der er ikke så meget at sige andet end, at vi overvejer, om det skal indgå som en del af en overenskomstkrav.«
– Hvorfor kun ’overvejer’?
»Når vi snakker overenskomstkrav, så er det en række krav, der skal samles ind og samlet set vurderes, så derfor er alle overenskomstkrav formuleret på den måde, at det er en overvejelse.«

