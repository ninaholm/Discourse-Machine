Departementschefen med den uheldige hånd i PET-sager
Justitsministeriets departementschef Anne Kristine Axelsson blev mandag fritaget for tjeneste, fordi hun skal i tjenstligt forhør om sin rolle i forløbet, der i december førte til Morten Bødskovs afgang som justitsminister. Men det er ikke første gang, at Axelsson har strukket sig langt i sager, hvor PET spiller en rolle
 
	Departementschef i Justitsministeriet Anne Kristine Axelsson fritages for tjeneste. Foto: Scanpix


 
	Det hører vist til sjældenhederne i dansk forvaltningshistorie, at den øverste chef for Justitsministeriet personligt må lægge ører til skarp kritik fra Folketingets Ombudsmand. Men det måtte Anne Kristine Axelsson i juni 2012.

	Ombudsmanden brugte ordvalget »meget kritisabelt« om handlinger, som Anne Kristine Axelsson personligt havde foretaget i efteråret 2011, kun seks måneder efter hun var udnævnt til øverste chef i Justitsministeriet.

	Klageren var den socialdemokratiske toppolitiker Henrik Sass Larsen, der på et møde i Statsministeriet den 28. september 2011 havde fået en opsigtsvækkende besked. Til stede på mødet, som Henrik Sass Larsen var opfordret til at deltage i af Helle Thorning-Schmidt, var også Christian Kettel Thomsen, departementschef i Statsministeriet. På mødet fremviste de to departementschefer ifølge Henrik Sass Larsen et kort notat fra PET og gav ham det indtryk, at han på grund af notatets omtale af kontakt til Bandidos-rockeren ’Suzuki-Torben’ ikke kunne sikkerhedsgodkendes. Dagen efter meddelte toppolitikeren uden nogen detaljeret forklaring den undrende offentlighed, at han trak sig som ministerkandidat i Helle Thorning-Schmidts regering. Kort efter søgte han aktindsigt i PET-notatet, og det var bl.a. Justitsministeriets afslag herpå, som blev klaget til ombudsmanden.

	Mundtligt pålæg

	Ombudsmandens kritik gik ikke på, at de to topembedsmænd havde givet Henrik Sass Larsen indtryk af, at han skulle sikkerhedsgodkendes, selv om det ikke er tilfældet. I modsætning til f.eks. en ansat i politiet skal en ministerkandidat nemlig ikke sikkerhedsgodkendes. Mere om det senere.

	Derimod kritiserede ombudsmanden, at Henrik Sass Larsen på mødet, som fandt sted på Christian Kettel Thomsens kontor i Statsministeriet, mundtligt var blevet pålagt tavshedspligt om, hvad der stod i PET-notatet. Ombudsmanden mente ikke at have tiltrækkeligt grundlag for at tilsidesætte selve beslutningen om tavshedspålægget, men at det var meddelt mundtligt til Henrik Sass Larsen, var helt forkert:

	»I den foreliggende sag understreges behovet for skriftlighed – og dermed præcision – efter min opfattelse af, at det måtte anses for givet, at Henrik Sass Larsen efterfølgende ville kunne blive udsat for et meget betydeligt pres« for at forklare baggrunden for, at han måtte trække sig som ministerkandidat i den kommende regering, skrev ombudsmanden og konkluderede, at det måtte »derfor stå klart, at der var et særligt behov for, at Henrik Sass Larsen kunne have fuld klarhed om sin retsstilling«.

	»Meget væsentlige hensyn – herunder almindelige principper om kundgørelse af retsforskrifter – taler derfor efter min opfattelse for, at tavshedspålæg meddeles skriftligt, således at der ikke senere kan rejses spørgsmål om pålæggets eksistens, indhold og rækkevidde,« fortsatte ombudsmanden sin kritik.

	Ingen notater

	Ligeledes mente ombudsmanden, at det var »meget kritisabelt«, at ingen af de to topembedsmænd havde taget notater eller gjort andet skriftligt for at dokumentere tavshedspålægget hverken under eller efter mødet med Henrik Sass Larsen den 28. september 2011, som de ellers burde gøre i henhold til forvaltningsloven:

	»Både departementschefen fra Statsministeriet og departementschefen fra Justitsministeriet var til stede på mødet i Statsministeriet. Der foreligger efter det oplyste hverken i Justitsministeriet eller Statsministeriet notater om, hvad der skete på mødet, eller om de beslutninger, der blev truffet, og ingen af ministerierne har i deres udtalelser til mig været inde på, hvem der traf beslutningen om tavshedspålæg og meddelte den til Henrik Sass Larsen«, som ombudsmanden skrev.

	Derfor rettede han sin skarpe kritik både mod Statsministeriet og mod Justitsministeriet og dermed direkte mod begge departementschefer.

	»Mundtligt meddelte afgørelser skal under alle omstændigheder noteres på den pågældende sag. Dette følger af den almindelige retsgrundsætning om, at en myndighed skal gøre notat om ekspeditioner af væsentlig betydning for behandlingen af en sag, medmindre de fremgår af sagens akter i øvrigt«, fastslog ombudsmanden.

	På baggrund af det mundtlige pålæg og departmentschefernes fraværende notater mente ombudsmanden i øvrigt, at det var »særdeles tvivlsomt«, om tavshedspålægget over for Henrik Sass Larsen overhovedet ville kunne holde i retten.

	Bare en misforståelse?

	Hvorfor de to ledende topembedsmænd i den grad valgte at se bort fra forvaltningsloven, er stadig ikke fuldt klarlagt. Måske er forklaringen, som Information i en længere afdækning af Henrik Sass Larsen-sagen i september 2012 citerede politisk kommentator Erik Meyer Carlsen for at sige, at den kommende statsminister Helle Thorning-Schmidt simpelthen manglede mod til selv at tage et opgør med Henrik Sass Larsen og derfor »gemte« sig bag de to topembedsmænd. Hvis det er rigtigt, må Anne Kristine Axelsson have strukket sig langt for at imødekomme politiske ønsker.

	Mystikken bliver ikke mindre af, at selv om Helle Thorning-Schmidt den 29. september 2011 over for TV 2 udtrykte sin personlige forståelse for Henrik Sass Larsens beslutning om at trække sig »netop på den her baggrund, at han ikke kan blive sikkerhedsgodkendt«, så var det ifølge statsministeren »en misforståelse« at tro, at en ministerkandidat skulle sikkerhedsgodkendes.

	Det skal de ikke, for det er kun statsministeren, der afgør, hvem der skal være ministre. Men det fortalte Helle Thorning-Schmidt først Folketinget på et samråd i Folketinget mere end et år efter de to departementschefers skæbnevangre møde med Henrik Sass Larsen.

