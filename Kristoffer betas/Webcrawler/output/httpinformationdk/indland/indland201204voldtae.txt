Voldtægt og frivillig sex giver samme skader
Rifter i underlivet er lige så almindelige ved frivillig samleje som i forbindelse med voldtægt. Det viser ny dansk forskning, som kan forandre retspraksis


 Når en kvinde anmelder en mand for voldtægt, bliver hun undersøgt af en retsmediciner. Skader og rifter i underlivet kan nemlig indikere, om et samleje har fundet sted, og om det er sket under tvang. Alene beviset på skader i kvinders underliv har i udlandet ført til, at mænd er blevet dømt for voldtægt.
Men de kan være uskyldigt dømt, for ny dansk forskning viser, at kvinder har lige så mange skader i skeden efter frivillig sex som ofre for en voldtægt.
Hver tredje voldtægtsoffer og hver tredje kvinde, der har frivillig sex, får nemlig rifter i skeden. Derfor kan man ikke bruge skaderne til særligt meget andet end at konstatere, at der har været samleje, lyder det fra Birgitte Schmidt Astrup, læge og ph.d.-studerende for Retsmedicin på Syddansk Universitet, som står bag forskningen.
Resultaterne overrasker afdelingslæge på Rigshospitalets Center for Seksuelle Overgreb Malene Hilden.
»Det er opsigtsvækkende, at man finder lige mange identiske skader på kvinder, der har været udsat for voldtægt og kvinder, der har dyrket frivillig sex, for det er ikke det, vi har arbejdet ud fra tidligere,« siger hun.
Frygter ændret retspraksis
Udenlandsk forskning peger på, at rifterne fra frivillig sex ses øverst i skeden, mens skaderne fra voldtægt typisk ses ved skedeindgangen pga. kvindens manglende naturlig fugt. Malene Hilden understreger dog, at danske voldtægtssager ikke udelukkende afgøres på baggrund af den retsmedicinske undersøgelse, men at den indgår i efterforskningen.
Den nye forskning viser, at underlivsundersøgelser alene ikke giver svar på, om kvinden har været udsat for en voldtægt eller ej, og man kan derfor frygte, at voldtægtsofret kommer til at stå svagere i en retssag, hvis den retsmedicinske undersøgelse ikke indgår som bevis.
»Problemet med voldtægtssager er ofte, at de aldrig når i retten, fordi anklagemyndigheden ikke kan løfte bevisbyrden. Man kan godt frygte, at det bliver sværere for kvinder at melde en voldtægt, hvis forsvareren kan påpege, at samme skader kan opstå ved frivillig sex,« siger Malene Hilden.
Kendt viden for retsmedicinere
Men forskningen kommer nok ikke til at ændre ved retspraksis, lyder det fra retsmediciner ved Aarhus Universitet, Ole Ingemann Hansen. Det er nemlig aldrig lykkes ham at påvise nogen sammenhæng mellem voldtægtsofrets skader og hvilke sager, der er faldet dom i, forklarer han.
»Selvom forskningen er interessant og ambitiøs, har retsmedicinere længe vidst, at frivillig sex også giver skader,« siger han.
Derfor bruger retsmedicinere i Danmark aldrig fysiske skader som indikator for, at en voldtægt har fundet sted.
»Vi kan naturligvis fortælle, om der har fundet samleje sted, men hvorvidt det har været med accept eller mod vilje, det lader vi være op til politiets efterforskningsarbejde,« siger Ole Ingemann Hansen.

