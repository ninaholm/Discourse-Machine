Danmark stopper ulovlige hjemsendelser af gravide au pairer
FOA, SF og Enhedslisten opfordrer Mette Frederiksen til at lade gravide au pair-piger føde i Danmark. Beskæftigelsesministeren vil lave en ’justering’ af reglerne, efter at det har vist sig, at der ikke har været lovhjemmel for at sende disse hjem
 
	FOA mener, at au pair-ordningen skal være mere ’joblignende’ fremfor som i dag en ’kulturel udveksling’. Men andre ord skal au pair-pigerne – dermed også gravide au pairer – havde samme rettigheder som andre på det danske arbejdsmarked.


 
	Beskæftigelsesminister Mette Frederiksen (S) stopper nu hjemsendelsen af gravide au pair-piger. Det sker, efter at en undersøgelse har afsløret, at der ikke er lovhjemmel til – som hidtil – at inddrage deres opholdstilladelse og give dem besked på at forlade Danmark inden 30 dage, hvis de bliver gravide.

	»Regeringen vil derfor tage initiativ til en justering af de opholdsmæssige regler for gravide au pair-personer,« skriver Mette Frederiksen i et brev til Folketingets beskæftigelsesudvalg.

	Indtil denne justering er gennemført vil Styrelsen for Arbejdsmarked og Rekruttering og Udlændingenævnet ikke »træffe afgørelser på området«, hedder det i brevet.

	FOA, som organiserer au pair-pigerne, afslørede sidste år, at mens gravide normalt er sikret ret til barsel og beskyttet mod fyring, så er det modsatte altså tilfældet for au pair- pigerne. De har valget mellem at få en abort, rejse hjem eller gå under jorden i Danmark.

	Au pair-personen skal nemlig indtage en såkaldt familiær stilling i værtsfamilien, hvilket angiveligt er uforeneligt med, at vedkommende selv har stiftet familie og altså er blevet gift og/eller fået børn.

	Styrelsen for Arbejdsmarked og Rekruttering har derfor afslået ansøgninger om opholdstilladelse, hvis styrelsen vidste, en ansøger om au pair-ophold var gravid. Ligesom opholdstilladelsen blev inddraget, hvis styrelsen opdagede, at en au pair-pige var gravid eller havde fået barn under opholdet i Danmark.

	Ifølge beskæftigelsesministeren er graviditet imidlertid beskyttet af ligestillingsloven, medmindre der er »klar hjemmel« til at tilsidesætte forbuddet.

	»Det er imidlertid ikke tilfældet i dag,« oplyser Mette Frederiksen til beskæftigelsesudvalget.

	Det har ikke været muligt at få en kommentar fra beskæftigelsesministeren om, hvorvidt hun nu vil skabe denne klare hjemmel for den hidtidige praksis. Eller om Mette Frederiksen vil ændre praksis.

	Både SF, Enhedslisten og FOA håber det sidste.

	FOA mener generelt, at au pair-ordningen skal være mere »joblignende« fremfor som i dag en »kulturel udveksling«. Men andre ord skal au pair-pigerne, og de gravide af slagsen, havde samme rettigheder som andre på arbejdsmarkedet.

	»Man kan håbe, at når beskæftigelsesministeren nu stopper hjemsendelserne, så skyldes det, hun vil tage udgangspunkt i, at de gravide faktisk har nogle rettigheder. Det er jo uforsvarligt at sende de gravide au pair-piger ud af landet. De vil typisk være blevet gravide med en dansker. Derfor er det ikke bare den gravides rettigheder – men i sidste ende også barnets rettigheder vi taler om,« siger Jakob Bang, forhandlingschef i FOA.

	SF’s arbejdsmarkedsordfører, Eigil Andersen, mener, at det er »alt for voldsomt«, at inddrage au pair-pigernes opholdstilladelse.

	»Når unge, og yngre, kvinder kommer hertil for at arbejde, så må vi regne med, at nogle bliver gravide. Derfor må de selvfølgelig – som minimum – have lov til at blive her, sålænge deres kontrakt gælder,« siger Eigil Andersen.

	Enhedslistens ligestillingsordfører, Jørgen Arbo-Bæhr, er overrasket over, at myndighederne har hjemsendt de gravide au pair-piger uden at have lov til det.

	»Selvfølgelig skal mennesker, som bliver gravide i Danmark, have mulighed for at føde her i landet. I stedet smider man dem stort set ud med det samme. De skal behandles som almindelige mennesker så længe de er her,« siger Jørgen Arbo-Bæhr.

	Myndighederne får langtfra kendskab til alle sager. Men får de oplysninger om, at en au pair-pige er gravid, bliver opholdstilladelsen inddraget. Det er hidtil sket mellem fem og 10 gange om året, at Styrelsen for Fastholdelse og Rekruttering på den måde har inddraget den.

