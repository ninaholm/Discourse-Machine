Ugens bommert: Løkke med fodtøj i mund
Med sit bud på skopriser kom Venstres formand til at gabe over for meget


 
	Når man siger noget kvajet, hedder det på engelsk, at man stikker foden i munden. Og det var, hvad Venstres formand, Lars Løkke Rasmussen, forleden gjorde i Folketingets nye spørgetime med statsministeren. Det var endda en fod med sko på, som Løkke proppede i sit svælg.

	I debatten lovpriste Helle Thorning-Schmidt sin regering for, at over 200.000 danskere nu får udbetalt 2.000 kr. mere om måneden for at gå på arbejde.

	Hvorpå Lars Løkke erklærede, ordret citeret:

	»2.000 kr. ... Det kommer an på, hvem man er ... Altså ... Jo, men jeg tror, at man nogle steder kan få et par sko for de penge.«

	Bemærkningen udløste forargede udbrud fra de tilstedeværende medlemmer af regeringspartierne.

	Snedige mediekommentatorer har sidenhen ment, at Løkke med sin bemærkning ville minde om statsministerens øgenavn ’Gucci-Helle’. At Løkke altså hentydede til, at Thorning-Schmidt er en dyr dame med kostbare manerer.

	Hvis det var Løkkes hensigt, kom han til at jokke sig selv over tæerne. Hvad angår dyre vaner, har Løkke nemlig nyligt vist, at han slår statsministeren med flere støvlelængder. Tilmed for offentlige bistandskroner.

	Rejst for en million

	Ekstra Bladet har afsløret, at Løkke som formand for den globale klimaorganisation GGGI på et år har brugt en million kr. på diverse repræsentationsudgifter – herunder 91.000 kr. på limousinekørsel til og fra lufthavne. Samlet svarer det ifølge Ekstra Bladet til 24.000 kr. pr. rejsedag. De penge kunne formentlig være brugt bedre. F.eks. til 12 par nye sko – i Løkkes prisklasse. De fleste formår dog at fore deres fødder for langt færre penge. Politikere og skotøjshandlere har trådt hinanden i hælene med historier om billigkøb.

	Den socialdemokratiske EU-politiker Dan Jørgensen foreslår spydigt, at Løkke bør sætte sig i hverdagsmenneskers sko for at forstå, hvor fjollet hans bemærkning er.

	Hans partifælle, den nordjyske regionsrådsformand Ulla Astman har hevet avisen Nordjyske med på besøg i en genbrugsbutik i øgade-kvarteret i Aalborg, hvor hun efter at have vurderet sortimentet erklærer om de 2.000 kr.: »Man kan jo sådan set ekvipere en hel familie med både sko og tøj for de penge.«

	Ekstra Bladet anviser hjælpsomt Løkke, hvad han for de 2.000 kr. også kan få af goder, han førhen har forsynet sig med på det offentliges regning: Hele 40 fadbamser på værtshuse. Eller fire hotelovernatninger på det københavnske Vesterbro indbefattet leje af videofilm.

	Midt i forhånelserne må Venstres tilhængere trøste sig med, at de i det mindste har en statsministerkandidat, der ikke går i for små sko.

	 

