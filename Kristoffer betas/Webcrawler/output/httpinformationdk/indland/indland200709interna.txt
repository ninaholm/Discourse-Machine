Internationale studerende er retsløse
Amerikanske universiteter er under anklage for at tjene penge på at sende amerikanske studerende ud i verden til billigere udenlandske studier. At det kan gå så vidt, skyldes mangel på klare regler for, hvad man må og ikke må, når det gælder internationalisering


 For nylig var jeg i New York. Stemningen på universiteterne var mildest talt ikke god. Og for en gang skyld var det ikke George W. Bush, der ikke har fået mange stemmer på østkystens universiteter, som skabte den dårlige stemning. 
Det gjorde derimod statsadvokaten for New York, som netop har startet en undersøgelse af, om de studerende, der rejser udenlands, får en fair behandling. De amerikanske universiteter er under mistanke for at tage deres egen (høje) undervisningsafgift, mens de rask væk anbringer de studerende rundt omkring i verden på studieophold, hvor omkostningerne er væsentligt lavere. 
Statsadvokaten ser sig om efter ugennemsigtige kartelagtige aftaler med undervisningsleverandører i udlandet, som berøver de studerende det frie studievalg, fordi universiteterne sender deres studerende derhen, hvor fortjenesten er størst. Dette kommer efter sidste års afsløringer af, hvordan nogle ansatte på universiteterne tog sig betalt for at formidle kontakt til private studielångivere. Her er kort sagt en ny sag om forbrugerbeskyttelse, om snyd og returkommission i et land, hvor der i modsætning til herhjemme er penge mellem universiteterne og deres studerende. Universiteterne, som ikke mener, at de gør noget forkert, ruster sig til de civile søgsmål, som uvægerlig kommer i kølvandet på den slags undersøgelser, hvor advokater lurer i trætoppene på det næste mulige bytte for en fed erstatningssag for studerende og deres forældre, der føler sig snydt og har betalt mere end strengt nødvendigt.
Dansk Takt og Tone
Når en sådan sag kan rejses, skyldes det først og fremmest, at uddannelse i USA er en vare, som købes og sælges, men det skyldes også, at der faktisk ikke findes klare regler for, hvad man må og ikke må, endsige en almen anerkendt 'Internationaliseringens Takt og Tone'. 
Derfor er der grund til at hilse den danske regerings nys udkomne nationale strategi for markedsføring af Danmark som uddannelsesland velkommen. Her står kort og kontant, at der skal udarbejdes retningslinjer for god markedsføring, så danske uddannelser fremstår pålidelige og troværdige. 
Desuden skal det gøres til en betingelse for, at danske myndigheder udsteder opholdstilladelse, at den danske institution har tiltrådt og holder sig til en sådan international Takt og Tone. 
I det hele taget er det muligheden for at tiltrække de bedste og ikke udsigten til hurtig gevinst, der er målet med at markedsføre Danmark som uddannelsesland. Det samme gælder for ordningen med udlandsstipendier, som skal gøre det mere attraktivt for danske studerende at rejse ud - også her er kvalitet og ikke økonomisk gevinst sat i højsædet. Udlandsstipendieordningen er bestemt ikke en blomst, som er groet i universiteternes have, men vi er indstillet på fuldt ud at gøre vores til, at de studerende får god vejledning, så de ikke havner hos gebyrgribbe og dårlige udbydere, der gemmer sig bag glittet markedsføring og tomme løfter rundt omkring i verdenen. 
Der er hos Danske Studerendes Fællesråd en forståelig bekymring for, om dette er begyndelsen til brugerbetaling også på de danske uddannelser.
Foreløbig ser det nu snarere ud til, at danske studerende får det bedste af begge verdener. Den hjemlige statslige garanti for kvalitet og retfærdig behandling, kombineret med et mere kommercielt systems garanti for forbrugerbeskyttelse og mulighed for civilt søgsmål. 
John E. Andersen er leder af Det Internationale Kontor på Københavns Universitet.

