Advokat: Injuriesag er opgør med landssvigere
Landsdommerne kommer til at skrive historie, fordi landsretten skal forholde sig til, hvem der svigtede, da Danmark var i fare. Sådan lød det i går fra professor Bent Jensens advokat Karoly Németh, da han skulle procedere i injuriesagen mellem Jensen og journalist Jørgen Dragsdahl
Journalist Jørgen Dragsdahl trækkes sagen i langdrag ved at tage bunkevis af overflødigt materiale med ind i retten. Sådan lød anklagen fra Bent Jensens advokat, Karoly Németh, der i går holdt afsluttende procedure i går.


 
	»Det er bevidst, at jeg ikke vil bruge ordet ’landsmand, men kun bruge ordet ’mand’,« sagde advokat Karoly Németh, da han i går i Østre Landsret påbegyndte sin procedure.

	Så var tonen slået an i hans fem timer lange mundtlige procedure, hvor Németh skulle argumentere for, hvorfor hans klient professor Bent Jensen skal frifindes for injurier mod den tidligere Information-journalist Jørgen Dragsdahl. Baggrunden for retssagen er en artikel i Jyllands-Posten tilbage i januar 2007, hvor Jensen omtalte Dragsdahl som KGB-agent ifølge såvel PET som KGB. Artiklen fik Dragsdahl til at anlægge en injuriesag, og i 2010 fik han medhold ved byretten i Svendborg i, at 35 konkrete udsagn fra Jensen skulle erklæres ugyldige.

	Ifølge Németh havde Jensen som professor ved SDU og senere leder af Center for Koldkrigsforskning dog ligefrem en pligt til at indvie offentligheden i sine arkivfund hos PET, ikke mindst fordi såvel DIIS-redegørelsen som PET-Kommissionen havde behandlet det samme materiale »temmelig skødeløst«, som Németh sagde.

	»Men sagen handler om mere end de 35 udsagn. For hvis byrettens dom stadsfæstes, så giver landsretten en norm for, hvordan forskere fremover må offentliggøre deres resultater. Forskerne risikerer så at blive skræmt af udsigten til en mulig injuriesag,« understregede han.

	Ifølge Németh var der dog endnu mere på spil:

	»Sagen er et kernepunkt i det moralske opgør med dem, der som KGB’s håndlangere samarbejdede med et system, som i 70 år mishandlede deres egen befolkning.«

	Németh var med på, at Jensens afsløringer af, hvad han havde fundet i PET-arkivet om sovjetiske påvirkningsagenter i Danmark, selvfølgelig var »uheldigt for en række stadig levende danskere, der dengang ikke levede op til deres ansvar.«

	Her så Jensens advokat også en mulig forklaring på, at hans klient i årevis var blevet »stærkt modarbejdet« af såvel Justitsministeriet som af PET.

	»De vil lamme Bent Jensen. Hvad er det, man vil skjule,« spurgte han retorisk de tre landsdommere.

	Dernæst kom han ind på Dragsdahl rolle under det alternative sikkerhedspolitiske flertal, som i 1980’erne tvang Schlüter-regeringen til gang på gang at fremføre de såkaldte fodnoter over for de andre NATO-lande.

	»Dragsdahl var en af dem, der støbte kuglerne,« og han »spillede en betydelig rolle«, forklarede Németh og refererede bl.a. fra en PET-telefonaflytning af en samtale mellem Dragsdahl og den socialdemokratiske forsvarspolitiker Lasse Budtz. Denne skulle have fortalt Dragsdahl, at regeringspartierne var »pisse bange« for dagsordenerne.

	Her brød Dragsdahls advokat Henrik Holm-Nielsen ind og forlangte dørlukning, hvis Németh fortsatte med at referere aflytninger, som PET foretog over tre år af Dragsdahls telefon. Modsat mente Németh, at Holm-Nielsens indvending var »endnu et forsøg på forhindring«.

	Ægteskab var cover up

	Dragsdahl har tidligere forklaret, hvordan han var blevet forelsket i en russisk kvinde, som han gerne ville have med til Danmark. Han har erkendt, at han i den forbindelse forsøgte at udnytte alle sine kontakter til KGB-folk og andre russere, men den forklaring anså Németh for at være forkert. Hans påstand var derimod, at den russiske kvinde i virkeligheden samarbejdede med KGB, og at hele historien om at, at Dragsdahl giftede sig med hende for at få hende til Danmark, kun var et cover up, der skulle dække over hans fortsatte kontakt med KGB.

	Németh langede også ud efter Dragsdahls advokat. Denne havde i samarbejde med sin klient forvandlet sagen til en »filibustersag« ved at læsse hundredvis af »overflødige« og »vidtløftige« dokumenter ind i de i alt 11 ringbind, som de har fremlagt i retten.

	Denne taktik lykkedes ifølge Németh fuldstændigt ved byretten i Svendborg i 2010, hvor de tre byretsdommere fuldstændig mistede overblikket.

	»Sagen blev druknet i papir, og mængden af detaljer skjulte sagens juridiske kerne,« forklarede han.

	Først her i landsretten havde hans klient fået lejlighed til at udtale sig konkret om de 35 påstande, som Dragsdahl mener er injurierende, fortsatte Németh og kritiserede, at byretten ikke havde forholdt sig til hver enkelt påstand.

	»Dommerne har blot kopieret Holm-Nielsens procesindlæg,« mente han.

	Derefter gennemgik han de 35 påstande en for en. Hver gang konkluderede han, at der ikke var noget ærekrænkende i udsagnet, og at hans klient desuden havde ført sandhedsbevis for påstandene. Ifølge Németh var der således ingen tvivl om, at når Dragsdahl var omtalt som agent i det ene PET-dokument efter det andet, uden at der var taget ét eneste forbehold fra ledelsens side, heller ikke selv om nogle af dokumenterne var udleveret til andre myndigheder, så var Jensen i sin gode ret til at antage, at der var tale om PET’s institutionelle vurdering.

	Når byretten kom til et andet resultat, var det ifølge Németh, fordi de tre dommere havde »besluttet at give Bent Jensen hele armen, og så har de skrevet dommen.« Derfor opfordrede han landsretten til, at hvis man endelig mente, at Jensen havde overtrådt straffelovens paragraf 267 om ringeagtsytringer, at så måtte dommerne anerkende, at hans klient havde fremsat dem i god tro.

	»Bent Jensen har været forpligtet som forsker til at udtale sig, og han har handlet i almen interesse,« mente Németh, der derfor konkluderede, at hans klient måtte frifindes.

	I dag afsluttes retsmøderne med Henrik Holm-Nielsens procedure.

