'Lene er flink, flittig og fremadrettet'
Udenrigsminister Per Stig Møller gik til angreb på DF's udlægning af danskheden på et landsråd, som indvarslede konservativ oprustning
De konservatives afgående formand giver efterfølgeren Lene Espersen en krammer på de konservatives landsråd i weekenden, hvor den nye leder blev tiljublet

Bendt Bendtsen og Lene Espersen omfavner hinanden og ler. Tak for i år, står der hen over billedet af de to på storskærmen i hallen, hvor den nykårede konservative formand kort forinden har takket af med ordene "det har været en fantastisk weekend".Ikke så sært; lørdag vandt Lene Espersen over Lars Løkke på samtlige af B. T. s parametre - enten det handler om evnen til at varetage pasningen af børn eller nationens interesser, slår den konservative leder Venstres formand. Selv fadøl vil danskerne hellere drikke med Lene end med Lars.Søndag bidrog Berlingske til festen med en måling, der viste fire mandaters fremgang til K. Landsrådets første dag var en lang hyldest til den 43-årige Espersen, som efter en time lang tale blev tiljublet med mand, børn og konfetti på scenen. Forinden havde en præsentationsvideo med deltagelse af Espersens mor, søster, mand og tidligere skolelærer tegnet billedet af en gæv jysk pige med et stort hjerte for de socialt udsatte.'Lene er flink, flittig og fremadrettet,' lød karakteristikken.Forbud og frihedEfter en aften med jazz-bigband og tale af den amerikanske ambassadør bød andendagen på politisk debat om balancen mellem forbud og frihed. Sundhedsminister Jakob Axel Nielsen er tilhænger af det personlige ansvar, men påpeger, at rygning koster samfundet dyrt."Staten har ret til at blande sig, når det er den, der betaler," siger han.Loven skal evalueres næste år, men et lille flertal af de ca. 700 delegerede besluttede, at partiet skal modsætte sig yderligere stramninger.Også lukkeloven blev smidt på porten. Foreløbig afventer ledelsen dog en analyse af detailhandlen, som kommer med næste år.God i InformationUdenrigsminister Per Stig Møller brugte sin tale til at rose Danmark for internationalt engagement, og efterfølgende uddybede han sit frustration over den måling, som viser, at halvdelen af danskerne først og fremmest tænker på DF, når talen falder på danskhed."Det fortæller, at vi ikke har forklaret det godt nok. Danskheden forsvarer man ikke ved at lukke sig inde i sig selv, men ved at 'brande' Danmark og øge vores position og indflydelse i verden," siger Møller og tilføjer:"Det nationale er det fundamentale i det globale. Det er en god sætning - i hvert fald i Information."Landsrådet fik også valgt 13 kandidater til Europa-Parlamentet, hvoraf tre først for nylig er blevet konservative; den tidligere kristendemokrat Tove Videbæk, forhenværende radikale Pernille Høxbro og Jan Køpke Christensen, der har en fortid som MF for Fremskridtspartiet. Med Bendt Bendtsen som spidskandidat er håbet, at han kan trække stemmer nok til, at partiet kan få en ekstra plads i parlamentet. Den går i så fald til tidligere finansordfører og nuværende godsejer Christian Wedell-Neergaard.For 14 dage siden udkom bogen Politik til tiden, hvori forhenværende transportminister Flemming Hansen opfordrede Bendtsen til at give stafetten videre til Lene Espersen. Det skete som bekendt bare få dage senere, men forfatteren afviser, at hans åbenmundethed har indvirket på processen. Til gengæld er Flemming Hansen rigtig godt tilfreds med landsrådet og formandens præstation:"Der blev skabt en helt ny æra," siger han og anslår partiets naturlige størrelse til mellem 24 og 28 mandater.I sin afsluttede tale varslede formanden et nyt program, der skal vedtages i 2011."Et nyt partiprogram vil være med til at styrke synliggørelsen af den konservative profil og vil bidrage til at fastholde motivationen i hele partiet," siger Lene Espersen, som allerede i næste uge begynder en turné i partiets 10 storkredse.
