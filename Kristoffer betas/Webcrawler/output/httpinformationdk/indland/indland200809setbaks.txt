'Set i bakspejlet skulle jeg selvfølgelig ikke have deltaget'
Muhammedtegneren Kurt Westergaard blev hyldet som en konge, da han var gæstetaler på Dansk Folkepartis landsmøde i weekenden. Hans redaktør var langt mindre begejstret for hans optræden og kritiserede den i går i skarpe vendinger. Nu fortryder Kurt Westergaard
Tegner Kurt Westergaard var lørdag gæstetaler på DF-s landsmøde i Herning. Det var Jyllands-Postens chefredaktør utilfreds med.


 Der var stående bifald, og der blev uddelt autografer og tegnet små bomber i Dansk Folkeparti-medlemmernes sangbøger, da Muhammedtegneren Kurt Westergaard var færdig med sin tale på Dansk Folkepartis landsmøde i lørdags. I går tog Jyllands-Postens chefredaktør, Jørn Mikkelsen, afstand fra hans optræden, og i dag erklærer Kurt Westergaard, at det var en fejl, at han sagde ja til at deltage. 
- Hvorfor sagde du ja til at deltage som taler på Dansk Folkepartis årsmøde?
"Partiet har en tradition med at invitere en gæstetaler, og så vidt jeg kan se på listen, er det altid nogen, der står uden for partiet. Jeg kan blandt andet huske general Hillingsøes navn. Det sagde jeg 'ja tak' til under forudsætning af, at jeg kunne få lov til det fra avisens side, og så snakkede jeg med avisens informationschef, Tage Clausen, og der var ikke nogen problemer i det," siger Kurt Westergaard.
Fejl at deltage
-Din chefredaktør har kritiseret i skarpe vendinger, at du deltog på landsmødet. Han mener, at det 'antaster' Jyllandspostens 'uafhængighed og troværdighed'. Hvad siger du til det? 
"Jeg spurgte jo pænt om lov og fik at vide, at der ikke var nogen problemer i det, så jeg mener selv, at jeg er undskyldt. Men jeg kan godt forstå Jørn Mikkelsens reaktion. Jeg kan godt forstå det principielle i, at man i dag, hvor der ikke længere er partipolitiske aviser, som redaktionel medarbejder ikke skal lade sig identificere med et bestemt politisk parti. Det er da klart." 
- Hvorfor valgte du så at tage ud og holde den tale alligevel?
"Jeg blev inviteret, og jeg spurgte pænt om lov til det. Men det, der sker er jo, at jeg er fysisk til stede i et bestemt forum, og så sker der fra omgivelsernes side en måske lidt primitiv identifikation, hvor jeg bliver slået i hartkorn med dem, der ellers er tilstede. Men tidligere har jeg jo også fortalt min historie andre steder, blandt andet i Integrationsministeriet." 
- Hvor mener du selv grænserne går for, hvad du kan deltage i, uden det antaster Jyllands-Postens uafhængighed og troværdighed?
"Det er jo nok noget af det, jeg lige skal snakke med chefredaktør Jørn Mikkelsen om, for selv om jeg er 73 år, synes jeg jo stadig, at jeg har en arbejdsevne, og den vil jeg selvfølgelig stadig gerne have lov til at bruge på den avis, som jeg har været på i 26 år. Så det vil ikke blive gentaget det her. Det tror jeg godt, jeg kan love." 
- Var det en fejl af dig at deltage?
"Set nu i bakspejlet, så skulle jeg selvfølgelig ikke have deltaget. Det må jeg ligesom tage ad notam." 
Kovending
Kurt Westergaards udmelding er lidt af en kovending i forhold til den udtalelse, han kom med til Politikens journalister umiddelbart efter talen på landsmødet, hvor han slog fast: 
"Selvfølgelig drejer det her sig også om ytringsfrihed, og det betyder, at jeg må holde tale, hvor som helst, det passer mig." 
- Hvorfor er du mindre villig til at forsvare din ret til at ytre dig, 'hvor' du vil i den her sag, end du har været til at forsvare din ret til at ytre dig om, 'hvad' du vil, når det gjaldt Muhammedtegningerne?
"Jamen en avis' medarbejdere i dag skal selvfølgelig ikke lade sig identificere med et bestemt partipolitisk synspunkt. Jeg er jo ikke medlem af det parti. Jeg står der som gæstetaler. Jeg står jo ikke og agiterer for Dansk Folkepartis synspunkter eller noget som helst i den retning. Jeg fortæller bare min historie om, hvad jeg har oplevet, og hvad jeg har tænkt over."
- Hvis du skulle vælge, hvad er så vigtigst at kunne fortsætte som tegner på Jyllands-posten eller at kunne tale, hvor du har lyst til det?
"Begge dele er da vigtige. Det er klart. Men jeg regner med at tale med Jørn Mikkelsen om det her, og så kan vi selvfølgelig stramme nogle ting op, for selvfølgelig for os tegnere - det gælder jo både mig selv og mange andre - er avisen og vores arbejde vores hele liv, og det vil vi jo ikke sætte over styr." 
Vil ikke nedgøre islam
- Hvordan tror du, de mange danske muslimer, som i forvejen var provokerede af din tegning, vil tage imod, at du holdt tale til DF's landsmøde?
"Det kan være, der kommer nogle reaktioner på det, men mit ærinde er jo ikke først og fremmest at nedgøre islam. Det er ikke det, det drejer sig om. Det drejer sig om, at der er nogle mennesker, der har brugt deres religion som åndeligt sprængstof i deres aktioner, og det synes jeg er en provokation, og det kan man tillade sig at reagere på. Jeg synes problemet er: Kan den intellektuelle, kreative klasse leve med, at der er nogle ting, den ikke må kritisere? Mit eget demokratiske credo er noget i retning af: Jeg kritiserer dig, altså tager jeg dig alvorligt." 
- Nu var der ved at falde ro omkring tegningesagen. Er du ikke med til at puste liv i krisen igen ved at møde op til DF's landsmøde?
"Det vil jo vise sig. Nu er jeg 73 år, så jeg har forberedt mig på, at den her sag vil blive ved min tid ud i hvert fald. Den blusser op og ned, og der har vi jo heldigvis en virkelig god kontakt til PET, som hele tiden holder mig underrettet om, hvordan trusselsbilledet er. Det er meget fint, og så kan jeg godt leve med det." 
- Udover din egen sikkerhed, hvordan har du det så med evt. at puste liv i den krise igen?
"Jeg ved ikke, om der bliver pustet liv i den igen. Det vil vise sig. Det eneste, jeg ønsker er at vores muslimske medborgere forstår, at vi her i det her land har ytringsfrihed, og at vi ikke kan frede nogen personer eller nogen religioner. Det her samfund sørger jo pænt for dets nye medlemmer, og deres børn får gode chancer for fremtiden. Jeg synes, vi er et venligt og tolerant land, og så må vi også have lov til at forsvare nogle vitale ting, og det håber jeg, vores muslimske medborgere forstår, og ikke udvikler en eller anden paranoia, for det synes jeg ikke, der er nogen grund til." 

