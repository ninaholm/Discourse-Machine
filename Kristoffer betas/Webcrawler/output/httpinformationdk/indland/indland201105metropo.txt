Metropol-lærerne underviser mindre end otte timer om ugen
Lærerne på professionshøjskolen Metropol bruger 21 procent  af deres gennemsnitlige arbejdstid på undervisning på grunduddannelserne  svarende til knap otte timer om ugen. Rektor ønsker mere tid brugt i klasselokalet


 Underviserne på de københavnske velfærdsuddannelser bruger i gennemsnit 7,9 timer ud af ugens 37,5 timers arbejde i klasselokalet hos de kommende sygeplejersker, socialrådgivere og skolelærere. Resten går til forberedelse, eksamen og såkaldt 'øvrig tid'.
Det fremgår af den arbejdstidsopgørelse, som ledelsen på professionshøjskolen Metropol i København har udarbejdet i forbindelse med forhandlingerne om en ny arbejdstidsaftale.
Og står det til rektor Stefan Hermann skal lærerne bruge mere tid på undervisningen.
»Vi vil gerne øge andelen af tid brugt sammen med de studerende. Både for at sikre en høj kvalitet i uddannelserne og et fornuftigt timetal og for at gøre uddannelserne bæredygtige både økonomisk og fagligt,« siger han.
Opgørelsen viser ligeledes, at der er store interne forskelle på, hvor meget lærerne underviser. I toppen ligger underviserne på laborant- og læreruddannelsen med henholdsvis 30 og 29 procent, mens fysioterapeuterne blot bruger 17 procent  altså under syv timer om ugen på undervisning.
Medregner man den tid, lærerne bruger på at undervise på efter- og videreuddannelse, når andelen op på 26 procent. Men det ændrer ikke ved ledelsens ønske om at øge undervisningstidens andel.
Ifølge Stefan Hermann bør den op på 35 procent inklusive efter  og videreuddannelse.
Sammenbrud
Tirsdag aften brød forhandlingerne om en ny arbejdstidsaftale sammen, da underviserne afviste ledelsens udspil, som lægger op til en fordeling på 70 procent til undervisning, forberedelse og eksamen, 20 procent til forskning og udvikling og 10 procent på administrative opgaver.
Medarbejderne protesterer blandt andet over, at udspillet vil fratage dem en del af forberedelsestiden.
På socialrådgiveruddannelsen bruger lærerne ifølge opgørelsen 19 procent af deres arbejdstid på undervisning og 27 på forberedelse.
Ifølge Jacob Magnussen, som er lektor på socialrådgiveruddannelsen, er der plads til at øge undervisningstiden, men de forslåede 35 procent afviser han.
»Vi er indstillet på at undervise mere, men vi vil ikke helt derop. Det handler også om at bevare en del af vores forberedelsestid for at sikre kvaliteten i undervisningen,« siger han.
Stefan Hermann medgiver, at den nye model vil begrænse forberedelsestiden:
»Men vi vil gerne gøre op med det omfattende system af normer for, hvad man bruger sin tid på. De tager ikke stilling til, hvordan uddannelserne ser ud, eller om underviseren er ny og har brug for mere tid til forberedelse, eller om der er tale om en rutineret person,« siger Stefan Hermann.
Kampen om kontrollen
Udspillet om en 70:20:10-model er ikke tænkt som en individuel model, men en overordnet styring, som enten den enkelte uddannelse eller hele Metropol skal leve op til, påpeger rektor, som også lægger an til at nedbringe den tid, der anvendes på administrative opgaver, fra 23 procent i dag til 10 procent.
Men den tror Jacob Magnussen ikke på. Han henviser til, at underviserne i dag varetager en del af kommunikationen med de studerende, som studiesekretærer tidligere stod for.
»Og vi bruger megen tid på mange forskellige henvendelser og spørgsmål fra de studerende  en tid, som ikke er synlig for ledelsen,«,« siger lektoren, som primært frygter, at initiativretten og selvbestemmelsen bliver taget fra de ansatte.
»Vi er meget selvforvaltende og har et effektivt decentralt system, som vi gerne vil værne om,« siger Jacob Magnussen.
Ifølge rektor er det dog nødvendigt med en vis central styring eller koordination, som set fra hans stol også efterlader plads til lokale beslutninger.
Stefan Hermann er også klar til at sænke ambitionsniveauet om de 35 procents tid til undervisning.
»Men vi bør kunne komme et pænt stykke over, hvor vi ligger i dag, samtidig med at vi bevarer en god og attraktiv arbejdsplads,« siger rektor.
Parterne har nu aftalt en uges tænkepause før eventuelle nye forhandlinger.



