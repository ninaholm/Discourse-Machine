Regeringen ignorerer flertal mod ulandsbesparelser

Udenrigsminister Kristian Jensen (V).


 Et flertal i Folketinget stemte i går for et beslutningsforslag om at droppe regeringens besparelser på udviklingsbistanden for i år. Men regeringen ignorerer flertallet, meddelte udenrigsminister Kristian Jensen (V). Det kan lade sig gøre, fordi der netop er tale om et beslutningsforslag og ikke et lovforslag. Dermed holder Venstre-regeringen fast i sin plan om ikke at udbetale al den udviklingsbistand, som den røde regering sidste år satte på finansloven for 2015.
Venstre-regeringen kom i mindretal, da De Konservative stemte blankt til SF’s beslutningsforslag. Partiet er imod besparelserne på området og mener, at man skal udbetale det, man har lovet sine samarbejdspartnere. Men argumentet preller af på Kristian Jensen.
Foran pressen på Christiansborg henviste han i øvrigt til, at SR-regeringen også ignorerede et folketingsflertal. Dengang var det sagen om udbetaling af børnecheck, der var omdrejningspunktet. Her fremsatte De Konservative et beslutningsforslag om at genindføre et optjeningskrav, og det var støttepartiet Enhedslisten med på. Men statsminister Helle Thorning-Schmidt (S) ignorerede beslutningsforslaget. Dengang lød kommentaren fra Kristian Jensen til dr.dk om SR-regeringens afvisning af flertallets ønske:
»Det er en hån mod folkestyret, at man blæser på det, uanset hvad Folketinget beslutter.«
Det var SF’s udenrigsordfører, Holger K. Nielsen, der havde fremsat beslutningsforslaget om udviklingsbistanden. Han har nu kaldt Kristian Jensen i samråd om sagen. Ved afstemningen i folketingssalen stemte 54 for SF’s beslutningsforslag, mens 51 stemte imod, og de fire fremmødte konservative folketingsmedlemmer stemte hverken for eller imod.
Ritzau

