Politisk ståsted kan have en biologisk forklaring
Nervøse mennesker er som oftest højreorienterede, mens de mere rolige typer ofte stemmer til venstre for midten, viser ny forskning


 Ifølge en psykologisk undersøgelse af folks politiske overbevisninger stemmer dem, der nemt bliver skræmt af høje lyde og makabre billeder, med større sandsynlighed for en højreorienteret politik sammenlignet med folk, som har et mere afslappet syn på livet.
Undersøgelsens resultater understøtter forestillingen om, at folks personlighedstype påvirker deres politiske holdninger. 
"Selv om det er blevet antaget, at politiske holdninger dannes på baggrund af personlige erfaringer, viser nyere forskning, at der muligvis er en biologisk årsag," siger John Hibbing fra University of Nebraska-Lincoln.
Undersøgelsen, der blev offentliggjort i tidsskriftet Science, udforskede 46 amerikanere med stærke holdninger, der repræsenterede hele det politiske spektrum. De blev testet for deres fysiologiske reaktion på en række visuelt truende billeder og høje lyde. "Personer med en målbart lavere følsomhed over for pludselige lyde og truende billeder var mere tilbøjelige til at støtte u-landshjælp, en lempelig udlændingepolitik, og pacifisme," siger professor Hibbing.
Sammenhæng
"Folk med en målbart stærkere fysiologisk reaktion på de samme stimuli havde en større tilbøjelighed til at støtte øgede udgifter til forsvaret, dødsstraf, og krigen i Irak," siger han. De fysiologiske reaktioner, som blev målt, var hudens varmeudledning, svedproduktion samt antallet af øjenbevægelser efter en høj lyd. 
Disse bevægelser er ikke under bevidsthedens kontrol og anses således for at være gode indikatorer på en persons overordnede temperament. 
Forskerne mener, at resultaterne understøtter anskuelsen om, at en persons politiske holdninger afspejler den måde, hvorpå vedkommende håndterer potentielle trusler. "Således giver vores forskning både en mulig forklaring på, hvorfor folk med stærke politiske holdninger er så svære at påvirke, og hvorfor der er politiske konflikter overalt," siger de.
© The Independent og Information. Oversat af Mads Frese

