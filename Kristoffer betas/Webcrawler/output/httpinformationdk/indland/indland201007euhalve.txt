EU vil halvere antallet af trafikdrab
EU-Kommissionen satser målrettet på at komme trafikdrab til livs. Løsningen er blandt andet alkolås for spritbilister og airbags for motorcyklister


 Antallet af trafikdræbte i Europa skal halveres inden 2020. Det er hovedmålsætningen i en ny EU-plan for trafiksikkerhed.
Selv om antallet af trafikdrab i EU er faldet med 36 procent siden årtusindskiftet, mister 100 mennesker om dagen livet på de europæiske veje.
»Antallet af trafikdræbte og tilskadekomne på vores veje er stadig uacceptabelt højt. Vi ser nærmere på, hvilken slags biler trafikanterne kører i, hvor de kører, og hvordan de kører, og vi ønsker at halvere antallet af trafikdræbte inden 2020,« siger EU's transportkommissær, Siim Kallas.
De farligste lande at færdes i trafikken i EU er Grækenland og Rumænien, hvor der sidste år døde 130 mennesker i trafikken per million indbyggere.
Som et led i trafikplanen vil EU-Kommissionen bl.a. stille krav om sikkerhedsselealarmer i nye biler, ligesom man vil overveje at gøre det obligatorisk med særlige alkolåse i skolebusser og i bilerne hos tidligere straffede spritbilister.
Lastbiler og busser kan også se frem til nye sikkerhedskrav om blandt andet automatiske bremsesystemer og alarmsystemer for vejbaneskift.
EU vil også indføre flere målrettede sikkerhedskrav for motorcykler, som er indblandet i en stadig stigende andel af alvorlige trafikulykker i Europa.
Alle nye motorcykler skal have automatisk kørelys, ligesom EU vil undersøge mulighederne for at udstyre motorcyklister med en airbag.
ritzau


