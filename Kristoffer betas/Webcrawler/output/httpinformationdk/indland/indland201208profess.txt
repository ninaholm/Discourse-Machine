Professorer: Lavere kontanthjælp vil sende unge i uddannelse
Et kontant forslag fra Konservative om at sætte kontanthjælpen for unge under 30 år ned kan have en gavnlig samfundsøkonomisk effekt, vurderer eksperter
Lars Barfoed vil sætte kontanthjælpen ned for unge for at presse dem til at vælge en anden løsning. Og det vil få flere af de unge til at uddanne sig, siger samfundsforsker.


 Det kan have en gavnlig samfundsøkonomisk effekt, hvis et nyt forslag fra Konservative bliver til politisk virkelighed. I et udspil til den kommende reform af kontanthjælps-området, som regeringen har lagt op til, foreslår Konservative, at unge kontanthjælpsmodtagere under 30 år fremover kun skal modtage en ydelse, der svarer til SU’en. Det vil sige, at de unge fremover skal leve for 5.662 kroner om måneden før skat, hvor de i dag i gennemsnit får op mod 3.300 kroner mere om måneden.
»Det er meget problematisk rent samfundsøkonomisk at have folk, som godt kunne komme igennem uddannelsessystemet, men som ikke gør det, fordi det er meget attraktivt for dem at få en offentlig ydelse. Så hvad enten der er job eller ej lige nu til de unge, er der i hvert fald uddannelsespladser til dem. Det er en kortsigtet strategi at være på kontanthjælp, fordi det er uddannelse, der giver de langsigtede muligheder for at få beskæftigelse,« siger Nina Smith, økonomiprofessor på Aarhus Universitet.
Hendes kollega, tidligere overvismand Torben M. Andersen, økonomiprofessor ved Aarhus Universitet, er enig.
»Det vil helt sikkert have en effekt. Når man bliver tvunget til at tage stilling til, hvad man vil, så sker der ofte noget,« siger han.
Det virkede i 90’erne
De to professorer fremhæver begge gode erfaring med at skære i kontanthjælpen til unge under 25 år, som det skete i midten af 1990’erne.
»I 1996-1997 gjorde man det samme, da man satte kontanthjælpen ned for unge under 25 år, og det havde den effekt, at Danmark gik fra at være et af de lande i Europa med den højeste ungdomsarbejdsløshed til at være et af de lande med den laveste ungdomsarbejdsløshed. Så det har en effekt, når man skærer i folks ydelser,« siger Nina Smith.
»Der var en række unge, som ikke rigtigt fik sig taget sammen til at komme i gang med en uddannelse, som så kom i gang med en uddannelse. Dengang lykkedes det at få dem skubbet i gang med en uddannelse,« siger Torben M. Andersen.
Effekten af en lavere ydelse vil formentlig dog ikke være lige så stor ved den lidt ældre gruppe mellem 25 og 30 år, vurderer de to professorer.
»Når man dengang valgte kun at gå op til 25 år, er det, fordi jo ældre gruppen bliver, jo flere andre hensyn kommer ind i ens liv. Flere unge omkring de 30 år har forsørger-forpligtigelser, fordi de har familie og børn. Så bliver det vanskeligt at have den kontante tilgang, at unge skal have en lavere ydelse,« siger Nina Smith.
Skal yde til fællesskabet
Ifølge Lars Barfoed, formand for Det Konservative Folkeparti, er det vigtigt for partiet, at det skal kunne betale sig at arbejde. Derfor mener han, at det skal være mindre attraktivt at være på kontanthjælp.
»Det skal være sådan, at det ikke bedre kan betale sig at få kontanthjælp end at tage en uddannelse. Når det kan lade sig gøre at leve på SU, så kan det også lade sig gøre, når man er på kontanthjælp. Det gavner hverken den enkelte eller samfundet at efterlade borgere passive i årevis i kontanthjælpssystemet. Alle, der har mulighed for det, skal yde og betale til fællesskabet,« siger Lars Barfoed.
Hos Enhedslisten ryster arbejdsmarkedsordfører Christian Juhl på hovedet over de konservatives forslag.
»Før sommerferien var de konservative med til at lave et skatteforlig, der giver penge til de rigeste i samfundet, og derfor skal de selvfølgelig ud at finde nogle penge til at få det til at løbe rundt. Dermed viser Konservative klart, at det er et overklasseparti. Vi mener ikke, at unge mellem 25 og 30 år skal straffes med en ekstrem lav ydelse, fordi de er så uheldige at være uden arbejde i en periode,« siger Christian Juhl.
– Men i 1990’erne havde man gode erfaringer med at sænke kontanthjælpen for unge under 25 år. Hvorfor kan man ikke få de tilsvarende effekter med unge op til 30 år?
»Jeg tror ikke på, at det hænger sådan sammen. Jeg har den klare fornemmelse, at hvis du er på den økonomisk og arbejdsmæssigt – og er røget på kontanthjælp – så skal du hver eneste dag overveje, hvordan du klarer dagen. Det vil sige, at du ikke har overskuddet til at finde et job eller en uddannelse. Folk føler sig jo ikke stærkere af at få kontanthjælp,« siger Christian Juhl.

