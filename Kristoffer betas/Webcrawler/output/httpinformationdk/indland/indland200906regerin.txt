Regeringens favorisering af det private koster milliarder
I går blev endnu en stor sag om overbetaling af private firmaer afsløret. Selvom skatteydernes samlede merudgifter nærmer sig to milliarder, er der alligevel blevet vedtaget en ny lov, der vil øge skævvridningen af konkurrencen
De private hospitaler er - ifølge Rigsrevisionen - blevet favoriseret i forhold til de offentlige sygehuse. De private har fået op mod 900 mio. kr. for meget i offentligt tilskud.


 Private arbejdsløshedskonsulenter er siden 2003 blevet overbetalt med intet mindre end 1.000.000.000 kroner. 
Det viser nye beregninger fra Det Nationale Forskningscenter for Velfærd (SFI). Nyheden kommer kun tre uger efter, at Rigsrevisionen kritiserede regeringens 900.000.000 kroner store overbetaling af de private sygehuse. 
Ifølge SFI er de private arbejdsløshedskonsulenter ikke beviseligt bedre til at få de ledige i job, men er ved hjælp af statslige tilskud alligevel blevet konkurrencedygtige, selvom de samlet set er dobbelt så dyre som de offentlige. Professor Søren Winter, der står bag rapporten, opfordrer i kølvandet på de to store afsløringer til evalueringer af effekten af udlicitering.
"Man skal jo ikke undlade at evaluere, bare fordi man er overbevist om, at udlicitering fungerer godt. Det er nødt til at stå sin prøve," siger Søren Winter, der undrer sig over, at en regering, der hele tiden taler om evaluering af det offentlige, næsten ikke har evalueret på udliciteringsområdet. Arbejdsmarkedsforsker Flemming Larsen fra Aalborg Universitet er enig.
"Der har ikke været megen evaluering, og den, der har været, har ikke fokuseret på hele omkostningssiden og på, om udliciteringen overhovedet kan betale sig, i forhold til hvad det offentlige kan tilbyde," siger Flemming Larsen.
Lovgivning favoriserer
Det private erhvervslivs konkurrencefordele på arbejdsløshedsområdet bliver ikke mindre med en ny lov.
Loven, der blev vedtaget fredag, siger, at kommunerne i fremtiden vil kunne få refunderet 50 procent af udgifterne, hvis de køber ydelserne fra private firmaer Hvis kommunerne selv tager sig af opgaven, skal de betale det hele selv. 
Arbejdsmarkedsforsker Flemming Larsen understreger, at loven er et oplagt eksempel på favorisering af private aktører og dermed en skævvridning af konkurrencen.
"Når man giver 50 procent refusion på private aktører, så betyder det, at der er et enormt økonomisk incitament til at udlicitere i stor stil. Problemet er, at kommunerne dermed kan give de private aktører det dobbelte af kostprisen, og samtidigt tjene penge på det," siger Flemming Larsen og pointerer, at én ting altid vil veje tungest, når kommunerne skal vælge, hvem der skal udføre opgaven. 
"Det kan godt være, at forvaltningen, medarbejderne og politikerne er imod det - men når man begynder at regne, vil økonomien altid være trumf," siger Flemming Larsen, der ikke er i tvivl om, at der ligger ideologi bag den nye lovgivning.
Beskæftigelsesminister Inger Støjberg (V) mener, at pris og kvalitet med tiden er blevet meget bedre hos de private udbydere. 
Hun erkender over for Berlingske Tidende, at regeringen ikke "fik nok ud af pengene" i de første år, efter der blev skabt konkurrence på markedet. 
Men siden 2007 er ordningen lavet om, så leverandørerne af beskæftigelsesopgaverne aflønnes efter resultater.
"Nu får vi noget for pengene og meget høj kvalitet," siger Inger Støjberg.

