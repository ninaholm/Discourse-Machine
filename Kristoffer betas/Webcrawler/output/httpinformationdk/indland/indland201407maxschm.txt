Max Schmidt og kvinden med de falske recepter
Selv om en 29-årig ugift kontorassistent i årevis havde været storforbruger af mecodrin-tabletter og ad flere omgange havde forfalsket recepter, blev hun erklæret uegnet til straf af overlæge Max Schmidt fra Københavns Politi
Den unge kontorassistent blev efter et selvmordsforsøg indlagt to måneder på sinds-sygehospitalet i Nykøbing Sjælland til afgiftning, hvor hun havde heftige hallucinationer og blev behandlet med bl.a. 12 elektrochok.


 Det var en særdeles ulykkelig yngre kvinde, som overlægen i psykiatri ved Københavns Politi Max Schmidt i september 1952 skulle færdiggøre en mentalundersøgelse af. Formentlig var det også relativt sjældent, at der blandt de hundredvis af sigtede, som den travle overlæge gennem sine 24 år som chefpsykiater skulle bedømme strafegnede eller ej, var amfetamin-afhængige.
Men »forfalden til mecodrin«, som dengang var kendt som opkvikkende, men lovlige ferietabletter, havde den 29-årige ugifte kontorassistent været i årevis i flere omgange, da hun i efteråret 1952 for anden gang blev sigtet for »udfærdigelse af falske recepter« og derfor skulle mentalundersøges af Max Schmidt.
Som sædvanlig indgik der en »legemlig undersøgelse« i overlægens arbejde, og i den 19 sider lange maskinskrevne rapport i folioformat blev kontorassistenten beskrevet som »lille og spinkel men velproportioneret (…) stærkt lyshåret og ganske pæn«.
Også observandens seksualitet indgik, men her var der ikke noget at komme efter for Max Schmidt. Kvinden havde haft, hvad hun selv beskrev som »en normal og naturligt udviklet kønsdrift« med sit første samleje som 20-årig.
Med en tidligere kæreste »havde observanden angiveligt seksuelt forhold igennem 1 års tid efter ½ års bekendtskab, men hun havde selv aldrig været stærkere seksuelt interesseret, hvad kæresten angiveligt heller ikke var. I alt havde de vist samleje ca. fem gange i løbet af et år.«
Ifølge kvinden betød de seksuelle forhold med den tidligere kæreste »ikke noget for dem, idet de begge to var indstillede på at skulle giftes.«
Hendes ulykke var noget andet, nemlig at hun som tidligere straffet og indlagt på et sindssygehospital for sit mecodrinforbrug »på grund af sin fortid ikke syntes, at hun kunne indlede forbindelse med nogen mand.«
Pillerne hos boghandleren
Det var en ren tilfældighed, der første gang fik den dengang 16-17 årige pige til at tage de opkvikkende tabletter. Hun havde plads i en boghandel i Farum, og »tilfældigt fandt (hun) et glas med nogle tabletter, som hun af og til tog 1 eller 2 af for at stimulere sig på grund af træthed«, fortalte kvinden til Max Schmidt.
Da hun efter et halvt år forlod pladsen, fordi boghandlen gik fallit, stoppede hun med tabletterne, og hun forsøgte ikke dengang at lave forfalskede recepter. Det kom først senere.
Et halvt års tid senere blev hun ekspeditrice hos en bager i Gentofte, og her var hun første gang væk fra sit hjem, hvor forældrene ifølge hendes forklaring altid skændtes, så hun aften efter aften fortvivlet havde grædt på sit værelse. Forældrene havde altid blandet sig i alle hendes forhold og f.eks. åbnet hendes breve.
Pladsen hos bageren i Gentofte, hvor kvinden sammenlagt var i halvandet år, var ifølge Max Schmidts undersøgelse »en afgørende periode i observandens liv«, fordi hun der havde »direkte forsøgt at frigøre sig fra forældrehjemmet, som hun holdt sig borte fra, også fordi hun ventede bebrejdelser for, at hun ikke kom hjem.«
Hvad skete der så i Gentofte, når bagerforretningen lukkede?
»Gennem en veninde, der også var ansat i forretningen, kom hun sammen med forskellige unge, og disse begyndte at gå en del ud om aftenen, væsentlig fordi at de ikke rigtig kunne være på deres værelser. De gik i biografen eller undertiden ud at danse eller på restaurationer.«
At datteren ikke længere kom på besøg, vakte forældrenes bekymring. Ikke helt uden grund, skulle det vise sig. For at komme tidligt op om morgenen, også når hun havde været sammen med de andre unge om aftenen, begyndte kvinden igen at bruge mecodrin. Men det var dyrt:
»Observanden forbrugte derfor en hel del penge, dels hele sin løn, dels nogle hundrede kroner som hun havde stående på en sparekassebog« på »det stærke og hurtigt stigende forbrug af mecodrin«.
»For at skaffe penge til mecodrin solgte hun en del af sit tøj, således at hun efterhånden var temmelig udgået for garderobe og så temmelig medtaget ud, hvilket også gjorde, at hun ikke turde komme hjem til forældrene og navnlig ikke til moderens fødselsdag«, noterede Max Schmidt.
Hun kom »meget hurtigt op på at bruge en halv snes stykker om dagen«, og hun »opdagede, at hun ligesom blev mere ufølsom overfor sin modgang og sine problemer«, forklarede hun.
Flasker med ferietabletter
Bagermesteren var blevet udspurgt af politiet, og han huskede umiddelbart kvinden som »rask og dygtig til sin gerning, og altid oplagt til arbejdet til trods for, at hun var ude hver aften og altid først kom hjem ud på natten.«
Det endte med, at hendes far kom til Gentofte »og hentede hende i pladsen og tog hende med hjem, og hermed synes observandens forsøg på at frigøre sig fra forældrenes altdominerende indflydelse at være slut«, vurderede Max Schmidt.
Ifølge bagermesterens forklaring havde han efter hendes afrejse på hendes værelse fundet »en mængde flasker, hvori der havde været ferietabletter«, og han »blev da klar over, hvorfor hun altid var frisk og veloplagt om dagen, til trods for at hun var ude hver nat.«
Selv om mecodrin var lovligt, var det trods alt receptpligtigt. Men som Max Schmidt bemærkede, havde kvinden ikke gjort »noget forsøg på at få recept hos lægen men straks skrev falske recepter, og da dette uhindret gik ligetil 1945, syntes hun at have affundet sig med, at det var noget, der ikke betød noget videre.«
I de næste år boede kvinden hjemme hos sine forældre, men hun havde ofte kortvarige job. I hjemmet havde hun sit eget værelse i en tilbygning, og her isolerede hun sig fuldstændigt fra faren og moren. Om vinteren var hun dog nødt til at overnatte i stuen, fordi tilbygningen ikke kunne opvarmes, og her blev hun så nødt til at overvære forældrenes fortsatte skænderier, som ifølge hendes forklaring ind i mellem endte i korporligheder.
Hun fortsatte med at skrive falske recepter, og som forklaring på det fortsatte misbrug henviste hun til »forholdene i hjemmet«.
Forlovet med toldassistent
I efteråret 1946 blev kvinden idømt fire måneders betinget fængsel efter at have erkendt sig skyldig i dokumentfalsk.
»Observanden havde fra marts 1945 til februar 1946 forfalsket 12 receptblanketter og derved fået udleveret 1.200 stk. mecodrintabletter. Recepterne var udfærdiget af observanden og underskrevet falskeligt med forskellige lægenavne«, noterede overlægen.
I 1947 lærte kvinden en ung toldassistent at kende, og de blev kærester og forlovet. Planen var, at de skulle giftes. Men den lykke fik kvindens mor stukket en kæp i hjulet for.
»Han kom fra et stærkt religiøst, gammeldags hjem og var også selv meget religiøs«, fortalte hun til Max Schmidt, og hun havde intet sagt til ham om sit tidligere mecodrinmisbrug eller den betingede dom.
Det gjorde hendes mor til gengæld til kvindens store fortørnelse. For det betød ifølge kvindens forklaring, at »kæresten herefter var betænkelig ved at gifte sig med hende. Da observanden hørte af moderen, at hun havde fortalt kæresten om det, hævede hun selv omgående forlovelsen«.
Det skete i sommeren 1949, hvorefter kvinden søgte tilflugt i et nyt misbrug. Efterhånden kom hun op på 20-30 tabletter, for »når hun først var begyndt at tage mecodrin, var hun nødt til at holde forbruget oppe og stige med det, da hun følte en udpræget hang til stoffet.«
Max Schmidt spurgte kvinden om virkningerne af misbruget: »Hun blev nervøs, rastløs og søvnløs og en enkelt gang lidt mere forvirret. Så snart hun kom op på lidt større doser, kunne hun ikke klare sit arbejde«, men blev tværtimod »helt hæmningsløs med hensyn til at skaffe sig stoffet.«
I august blev hun efter et selvmordsforsøg indlagt to måneder på sindssygehospitalet i Nykøbing Sjælland til afgiftning, hvor hun havde heftige hallucinationer og blev behandlet med bl.a. 12 elektrochok og »58 insulindage med 35 shock«.
Insulin sænker blodsukkeret, og dengang var det en almindelig behandling af psykiske lidelser, for når man gav en patient tilstrækkelig meget insulin tilstrækkeligt hyppigt, kunne vedkommende bringes i nærmest komatøs tilstand.
»Forholdene blev ikke lettere ved at moderen samtidig bebrejdede observanden, at hun ikke giftede sig med kæresten,« fortsatte Max Schmidt sine notater. Hans vurdering var, at kvinden før indlæggelsen havde fået »en ren psykogen sindslidelse som følge af den her nævnte konflikt.«
Efter udskrivningen i oktober 1949 fik kvinden hurtigt en ny plads, men fortsatte med at bo hjemme. Det undrede Max Schmidt, at kvinden ikke selv tog initiativ til at flytte væk fra forældrene, men på det havde hun ikke rigtig nogen forklaring. »Hun søgte at glemme eller fortrænge dem og søgte gang på gang at undvige enten ved gråd eller ved at snakke om noget andet«, bemærkede han.
Misbrug for fjerde gang
Selv om kvinden ved anholdelsen i 1952 var glad for sit nuværende arbejde som kontorassistent i »herreekviperingsfirmaet ’Bolette’ på Kultorvet«, hvor hun nu havde været i mere end tre år, levede hun en ensom, indadvendt og stille tilværelse fyldt med selvbebrejdelser, skrev Max Schmidt.
Han havde bedt kvinden om at fuldende forskellige sætninger, f.eks. »Det værste er….«, og nogle af hendes svar lød:
»En mand kan jeg ikke tillade mig at få på grund af min fortid«, »min største fejl er, at jeg er straffet«, »jeg har intet at være stolt af, tværtimod«, og »jeg lyver ikke, men jeg tier stille med min fortid«.
Måske på grund af juletravlheden i herreekviperingsfirmaet på Kultorvet begyndte kvinden i december 1951 endnu en gang på et mecodrinmisbrug. Måske spillede morens fortsatte »stiklerier« om »hendes tidligere livsførelse og specielt opholdet på sindssygehospitalet« også en rolle.
»Hun havde gemt nogle receptblanketter, som hun havde fra en tidligere periode i 1949. Observanden mente at have taget ca. 200 tabletter inden falskneriet blev opdaget. Hun havde taget disse tabletter i løbet af 8-10 dage«, selv om hun var »fuldstændig klar over, at det var forkert, hvad hun foretog sig.«
I modsætning til tidligere var kontrollen med recepterne imidlertid blevet skærpet, og kvinden blev hurtigt anholdt. I starten benægtede hun alt, men endte senere med fuld tilståelse.
Efter flere intelligenstest, der viste en gennemsnitlig begavelse hos den 29-årige kontorassistent, endte Max Schmidt med hverken at erklære hende sindssyg eller åndssvag. Men på trods heraf burde hun ikke straffes, mente overlægen, der syntes at have haft stor tiltro til kvindens forklaringer:
»Observanden kan ikke anses egnet til straf. Da der ikke for tiden synes at foreligge noget medicinmisbrug, kan anbringelse på et hospital ikke anses for fornøden, men der bør beskikkes hende et tilsyn, og hun bør om muligt søges helt fjernet fra hjemmet og de deraf følgende konflikter«, lød hans konklusion, der fortsatte: »Som konstitutionel psykopat kan observanden ikke betegnes, men hun har en svær neurose opstået på basis af de svære konflikter i hjemmet. Som følge af sagen er observanden for tiden noget nedtrykt uden at dette har karakter af en egentlig depression.«
Tilfældigvis vides det, at domstolen i 1952 faktisk fulgte rådet fra Max Schmidt og beskikkede den yngre kvinde et tilsyn, så hun slap for straf for dokumentfalsk.
Men kvinden kom ikke ud af sit misbrug, og ni år senere blev hun efter flere nye receptfalsknerier sendt til endnu en mentalundersøgelse hos Max Schmidt.
I 1961 var kvinden »kendt som svær narkoman«, og en senere artikel i serien handler om hendes videre skæbne.

