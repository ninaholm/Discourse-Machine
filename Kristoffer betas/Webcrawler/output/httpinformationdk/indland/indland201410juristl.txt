Jurist: Læger tog ulovlig beslutning om følsomme patientdata
Et privat udvalg af læger har besluttet, at følsomme patientdata kan udleveres til medicinalindustrien fra en landsdækkende database. På trods af beslutningen er det ifølge organisationen endnu ikke sket, men selve beslutningen er i sig selv i strid med loven, vurderer jurist


 Patienters følsomme sundhedsoplysninger, der er blevet indsamlet uden samtykke til en landsdækkende database fra praktiserende læger landet over, kan videregives til medicinalindustrien under visse betingelser.
Det besluttede et privat udvalg af læger sidste år, fremgår det af et referat af udvalgets møde. Men beslutningen om at tillade videregivelse af data til private firmaer er i strid med loven, vurderer Kent Kristensen, der er lektor i sundhedsret på Syddansk Universitet.
»Det er ulovligt, fordi der er tale om en privat organisation. Beslutninger om, hvem der har ret til udtræk og ikke har ret til udtræk fra databasen, er en retlig beslutning. Det er dermed myndighedsudøvelse, og det er forbeholdt offentlige myndigheder,« siger Kent Kristensen. Databasen ved navn DAMD indeholder blandt andet oplysninger om eksempelvis patienters problemer vedrørende seksuel afvigelse, arbejdsløshed, rejsningsproblemer og partneres adfærd. Kent Kristensen peger på, at Region Syddanmark er såkaldt dataansvarlig for databasen: »Skulle man lovligt tage disse beslutninger, så skulle der være udtrykkelig hjemmel i loven til, at Region Syddanmark kunne uddelegere kompetencen til udvalget. Men den regel er der ikke, så derfor er det ulovligt.«
Også ulovlig indsamling
Lars Gehlert Johansen, der er formand for databasens styregruppe, siger følgende til, at udvalget har truffet beslutninger om, hvem der har ret til udtræk fra databasen.
»Jeg kan konstatere, at der er rejst tvivl om lovligheden. Og jeg synes, at det er irriterende, at der kan rejses tvivl om det. Den rådgivning, vi har fået, har klart vist, at det var inden for reglerne. Nu viser det sig, at vi bliver nødt til at stoppe op for at se, om det stadig er god latin,« siger Lars Gehlert Johansen. Selve indsamlingen af databasens oplysninger om patienters fortrolige sundhedsforhold er i årevis blevet indhentet fra praktiserende læger i en central database i direkte strid med sundhedsloven.
Det har DR-programmet Orientering i sidste uge afdækket. Her har flere jurister med speciale i sundhedsret fastslået, at en så omfattende indsamling af oplysninger ikke er mulig uden i det mindste at få samtykke fra patienten. Janus Laust Thomsen, som varetager driften af databasen, siger, at ingen private firmaer endnu reelt har fået udleveret udtræk fra databasen. Det har siden fredag ikke været muligt at få en kommentar fra Region Syddanmark.

