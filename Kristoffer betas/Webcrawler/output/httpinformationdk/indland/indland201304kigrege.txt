Et kig i regeringens værktøjskasse
Seks mulige løsninger på lærerkonflikten
Illusrtation: iBureauet


 Lockouten af lærerne vil ende med et regeringsindgreb, spår flere arbejdsmarkedsforskere. Regeringsindgreb er ikke et ukendt fænomen i faglige konflikter, men det er usædvanligt, at der ikke er en mæglingsskitse fra Forligsinstitutionen, regeringen kan tage udgangspunkt i. Spørgsmålet er derfor, hvilke værktøjer regeringen vil tage i brug. Vil den ophøje KL’s krav til lov eller tage redskaber som løn, efteruddannelse og ferie i brug? Information har bedt Henning Jørgensen, professor ved Aalborg Universitet, Jørgen Stamhus, lektor ved Aalborg Universitet, og Bent Greve, professor ved Roskilde Universitet om at vurdere, hvilke værktøjer regeringen vil tage i brug, hvis den griber ind i konflikten.
Hammer: Ophøjelse af KL’s krav uden kompensation
Henning Jørgensen: »Der er en mægtig magtmæssig asymmetri. Staten har lovgivningsmonopol og er budgetmyndighed, og derfor har regeringen andre strategiske handlemuligheder end lønmodtagersiden. Det betyder, at lovgivningen med meget stor sandsynlighed vil komme til at ligge tæt op ad arbejdsgiverkravene, så det er bestemt et sandsynligt scenarie.«
Jørgen Stamhus: »KL’s model er en enten/eller-model, hvor der ikke kan brydes op i modellens systematik. Sandsynligheden er over 75 procent, men hvis de ikke skal have alt for mange tæsk, skal der strøs sukker på i form af andre tiltag.«
Bent Greve: »Det er næppe sandsynligt, da der er en tradition for, at man skal tilgodese begge parter i en sådan situation. For den danske model vil det være uheldigt, hvis den ene part med et indgreb udelukkende bliver tilgodeset. Så vil parterne i fremtiden få langt sværere ved at nå hinanden i forhandlinger, fordi incitamentet for at nå en løsning er væk.«
Skruetrækker: Lønstigning
Henning Jørgensen: »Finansminister Bjarne Corydon (S) har selv flere gange henvist til gymnasielærernes nye overenskomst, hvor de solgte deres arbejdstidsregler for lidt ekstra i lønposen. Folkeskolelærerne får dog ikke 3.000 kroner mere om måneden, som gymnasielærerne fik, da der er mange flere folkeskolelærere, og det har Corydon slet ikke råd til. Men de kan godt få noget.«
Jørgen Stamhus: »Det forekommer usandsynligt. Lønkroner stemmer ikke overens med det formål, regeringen har med skolereformen i forhold til omkostninger. Lønkroner via et indgreb hører simpelthen ikke hjemme i en sådan model, hvor man ikke har noget aftalt eller et mæglingsforslag. Lærerne har jo også selv frabedt sig lønkroner.«
Bent Greve: »Fordi det er den løsning, man nåede frem til med gymnasielærerne, vurderer jeg, at det er meget sandsynligt, at lærerne får en lønstigning ved et indgreb. Men der bliver mest tale om en nærmest symbolsk kompensation.«
Svensknøgle: Efteruddannelse
Henning Jørgensen: »Der ligger allerede i regeringens folkeskoleudspil, at der skal afsættes en milliard kroner til efteruddannelse. Derfor vil det komme som en efterbevilling. Derfor vil det ikke komme ind i en overenskomst som andet end en hensigtserklæring fra det politiske flertal.«
Jørgen Stamhus: »Det er der stor sandsynlighed for, fordi man er nødt til at vise, at man støtter op om skolereformen. Man har nogle opgaver i helhedsskolen, som lærerne skal klædes på til. Selv om det ikke er sikkert, at lærerne vil opfatte det som et personalegode, er det i hvert fald noget, regeringen har en interesse i at sætte i søen. Det er nemmere at håndtere end for eksempel lønkroner.«
Bent Greve: »Der er en diskussion om, hvorvidt alle lærere er tilstrækkeligt godt klædt på til inklusion, undervisningsdifferentiering og så videre. Derfor kan jeg godt forestille mig, at der kan komme fokus på efteruddannelse ved et regeringsindgreb. Det vil kunne give lærerne en fornemmelse af, at de får redskaberne til at imødegå, at de muligvis får mindre forberedelsestid fremover.«
Fukssvans: Arbejdstidsregler
Henning Jørgensen: »Folk skal jo have en chance for at planlægge deres arbejds- og fritidsliv. Derfor tror jeg, der kommer nogle varslingsbestemmelser ind, som Anders Bondo Christensen også har efterlyst. Det bliver mellem to og fire ugers varsel fra den decentrale skoleleder. Så vil regeringen sige, at man har imødekommet lærerne og lagt et kompromis frem.«
Jørgen Stamhus: »Det er ikke så usandsynligt, at der kommer nogle former for reguleringer. Det betyder ikke, at eventuelle reguleringer kommer til at være meget vidtrækkende. Det kommer an på, hvad der ligger på bordet, og der har parterne jo holdt papirerne meget tæt til kroppen.«
Bent Greve: »Jeg tror ikke, at lærerne får held til at få nogle varslingsregler ind. Til gengæld vil man holde fast i lærernes normale, samlede arbejdstid pr. uge. Den vil man ikke bare kunne justere op og ned fra skoleledelsens side. Det vil der skulle kompenseres for.«
Knibtang: Ferie
Henning Jørgensen: »Mere fritid til lærerne vil kunne blive udlagt, som om de skal arbejde mindre, og det vil være en ren provokation med den debat, der har været de seneste uger, så det udelukker jeg.«
Jørgen Stamhus: »Det er slet ikke oplagt. De skal jo have lærerne i arbejde. For at få tingene til at hænge sammen kunne man derimod forestille sig, at de skar ned på antallet af feriedage.«
Bent Greve: »Så vil man formentlig skulle bygge skoleåret op på en anden måde, og det er svært at forestille sig, at man vil gøre det. Lærerområdet har et relativt fastlagt forløb, når det gælder ferier, så det vil man holde fast i.«
Skævbider: Pension
Henning Jørgensen: »Det er meget usikkert, om det område kommer i spil. Jo mere Finansministeriet tager ind, desto sværere er det at lave noget, der kan få opbakning, fordi man ikke har et mæglingsforslag eller et forkastet overenskomstforslag. Så skal regeringen skrive det fra grunden, og derfor vil de være forsigtige med at tage nye ting ind.«
Jørgen Stamhus: »Lærerne har i forvejen en pæn høj pensionsprocent i deres lønaftaler, så det tror jeg ikke på.«
Bent Greve: »Pension har ikke spillet en rolle ved denne overenskomstforhandling, og derfor vil regeringen ikke røre ved det. Mere eller mindre i pension er ikke interessant, når det handler om arbejdstidsregler.«

