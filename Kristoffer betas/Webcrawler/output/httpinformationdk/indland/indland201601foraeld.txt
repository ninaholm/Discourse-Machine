Forældre ser skeptisk på kommuners brud med skolereform
Det er bekymrende, at flere kommuner vil skære timetallet for folkeskoleeleverne ved at skrotte centrale dele af folkeskolereformen


 Det er bekymrende, at flere kommuner vil skære timetallet for folkeskoleeleverne ved at skrotte centrale dele af folkeskolereformen.
Sådan lyder meldingen fra forældreorganisationen Skole og Forældre, efter at Frederiksberg Kommune har ansøgt Undervisningsministeriet om lov til at droppe den obligatoriske lektiehjælp og den understøttende undervisning (UUV).
»Det bekymrer os, at man nu vil af med det, der skulle være hele vejen til at få en mere fleksibel skoledag og få flere børn til at lære mere,« siger landsformand Mette With Hagensen.
Andre kommuner som Assens og Greve har også søgt om dispensation fra reformens timekrav, og når det rammer den understøttende undervisning, er det ikke en kurs, der huer forældreformanden.
»Den understøttende undervisning skulle jo netop være med til at motivere de børn, som har brug for undervisning på en anden måde. Det er dér, der skulle være mulighed for at gå i skoven eller tage på virksomhedsbesøg, som er elementer, vi altid har efterspurgt,« siger hun.
Når det er sagt, så er det ifølge Mette With Hagensen tydeligt, at lektiehjælpen og UUV på mange skoler ikke fungerer optimalt.
»Det bedste ville være, hvis man gav den enkelte skole mere frihed til at nå målet. Skolerne skal eksempelvis kunne sige: Hos os arbejder vi ikke med lektier, så vi har ikke brug for lektiecafé, men så gør vi noget andet i stedet for,« siger hun.
Ritzau

