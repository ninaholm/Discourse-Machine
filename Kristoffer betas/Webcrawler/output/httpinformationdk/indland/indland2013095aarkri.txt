5 år efter krisens udbrud
Finanskrisen fik sit foreløbige eftermæle, da det regeringsnedsatte finanskriseudvalg i går præsenterede sin rapport om, hvordan den finansielle krise i 2008 og årene frem udspillede sig i Danmark. Halvandet år har det taget udvalget under ledelse af professor Jesper Rangvid at kortlægge årsager, konsekvenser og læring af krisen. Her er, hvad udvalget mener gik galt. Og hvad vi kan lære af det
Professor ved CBS Jesper Rangvid afleverede i går rapport om finanskrisens årsager til erhvervs- og vækstminister Henrik Sass Larsen.


 Hvad var årsagerne til krisen?
Det var med klichéagtig symbolik, at finanskriseudvalgets formand, Jesper Rangvid, i går til lyden af plaskregn og torden uden for Erhvervs- og Vækstministeriet i Slotholmsgade præsenterede udvalgets finanskriserapport.42 mellemregninger skal der med, hvis man vil beskrive årsagen til krisen, er udvalget nået frem til. For der er mange gode, men ikke én god, forklaring på, hvad der fik den finansielle krise til at rasere i Danmark.
»Årsagerne til finanskrisen er ikke én ting. Det er en kombination af mange forskellige forhold – både nationale og internationale – der gjorde, at der kom en finanskrise i Danmark,« forklarede Jesper Rangvid ved præsentationen.
Vil man have den helt korte forklaring, fortalte Rangvid, så skal man læse på bagsiden af den 488 sider lange rapport. Her giver udvalget middagsbordsversionen af årsagen til den finansielle krise: En høj økonomisk vækst gennem 00’erne gav en optimisme, der ledte både banker og myndigheder til at undervurdere de finansielle risici, politikerne til at bruge for mange penge, og samtidig med at den internationale finansielle regulering blev lempet, blev risikoappetitten øget.
»Det er vores vurdering, at fordi krisen i udlandet var så stor, så ville vi blive ramt nærmest uanset, hvad vi havde gjort i Danmark. Men når det så er sagt, så mener vi også, at der er beslutninger, som man traf i Danmark inden krisen, der gjorde, at vi blev hårdere ramt, end vi ellers ville være blevet,« sagde Rangvid på pressemødet.
Og både politikere, banker, finanstilsyn, private og virksomheder bidrog på hver deres måde til, at krisen blev særlig dyb i Danmark.
Politikerne brugte for mange penge, og særligt mange flere end de havde budgetteret med at bruge, og det førte til, at opsvinget blev kraftigere og krisen senere tilsvarende dybere.
Bankerne lånte flere og flere penge ud og finansierede udlånene ved selv at låne penge på det internationale kapitalmarked. Samlet fik bankerne op til krisen opbygget et indlånsunderskud (udlån i forhold til bankens indlån, red.) på 656 mia. kr.
Finanstilsynet var mere optaget af, at reglerne blev fulgt bogstaveligt, end at sikre holdbarheden i den finansielle sektor. Finanskriseudvalget kalder Finanstilsynets tilgang for »forholdsvis mekanisk«.
62 institutioner er, som udvalget skriver, »ophørt« fra 2008 til august 2013. Selvom det lyder af mange krak, så svarer det kun til seks pct. af banksektoren. Og det dækker over, at finanskrisen ramte hele banksektoren hårdt, men en del af banksektoren særlig hårdt.
For at illustrere, hvor omkostningsfuld finanskrisen har været, har udvalget foretaget det, som Rangvid selv kalder et »konservativt skøn« for, hvad finanskrisen har kostet Danmark.
Bankerne har nedskrevet – tabt – 174 mia. kr. på sine udlån. Og den danske økonomi er derudover gået glip af 200 mia. kr. i øget vækst, som følge af krisen, når udvalget frem til.
Hvem, der bærer skylden for det, har udvalget ikke haft til opgave at beskæftige sig med. I stedet har de nøjedes med at komme med et regnestykke, der viser, at alene 17 personers lån i ni mellemstore danske banker til en samlet værdi af 21 mia. kr. var det, der i store træk bragte de ni banker til fald.
»Var 17 mand skyld i (en del af) finanskrisen?,« præsenterede Rangvid selv konklusionen på pressemødet.
... og hvad gør vi så nu?
Hvor der er 42 grunde til finanskrisen, så er der 18 lærdomme af den, mener finanskriseudvalget. De 18 anbefalinger, forklarer rapporten, skal ses i lyset af de initiativer, der allerede er taget oven på krisen.
»Der er sket en enorm mængde opstramninger af den finansielle regulering efter krisen,« forklarede Jesper Rangvid ved præsentationen af rapporten.
Og derfor er udvalgets anbefaling ikke så meget, at den finansielle regulering skal strammes yderligere. Snarere er det vigtigt, understregede Rangvid, at man skal undgå at lempe reguleringen, når de gode tider vender tilbage og igen maskerer det, der kan være en underliggende risikofyldt kurs.
»Det er udvalgets bekymring, at der kommer et pres for en lempelse af de skærpelser af den finansielle regulering, der er, eller er ved at blive gennemført (...) Et sådan pres kan komme både i en tid, hvor der måtte være et ønske om at få mere gang i økonomien, men måske især i en tid, hvor økonomien er god, optimismen blomstrer og konstaterbare nedskrivninger er lave,« lyder finanskriseudvalgets løftede pegefinger.
Derudover anbefaler rapporten, at der tages skridt til at forhindre, at få store lån kan true bankernes overlevelse, ligesom de kommer med anbefalinger, der skal sikre bedre bestyrelsesarbejde i bankerne og generel bedre bankledelse.
Og så tilslutter finanskriseudvalget sig den horde af økonomer, der opfordrer politikerne til at gøre op med skattestoppet på boliger. Også selv om udvalget selv bemærker i rapporten, at et flertal i Folketinget i forbindelse med sidste års skattereform vedtog, at der ikke skal gøres op med boligskattestoppet i hvert fald frem til 2020.
Ikke mange ord om tilsyn
Finanstilsynet, der får en hård kritik i gennemgangen af årsagerne til krisen, fylder ikke mange ord i udvalgets anbefalinger til, hvad der skal gøres fremadrettet. Og det skyldes, forklarer udvalget, at der allerede er strammet op hos den finansielle vagthund.
»Finanskrisen har medført mange og store ændringer i den måde, som Finanstilsynet udfører sin tilsynsvirksomhed på,« står der i rapporten.
Til gengæld sagde erhvervs- og vækstminister, Henrik Sass Larsen (S), efter Rangvids præsentation af udvalgets anbefalinger, at han gerne ser, at Finanstilsynet fremover får kritik for at være for ihærdige frem for ikke at have været ihærdige nok.
Og det er ikke lutter kritiske og dystre konklusioner i rapporten.
De fem bankpakker, som Folketinget har vedtaget for at bringe stabilitet tilbage i den finansielle sektor, går helt fri af kritiske kommentarer. Udvalget er enige om, at bankpakkerne har været »hensigtsmæssigt udformet«.
Forhindrer ikke ny krise
Budgetloven, der sætter rammer for, at politikerne ikke bruger flere penge, end de har budgetteret med, roser udvalget.
»Efter krisen er der taget en række initiativer, der skal medvirke til at sikre makroøkonomiske rammer, som bidrager til en stabil samfundsøkonomisk udvikling og dæmper en for stor økonomisk risikotagning,« skriver udvalget.
Og for så at vende tilbage til torden og regn, som vejret med overdreven symbolik sørgede, så understreger finanskriseudvalget i sin rapport, at uanset at politikerne gennemfører alle udvalgets anbefalinger i sin fulde udstrækning, så forhindrer det ikke en ny finanskrise.
»Udvalget bemærker, at uanset hvilke regulerings- og tilsynsmæssige tiltag, der gennemføres, vil det aldrig være muligt at garantere, at der ikke i fremtiden opstår en ny finansiel krise,« lyder den tørt, dystre formulering.

