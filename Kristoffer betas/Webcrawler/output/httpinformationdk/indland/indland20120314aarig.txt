14-årige er mere kriminelle end først antaget
Effekten af den sænkede kriminelle lavalder kan nu gøres op: 1.343 domme over 14-årige på halvandet år
De nye tal viser, at det var nødvendigt, at vi satte den kriminelle lavalder ned til de 14 år. Og at vi burde have fastholdt den på de 14 år, siger Konservatives retspolitiske ordfører Tom Behnke.


 Nye tal afslører, at omfanget af de 14-åriges kriminalitet er mere end dobbelt så stor som først antaget. Tallene kommer samtidig med, at SRSF-regeringen den 1. marts atter hævede den kriminelle lavalder til 15 år.
Efter at den daværende VK-regering den 1. juli 2010 sænkede den kriminelle lavalder til 14 år, viste tallene fra andet halvår af 2010 ellers, at det stort set kun havde resulteret i bødesager og i alt 236 såkaldte strafferetlige afgørelser eller domme.
Tal, som fik kritikerne af sænkelsen den kriminelle lavalder til at spørge, om der overhovedet var nogen argumenter for den. Mens tilhængerne af sænkelsen omvendt tog det beskedne antal til indtægt for, at den havde haft en præventiv effekt.
Ifølge et notat fra Justitsministeriets forskningskontor giver tallene fra det første halve år efter sænkelsen af den kriminelle lavalder imidlertid »et skævt billede af omfanget af de strafferetlige afgørelser«.
I første halvår af 2011 var der nemlig 555 strafferetlige afgørelser og i andet halvår var tallet 552 afgørelser.
Det har ikke været muligt at få en kommentar fra justitsminister Morten Bødskov (S).
Fastholder lavalder
Men Socialdemokraternes retspolitiske ordfører, Ole Hækkerup, fastholder, at det var rigtigt at hæve den kriminelle lavalder til de nuværende 15 år på trods af det overraskende omfang af de 14-åriges kriminalitet.
» Man skal ikke køre børn gennem det samme retssystem som voksne. Men det er selvfølgelig afgørende, at vi samtidig får fulgt op på de 14-årige. Der skal gerne være en stærkere – og ikke svagere – opfølgning fra de sociale myndigheder, siger Ole Hækkerup og fortsætter:
»Endelig skal man huske på, at der jo også begås forbrydelser af 13-årige som altså ligger under den kriminelle lavalder uanset om den er 14 eller 15 år.«
Ud af de i alt 1343 strafferetlige afgørelser i de halvandet år – som følge at sænkelsen af den kriminelle lavalder – skyldes de godt to tredjedele såkaldte ejendomsforbrydelser, hvoraf 38 procent er butikstyverier.
Men 14-årige er i perioden også 12 gange blevet dømt for seksualforbrydelser, 165 gange for vold og 19 gange for overtrædelse af våbenloven. Særligt voldssagerne er vokset fra 19 i andet halvår af 2010 og til 88 i første halvår af 2011 og 58 i andet.
Ingen grund til glæde
Konservatives retspolitiske ordfører, Tom Behnke, var en af dem som i første omgang tog tallene til indtægt for, at sænkningen af den kriminelle lavalder fik de 14-årige til at tænke sig om en ekstra gang, inden de begik en forbrydelse. Hvilket netop var ét af målene.
»Nu viser de nye tal desværre, at vores første glæde over, at den grove kriminalitet stort set var forsvundet, ikke var rigtigt. Der er stadig tale om eksempler på grov kriminalitet blandt de 14-årige,« siger Tom Behnke og fortsætter:
»Omvendt viser tallene så, at det var nødvendigt, at vi satte den kriminelle lavalder ned til de 14 år. Og at vi burde have fastholdt den på de 14 år. Der er jo desværre unge 14-årige som begår meget grov kriminalitet.«
Genindførelsen af den kriminelle lavalder fra den 1. marts betyder, at dømte 14-årige som ikke har afsonet deres straf, slipper for det. At endnu ikke betalte bøder til 14-årige lovovertrædere bortfalder. Og at betingede domme til 14-årige bortfalder og ikke får betydning ved ny kriminalitet.

