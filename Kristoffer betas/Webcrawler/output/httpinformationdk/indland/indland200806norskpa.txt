Norsk-pakistansk vidne: Det var grusomt



 ISLAMABAD - Norsk-pakistansk samfundsforsker var tæt på, da selvmordsbombe eksploderede foran Danmarks ambassade. Han vurderer, at det kan være hævn over Muhammedtegninger
- Vi kørte forbi på hovedvejen, da vi mærkede et voldsomt tryk på højre side, fortæller den norsk-pakistanske samfundsforsker Atilla Iftikhar.
Han befandt sig 200 meter fra den danske ambassade, da en selvmordsbombe mandag kl. 13 lokal tid eksploderede. Hans bil rystede kraftigt, da trykbølgen kom.
- Jeg så en flamme gå til vejrs og bagefter væltede der sort røg op, fortæller han Ritzau.
- Det må have været ganske grusomt for dem, der har oplevet det tæt på, siger han.
Han beskriver området, hvor ambassaden ligger, som et blandet kvarter med boliger og kontorer. Han var ikke i første omgang klar over, at det var den danske ambassade, der var ramt.
Iftikhar fik stoppet bilen. På gaden reagerede folk forskrækket, og der var tilløb til panik.
Pakistan har ellers oplevet en relativt rolig periode, efter den nye regering blev indsat i februar, konstaterer han. Så bomben mod den danske ambassade er et udtryk for den modsatte tendens.
Iftikhar vil ikke udelukke, at bomben var hævn over Jyllands-Postens Muhammed-tegninger.
- Det kan muligvis også være det danske engagement i Afghanistan, men det er vanskeligt lige nu at sige, hvilke faktorer der spiller ind.
- Men Danmark har generelt et meget negativt omdømme i Pakistan, siger han.
Det har længe været kendt, at den danske ambassade og danskere i øvrigt har holdt en lav profil i Pakistan. Men det gælder også nordmænd og svenskere, siger han.
Fokus er rettet mod de såkaldte klan-områder langs grænsen til Afghanistan, forklarer han. Den nye regering har forsøgt at forhandle med de militante muslimer i disse områder.
I det større billede mener Iftikhar, det er vigtigt, at disse klan-området bliver integret i Pakistan, og at der ikke kun satses på en militær løsning.
/ritzau

