'Det næste bliver vel bogafbrænding'
Tidligere operativ chef i PET Hans Jørgen Bonnichsen er oprørt over, at justitsminister Brian Mikkelsen (K) har anfægtet hans ytringsfrihed
»Det er en uhørt krænkelse af min ytringsfrihed og en patroniserende mistænkeliggørelse af mig,« siger tidligere operative chef i PET Hans Jørgen Bonnichsen om justitsminister Brian Mikkelsens udtalelser om ham.


 Tidligere operativ leder i PET Hans Jørgen Bonnichsen vil nu afsløre en hidtil dybt bevaret hemmelighed over for Informations læsere:
"Alt, hvad jeg har sagt om PET, har reference til, hvad tjenesten selv har sagt enten i deres årsberetning eller på deres hjemmeside," siger han og fortsætter:
"Jeg har aldrig sagt noget om PET uden på forhånd at have sikret mig på den måde. Så jeg er 110 procent sikker på, at mine udtalelser ikke på nogen som helst måde er en overtrædelse af straffelovens paragraf 152 om tavshedspligt."
Det mærkes på Hans Jørgen Bonnichsen, at han er oprørt over de seneste ugers beskyldninger mod ham for brud på den tavshedspligt, han som tidligere PET-mand er pålagt. Øjnene på den ellers så venlige mand nærmest gnistrer af vrede, når han taler om landets justitsminister:
"Det er en grov og uanstændig fornærmelse af mig fra Brian Mikkelsens side."
Strøget af listen
- Hvordan?
"Først siger han, at han da også har undret sig over mine analyser, og når dét så ikke er nok for Dansk Folkeparti, så siger han i et svar til Folketinget, at "tidligere medarbejdere" i PET "bør være meget opmærksomme på, at deres udtalelser ikke kommer til at fremstå på en måde", der skader PETs arbejdsvilkår."
"Det er en uhørt krænkelse af min ytringsfrihed og en patroniserende mistænkeliggørelse af mig."
Bonnichsen henviser til tre ting, der har vakt vreden mod ham: Det er hans opfordring til dialog med moderate muslimer, det er hans opfordring til at behandle "vores muslimske landsmænd anstændigt", som han udtrykker det, og endelig er det hans kommentar om tunesersagen.
Ifølge Bonnichsen har justitsministerens udtalelser allerede gjort skade. To seriøse forskningsprojekter, hvor Bonnichsen skulle være rådgiver, har meddelt, at det skal han alligevel ikke.
"Nu vil mit navn blive opfattet negativt i forhold til projekternes validitet, så det klæber da til mig. Justitsministeren har placeret mig i et retsløst rum - efter 41 år i dansk politi. Jeg har næsten ikke ord for det, det næste bliver vel bogafbrændinger."
Foreløbig vil Bonnichsen afvente et åbent samråd i januar i Folketingets Retsudvalg. Han sætter sin lid til, at Brian Mikkelsen der kommer til "besindelse".
"Jeg kan konstatere, at ministeren har et bredt flertal i Folketinget imod sig i sin vurdering af mig, så jeg går ud fra, at han nu har røde ører. I hvert fald er han nu krøbet i skjul efter at have afsagt sin folkedom over mig."
Ikke tid til Märklin-tog
Da Bonnichsen forlod PET, mistede han sin sikkerhedsclearing. Men siden har han fået den fornyet, op til næsthøjest niveau, 'hemmeligt', fordi han arbejder som konsulent for en større dansk erhvervsvirksomhed.
"Så hvis jeg skulle udgøre en sikkerhedsrisiko, så begår PET en tjenestefejl ved ikke at fratage mig den."
- Pia Kjærsgaard kalder dig en pensionist, der ikke kan slippe sit arbejde. Burde du ikke følge hendes opfordring til at samle på Märklin-tog?
"Jeg er kun 63 år, og jeg har masser at byde på. Jeg har masser af jobs, jeg har mit eget firma, jeg har skrevet to bøger, så jeg er vel nærmest en rollemodel for det grå guld."
- Men din viden kan vel godt være lidt rusten?
"80-90 procent af alt efterretningsarbejde baserer sig på åbne kilder. Jeg bruger hver dag to-tre timer på at orientere mig, f.eks. ved at læse amerikanske bøger om efterretningstjeneste, så jeg er nok lige så opdateret om den generelle situation, som da jeg var i PET. I alt har jeg 56 kilder, nogle er mundtlige, mens andre er skriftlige, og nu har jeg endda også bedre tid til det. Om de sidste 10-20 procent af efterretningstjenesternes arbejde ved jeg så til gengæld ikke et klap."
Hykleri uden lige
- Ved du, hvordan ledelsen i PET ser på dig?
"Da Danmarks Radio bad mig om at blive kommentator, blev der lavet et meget klart snit mellem mig og PET. Jeg har ikke mere nogen form for forbindelse til PET, så det aner jeg intet som helst om."
Ifølge Bonnichsen udgør Dansk Folkeparti en fare for PET: "De vil fratage PET, som jeg i min seneste bog hylder som en af Europas bedste efterretningstjenester, et meget vigtigt værktøj, nemlig en kritisk dialog med marginaliserede grupper. Det værktøj brugte tidligere politimester Lars Findsen og jeg mange år på at udvikle."
"Som jeg ser det, har jeg været en katalysator for afsløring af et hykleri uden lige, når det gælder ytringsfriheden. Og hvis det er resultatet, så bærer jeg gerne denne fornedrelse, som justitsministerens udtalelser efter min vurdering udgør."
"Jeg anser det dybest set heller ikke for at være et angreb på min person. Det er derimod et angreb på mediernes brug af mig som kommentator. Jeg har aldrig selv henvendt mig til et medie og bedt om at blive citeret, så det skal man lige tænke over. Det er et angreb på medierne."
- Hvad skal man tænke?
"Hvis PET fremover skal være fredhellig og en instans, som man ikke stille kritiske spørgsmål til eller må debattere, så er skrækscenariet i yderste konsekvens et Stasi-agtigt samfund. Historien er fuld af eksempler på, hvad der kan ske, hvis efterretningstjenesterne ikke kan kritiseres. Jeg har ingen intentioner om at skade PET, tværtimod. Men det står altså ilde til i Danmark, hvis ikke man kan diskutere PET, særligt i en tid, hvor tjenestens arbejde bliver mere og mere vigtig."
"PET er alt for vigtig en organisation til, at man kan overlade den til PET alene. Det ved jeg, at alle chefer i PET er enig med mig i."


