Bendtsen går som K-formand
Bendt Bendtsen forlader posten som De Konservatives partiformand, oplyser en kilde til Ritzau. Han afløses af justitsminister Lene Espersen


 Bendt Bendtsen går af som formand for De Konservative, oplyser en kilde til Ritzau.
Han meddeler sin afgang tirsdag formiddag på De Konservatives gruppemøde.
Hans afgang sker i fuld fordragelighed med folketingsgruppen, hvor der er enighed om, at Lene Espersen afløser ham som konstitueret formand. Det omfatter også klima- og energiminister Connie Hedegaard, som før har været nævnt som Bendt Bendtsens mulige afløser.
- Connie Hedegaard kommer til at spille en fremtrædende rolle i Det Konservative Folkeparti fremover, siger Ritzaus kilde.
Bendt Bendtsens afgang blev for nylig beskrevet i tidligere trafikminister Flemming Hansens selvbiografi. Hansen pegede her på Lene Espersen som afløser, da hun favner bredere end Connie Hedegaard, der er en bedre "koncernchef", mente han.
Lene Espersen afviste for nylig at kommentere et muligt formandsskifte hos De Konservative og sine egne planer i et interview med Jens Olav Jersild på DR Nyheder.
Lene Espersen er 42 år og har været justitsminister i snart syv år siden magtskiftet i november 2001. Hun kom i Folketinget ved valget i 1994 sammen med Henriette Kjær og Gitte Seeberg - kaldet "Kylle, Rylle og Pylle". Lene Espersen blev efter De Konservatives magtkamp i slutningen af 90'erne mellem Hans Engell og Per Stig Møller politisk ordfører fra august 1999, indtil hun blev udnævnt til justitsminister.
Ministerrokade på vej
Ifølge Politiken går Bendt Bendtsen også af som minister. Det medfører en rokade, hvor Lene Espersen bliver erhvervs- og økonomiminister, mens Brian Mikkelsen bliver justitsminister. Connie Hedegaard fortsætter som klimaminister.
Det Konservative magtskifte er forhandlet på plads den seneste uge mellem Bendt Bendtsen, Lene Espersen og Connie Hedegaard. Hun har ifølge oplysninger til Ritzau selv valgt at fortsætte som klima- og energiminister. Der venter en stor opgave i efteråret 2009 ved FN's klimakonference i efteråret 2009 i København.
Desuden indtræder Connie Hedegaard i VK-regeringens magtfulde koordinationsudvalg. Det fredelige Konservative formandsskifte skyldes ifølge en kilde, at "sporene skræmmer" fra partiets blodige formandsopgør i 90'erne.
- Det er det epokegørende ved forløbet, at der har været et ønske om at undgå en opslidende fløjkrig, lyder forklaringen.
/ritzau

