Udlændingeservice antyder fejlagtigt, at statsløse lyver
Selv om styrelsen i fortroligt svar til Folketinget har erkendt, at tre kurdere gjorde opmærksom på deres statsløshed og stadig blev registreret som syrere, hævder kontorchef, at statsløse registreres ud fra egne oplysninger
Udlændingeservice, der ligger under Søren Pinds integrationsministerium, er udmærket klar over, at de tre kurdere gentagne gange forklarede myndighederne om deres statsløshed, da de kom til Danmark.


 Mens integrationsminister Søren Pind (V) over for Folketinget har afvist at undersøge omfanget af myndighedernes fejlregistrering af statsløse asylansøgere, antyder en kontorchef i Udlændingeservice nu, at de personer, det hele handler om statsløse kurdere fra Syrien, der fejlagtigt er registreret som syriske statsborgere har løjet over for de danske myndigheder.
I en pressemeddelelse på nyidanmark.dk imødegår kontorchefen, Jakob Dam Glynstrup fra Udlændingeservice' 2. Asylkontor, Informations afdækning af udlændingemyndighedernes fejlregistrering af statsløse asylansøgere. En afdækning, som ifølge pressemeddelelsen alene er baseret på »tre konkrete sager om syriske asylansøgere«, men som i realiteten også er baseret på en række ekspertkilder og på statistiske oplysninger om asylansøgere fra Syrien.
Kontorchefen forklarer, at de tre statsløse kurdere »aldrig på noget tidspunkt frem til Informations dækning« har anmodet om at blive omregistreret fra syriske statsborgere til statsløse i forbindelse med udstedelsen af opholdkort. Det er heller ikke sket ved ansøgninger om pas eller forlængelser af pas, og som Jakob Dam Glynstrup tilføjer:
»I alle de tilfælde skal ansøgerne selv skrive, hvilken nationalitet man ønsker sig registreret med.«
Kontorchefen forklarer så, at Udlændingeservice nu har taget initiativ til at omregistrere de tre kurdere fra syrere til statsløse, og derefter står der i pressemeddelelsen:
»Rigspolitiet registrerer asylansøgerens nationalitet i Udlændingeregistret på baggrund af ansøgerens egne oplysninger. Og i den efterfølgende asylsagsbehandling i Udlændingeservice er det typiske billede, at den registrerede nationalitet bekræftes af ansøgeren.«
Grund til at lyve
Det er svært at forstå budskabet på anden måde, end at de tre statsløse kurdere må have oplyst, at de er syriske statsborgere, siden de er blevet registreret som sådan. Og det passer jo fint sammen med, at de aldrig har bedt om at blive omregistreret.
Pressemeddelelsen fortsætter da også med følgende bemærkninger:
»Mange asylansøgere indrejser uden dokumenter, og det er derfor asylansøgernes egne oplysninger, som må lægges til grund for registreringen ikke blot af nationaliteten, men også f.eks. fødedato. Dette kan give en risiko for, at registreringen i enkeltstående tilfælde bør ændres.«
Hvis udlændingemyndighederne må omregistrere asylansøgere som i de tre kurderes tilfælde er det altså, fordi myndighederne har lagt ansøgernes fejlagtige forklaring til grund for registreringen.
Jakob Dam Glynstrup tilbyder også en forklaring på, hvorfor statsløse således skulle lyve sig til et statsborgerskab: Ifølge kontorchefen kan der være »gode grunde til, at statsløse ønsker at være registreret med en nationalitet, f.eks. i forbindelse med ferierejser til hjemlandet, hvor statsløshed vil udgøre en sikkerhedsrisiko.«
Hvad, kontorchefen ikke skriver, er imidlertid, at Udlændingeservice er udmærket klar over, at de tre kurdere netop gentagne gange forklarede udlændingemyndighederne om deres statsløshed, da de kom til Danmark. Det har Information afdækket gennem aktindsigter i deres sager, og det har Udlændingeservice ifølge Informations oplysninger klart erkendt i et fortroligt svar til Folketinget.
'Angiver selv statsløs'
Det er altså mod bedre vidende, når kontorchefen fremstiller myndighedernes fejlregistrering som noget, der bygger på oplysninger fra de statsløse kurdere. Oplysninger, som kurderne i strid med sandheden skulle være fremkommet med, fordi det kan være til egen fordel.
Som Rigspolitiet eksempelvis har skrevet uden på sagsmappen vedrørende en af de tre statsløse kurdere: »Nationalitet: Syrien angiver selv at være statsløs«.
Hvad, kontorchefen også må være klar over, er, at de tre statsløse kurdere i en artikel i Information har forklaret, hvorfor de til sidst selv er begyndt at skrive Syrien ud for nationalitet i officielle dokumenter. Efter de har lært at skrive basalt dansk og selv har kunnet udfylde skemaerne, har de skrevet af efter de tidligere skemaer og antaget, at nationalitet måtte betyde, hvilket land de kommer fra, eftersom de danske myndigheder igen og igen har skrevet Syrien.
Udlændingeservice har afvist at lade Information få et interview med Jakob Dam Glynstrup, og da Information foreholder styrelsen, at udlændingemyndighederne beviseligt ikke har registreret de tre kurdere på baggrund af deres egne oplysninger, skriver kontorchefen i en mail til Information:
»Som det fremgår af kommentaren på hjemmesiden, er registreringen generelt baseret på asylansøgernes egne oplysninger. Om de tre konkrete sager siger vi blot, at de pågældende aldrig på noget tidspunkt frem til Informations dækning havde anmodet om at få ændret nationaliteten, ej heller i en række ansøgninger, hvor de selv skulle angive deres nationalitet. Men vi tilkendegiver samtidig meget klart, at vi er klar til og forpligtet til at ændre en registreret nationalitet, hvis der er grundlag for det. Det er netop det, der sker i de sager, hvor Information har rejst en kon-kret tvivl. Her er vi af egen drift gået i gang med at se på en omregistrering.«
Åben for omregistrering
At Udlændingeservice erklærer sig villig til at omregistrere, er ifølge Glynstrup i sig selv et argument mod, at de statsløse kurdere fra Syrien systematisk skulle være blevet fejlregistreret.
»Vi er helt åbne for at omregistrere. Vi har således ingen grund til at tro, at der er sket systematiske fejl i registreringerne,« forklarer kontorchefen i pressemeddelelsen.
Det er ellers den mistanke, som Informations afdækning har øget. I takt med at antallet af asylansøgere fra Syrien er steget voldsomt fra 2008, er antallet af registrerede statsløse af ikkepalæstinensisk oprindelse faldet.
Så længe Udlændingeservice ikke ønsker at undersøge, hvor mange statsløse asylansøgere fra Syrien, Udlændingeservice har registreret siden 2001, er mistanken ikke afvist. Heller ikke, når Udlændingeservice henviser til manglende ressourcer som argument for ikke at foretage en gennemgang, som ifølge Informations oplysninger højst vil tage en arbejdsdag.
uda@information.dk
Se også læserbrevet fra Udlændingeservice ’Intet system i fejlregistrering’

