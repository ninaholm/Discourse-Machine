Økonomer: opret en oliefond
Tidligere nationalbankdirektør Hoffmeyer og Overvismanden opfordrer regeringen til at sætte de stigende olieindtægter i en fond i stedet for blot at 'klatte dem væk'. Regeringen afviser at oprette en oliefond og oppositionens forslag om at bruge milliarderne på investeringer i vedvarende energi
Siden den 1. august 1972, hvor Nordsøolien blev pumpet op og i land første gang anført af prins Henrik og Mærsk Mc-Kenny Møller, har staten tjent svimlende milliarder uden at spare op af dem. En oliefond til f.eks. grønne energiformer ville være oplagt, i det olien ikke strømmer evigt. Arkiv


 De stigende oliepriser får uventede store summer til at fosse ind i statskassen fra olie- og gasfelterne i Nordsøen. I 2007 tjente staten 28 milliarder kr. på Nordsøens olie og gas, og næste år vil tallet med al sandsynlighed stige yderligere på grund af de himmelfarende oliepriser. I dag ryger indtægterne direkte i statskassen og bliver brugt på alt fra skattelettelser til at afbetale statens gæld. Det får tidligere nationalbanksdirektør Erik Hoffmeyer til at hæve stemmen.
"Man ikke kan vurdere, hvad pengene er gået til," siger Erik Hoffmeyer. Han foreslår, at pengene sættes i en investeringsfond ligesom den, man har i Norge:
"Principielt synes jeg, at det at tjene penge på olie svarer til, at man tager nogle penge ud af banken. Det er jo olie, der ligger i undergrunden, som man tager op og bruger. Derfor synes jeg, det skal øremærkes til andre formål end almindeligt forbrug," siger Erik Hoffmeyer. Han finder det forkert, at der ikke "er foregået nogen regulær debat" om, hvad olieindtægterne skal bruges til i Danmark. Han bakkes op af overvismand, professor Peter Birch-Sørensen, som også mener, at det er på tide, at Danmark får en oliefond: 
 "Jeg synes, det er en rigtig god idé at oprette en oliefond. Pengene er jo indtil nu bare røget ind sammen med de almindelige indtægter, og det kan være rimeligt nok, sålænge indtægterne er relativt beskedne, men i en situation, hvor oliepriserne er kommet så højt op, som de er nu - hvor det jo er meget store indtægter, vi snakker om - synes jeg, det er på tide, at man opretter en fond ligesom, man har gjort i Norge (hvis fond nærmer sig 2.000 mia. kr., red.)," siger Peter Birch-Sørensen og understreger samtidig, at vismændene allerede tilbage i deres forårsrapport i 2006 foreslog en oliefond. 
På trods af, at forslaget om at oprette en oliefond også har været rejst i Folketinget flere gange, har regeringen konsekvent afvist ideen. 
Regeringen er uansvarlig
I Information har lektor i finasiering ved Copenhagen Business School Finn Østrup tidligere konkluderet, at regeringen har ødslet med oliemilliarderne:
"Vi har haft en periode med meget store olieindtægter, men i stedet for som Norge at spare pengene op til fremtiden i en oliefond og kun trække nogle få procent ud om året, har Danmark forbrugt pengene. I virkeligheden har vi ført en ansvarsløs økonomisk politik i fire-fem år," siger Østrup. Det har desværre ikke været muligt at få en kommentar fra finansminister Lars Løkke Rasmussen, da han er på ferie, men Venstres energipolitiske ordfører, Lars Christian Lilleholt, afviser beskyldningerne om, at regeringens forbrug af oliemilliarderne skulle være uansvarlig:
"Venstre fører en fornuftig politik. Vi har brugt pengene på at afdrage på det offentliges gæld, og det har jo været med til at fremtidssikre Danmark," siger han og slår fast, at regeringen fortsat ikke vil være med til at oprette en oliefond. 
Hvis regeringen for alvor skulle fremtidssikre Danmark, burde den imidlertid ifølge Peter Birch-Sørensen lade være med at bruge olieindtægterne her og nu, men i stedet investere pengene og nøjes med at bruge renteindtægterne: "Olien er jo en midlertidig indtægtskilde, så ved at lægge pengene til side i en fond, sikrer man, at det ikke kun er de nuværende generationer, der får gavn af disse udtømmelige ressourcer." 
Energistyrelsens nyudgivne årsrapport fra 2007 viser, at den danske olie- og gasproduktion med al sandsynlighed har toppet. 
Olien slipper op
Den er i hvert fald faldet med 20 procent siden 2004. Ifølge Erik Hoffmeyer peger "de kloge hoveder" på, at olien vil slippe op inden for de næste 40 år. 
"Og det er jo i hvert fald et argument for at tænke i mere vedvarende energi," siger han, når han skal give et bud på, hvad man burde bruge noget af overskuddet fra olien på. Han peger derudover på, at pengene vil være godt givet ud på at investere i uddannelse. 
Fond til grøn energi
Oppositionen mener også, at de mange oliemilliarder skal gå til mere vedvarende energi og klimavenlige løsninger. SF vil således have oprettet en klimainvesteringsfond.
"Indtil videre har vi sagt, at vi gerne vil have 80 milliarder over 10 år over i en klimainvesteringsfond, hvor man også kan anbringe provenuet fra salg af CO2-kvoter i, når den nye kvoteordning bliver vedtaget," siger SF's klima- og energiordfører, Anne Grete Holmsgaard. Enhedslisten har flere gange fremsat forslag om at oprette en fond for oliemilliarderne, og vil genfremsætte forslaget i Folketinget i tråd med Energistyrelsens årsrapport. Ligesom SF og Socialdemokraterne synes Enhedslisten bl.a., at pengene skal gå til at styrke den kollektive trafik. 
"Oliepenge skal jo ikke bare klattes væk. En af de ting, hvor der er brug for meget store investeringer de kommende år, er investeringer i den kollektive trafik, og det er oplagt at bruge pengene fra en oliefond til det og til at gøre os uafhængige af fossile brændstoffer," siger Per Clausen, energi- og miljøordfører for Enhedslisten. Det er energi- og klimaordfører Mette Gjerskov (S) enig i. Hun peger desuden på, at oliepengene skal bruges til at fremtidssikre dansk energiforsyning ved at investere i innovation og udvikling af nye teknologier inden for vedvarende energi og til at uddanne folk, der kan håndtere de nye teknologier. 
Alt lader dog til, at oppositionen kommer til at kigge langt efter en fond til gavn for vedvarende energi. Energi- og klimaordfører, Morten Messerscmidt (DF) slår i hvert fald fast, at det ikke bliver med støtte fra Dansk Folkeparti. 
Mette Gjerskov kalder det en skandale, at regeringen med støtte fra DF ikke er villig til at bruge oliepengene på investeringer i vedvarende energi:
"Området for vedvarende energi har jo ligget fuldstændigt stille de sidste seks år. Regeringen har stoppet alt. Det eneste de ikke har stoppet har jo været at vinden blæste, og de vindmøller, der stod i forvejen. Selvom man måtte være ligeglad med klimaet, så ved vi, at olieressourcerne løber tør på et eller andet tidspunkt, og vi ved, at vores gasressourcer løber tør om ikke særligt lang tid. Så der er jo behov for de her investeringer," siger hun.
Lars Christian Lilleholt fra Venstre afviser imidlertid både kritikken og en oliefond til vedvarende energi 
"Den her regering har jo foretaget en fordobling af de penge, der bliver brugt på forskning og udvikling af energiområdet i forhold til den forrige regering. Således at vi allerede fra 2010 er oppe på at bruge en milliard kroner hvert år på at forske i nye vedvarende energikilder," siger han. 
Information ville gerne have haft en kommentar fra klimaminister Connie Hedegaard (K), men hun henviste til finansministeren. 


