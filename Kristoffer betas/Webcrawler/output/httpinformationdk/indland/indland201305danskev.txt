Den danske venstrefløjs pendant til Palmemordet
Den er blevet den yderste venstrefløjs pendant til mordet på Olof Palme. Den uopklarede bombesprængning i 1992, i Søllerødgade, der kostede Henrik Christensen livet. Nu har Københavns Politi genåbnet efterforskningen efter oplysninger om, at afdød nazist angiveligt stod bag bomben. Men vil vi nogensinde kende sandheden?
Siden attentatet mod Internationale Socialisters lokaler den 16. marts 1992 har den manglende opklaring af Søllerødgadesagen udviklet sig til den yderste venstrefløjs pendant til det uopklarede mord på Olof Palme: Der er gennem årene blevet gisnet om gerningsmænd og motiver &ndash; og ikke mindst om hvorfor politiet aldrig opklarede sagen. Arkivfoto

Der var ingen tvivl hos Jørgen Lund, da han lidt over middag mandag den 16. marts 1992 stod foran Internationale Socialisters (IS) udbrændte Københavnskontor i Søllerødgade 33.»De svin. De svin,« tænkte han.En time forinden havde Jørgen Lund talt med partifællen Henrik Christensen, da denne var ved at låse sig ind på kontoret. Nu bar brandfolk den dræbte 29-årige ud af det.På et pressemøde dagen efter efterlod Ole Mølholm Jensen, fra IS, heller ikke tvivl om gerningsmændene:»Kun højreekstremister vil være døde nok i hovedet til at gøre sådanne ting«.Og da Socialistisk Arbejderavis (som blev udgivet af IS) kort efter udkom med et særnummer, kritiserede Hans Jørgen Vad, under overskriften »Attentatet skal opklares!«, de hurtigt opståede rygter om, at Henrik Christensen selv havde »siddet og pillet med en bombe«.»Følgelig skal bombeattentatet opfattes som et politisk mord – det første af sin slags siden krigen. En ekstrem forværring af det politiske klima her i landet. Og hvis forbrydelsen ikke opklares, vil den ikke være den sidste. Forbrydelsen kan også opklares. Politiet ved udmærket, hvilke kredse der kan tænkes at stå bag. Hvis de ikke ved det, kan de læse det i Ekstra Bladet«, skrev Hans Jørgen Vad.To årtier senere har en række artikler i netop Ekstra Bladet om, at den nu afdøde nazist M.S. angiveligt stod bag bomben, så fået Københavns Politi til at støve sagsmapperne fra dengang af og flytte dem fra arkivet og ned i drabsafdelingen. Drabssager forældes aldrig.Palme-pendantSiden den martsdag i 1992 har den manglende opklaring af Søllerødgadesagen udviklet sig til den yderste venstrefløjs pendant til det uopklarede mord på Olof Palme: Der er gennem årene blevet gisnet om gerningsmænd og motiver – og ikke mindst om hvorfor politiet aldrig opklarede sagen.På Enhedslistens årsmøde fornylig holdt de delegerede et minuts stilhed for Henrik Christensen, og partiets gruppeformand, Per Clausen, kalder efterforskningen for en »rendyrket skandale«»Politiet fik tilsyneladende relativt tidligt ikke blot den opfattelse, at der ikke var tale om nogen højreekstremistisk aktion – men i stedet mere absurde teorier om, hvordan det kunne gå for sig. Derfor er det vigtigt, at politiet nu genoptager sagen og får vendt alle sten. Og vel at mærke ud fra det synspunkt, at der er al mulig grund til at tro, at forbrydelsen er et attentat, som stammer fra ekstreme højrekræfter,« siger Per Clausen.Tove Jensen fra Demos efterlyser en forklaring på, hvad Københavns Politi har lavet de senere år. I 1992 mente hendes nu afdøde ægtefælle og samarbejdspartner i Demos, Erik Jensen, at det ikke var nogen kendte højreekstremistiske grupper som stod bag bombesprængningen men snarere en »ensom ulv« eller en ny gruppe. En gruppe som myndighederne endnu ikke havde kendskab til.Tove Jensen mener, eftertiden har bestyrket den teori:»Netop disse nynazistiske eller højreradikale subkulturer, der eksperimenterede med sprængstoffer samt talte om brugen af vold og den ensomme ulv, er de mest oplagte at have fokus på. Når man så samtidig i de efterfølgende år har set, hvordan disse grupper har udviklet sig, så undrer man sig over, at de ikke har været – og er – mål for en mere systematisk efterforskning«.HøjresporetDa efterforskerne fra Københavns Politi og Politiets Efterretningstjeneste (PET), der hjalp til med opklaringen, den 16. marts 1992 nåede frem til Søllerødgade, stødte de imidlertid på det første problem.Nok konkluderede efterforskerne – på grund af eksplosionens voldsomhed – at der måtte være tale om en bombe. Men samme konklusion var brandinspektøren ikke kommet frem til. Så en stor del af kontorets stole, borde og skabe var blevet smidt ud på gaden, hvor brandsluknings- og spulearbejdet fortsatte. Men brandslukningen og den voldsomme eksplosion ødelagde de såkaldte tekniske beviser på gerningsstedet.Trods hjælp fra Scotland Yard blev det aldrig fastslået, hvilken type sprængstof der var brugt til bomben. Kun at der var svage spor af noget, som kunne være sprængstoffet trotyl (TNT).Og når det postbud, som først mente at have afleveret en tyk konvolut på adressen Søllerødgade 33, samtidig kom i tvivl, kunne Københavns Politi heller ikke vide, hvordan bomben var blevet bragt til sprængning.Dernæst viste arbejdshypoteserne om gerningsmænd og motiver for bombesprængningen at være lige så tvivlsomme. Hverken de såkaldte venstre- eller højrespor førte nogen vegne.Allerede dagen efter bombesprængningen ransagede politiet – i en anden anledning – den da 20-årige M.S.’s kollegieværelse i Birkerød, nord for København. Her fandt politiet blandt andet 400 gram af sprængstoffet acetoneperoxid – et ustabilt sprængstof, der er i dag er kendt som TATP. M.S. blev afhørt om bombesprængningen i Søllerødgade men aldrig sigtet (i 1994 fik han en dom på 20 dages betinget hæfte med et års prøvetid for brud på våben- og sprængstofloven).Heller ikke Frede Farmands påstande om, at lederen af partiet De Nationale, nu afdøde Albert Larsen, angiveligt havde haft kendskab til bombesprængningen, førte nogen vegne.Og endelig troede politiet ikke på et brev fra en gruppe, som påtog sig ansvaret for bomben:»Vi kan meddele, at det var os, der anbragte bomben i Søllerødgade. Vi anser disse venstresnoede elementer for landsforrædere overfor det danske folk. Derfor denne aktion, flere vil følge. Hilsen Frit Danmark K12«.Fem andre danskere havde modtaget trusselsbreve fra K12. Svenske skinheads fejrede hvert år krigerkongen Karl den 12. Men Københavns Politi fandt aldrig frem til afsenderen.VenstresporetDa bomben sprang i Søllerødgade havde PET til gengæld allerede en såkaldt emnesag på organisationen og flere af dens medlemmer var registrerede (mens endnu flere skulle blive det i forbindelse med efterforskningen). PET havde fulgt IS siden 1984, hvor organisationen brød ud af VS, fordi den blandt andet mente, at befolkningens demokratiske rettigheder kunne sættes ud af kraft, hvis socialismen var truet.Og allerede senere samme dag bomben sprang i IS’s Københavnskontor, begyndte PET at aflytte telefonen i organisationens lokaler i Aarhus.I en notits til Københavns Byret om anmodningen om telefonaflytningen hed det blandt andet:»På det foreliggende grundlag kan det ikke udelukkes, at bomben er et resultat af militante IS-aktiviteter, og målene kan i givet fald have været den yderste højrefløj el. det danske politiske system i bredeste forstand. Politisk kan man heller ikke udelukke, at den var rettet mod amerikanske interesser, på grund af amerikanernes tilbagevenden til Den Persiske Golf (14.3.1992) med en del af deres flåde. Dette skal ses i lyset af IS’ernes rolle under Golf-krigen«.Men ligesom Københavns Politi aldrig fandt beviser på, at den yderste højrefløj stod bag bombesprængningen, så blev der heller aldrig fundet beviser på, at IS stod bag denne. Endsige beviser på, at personer fra IS havde medvirket til, forbindelse til eller kendskab til voldelige politiske aktioner.Så på årsdagen for bombespræningen opsummerede chefen for drabsafdelingen på Københavns Politigård, kriminalinspektør Bent Hansen, overfor nyhedsbureauet Ritzau, situationen på denne måde:»Vi kan ikke udelukke noget. Faktum er, at vi ikke ved, hvilket sprængstof, der er tale om. Vi ved ikke, hvordan det er bragt til kontoret. Folk fra venstrefløjen siger, at højrefløjen står bag, og højrefløjen siger, at gerningsmanden befinder sig blandt venstrefløjsfolk. Vi er tilskuere til denne mudderkastning, og det kan vi ikke bruge til noget. Konkrete oplysninger er, hvad vi mangler«.Odds imod opklaringSelv om PET-Kommissionen i 2009 konkluderede, at Københavns Politi fra starten holdt alle muligheder åbne – og at »ingen af de eksisterende hypoteser havde nogen egentlig fortrinsstilling« - så har IS allerede taget forskud på det længe håbede gennembrud i efterforskningen. En efterforskning som Københavns Politi ellers indstillede samme år, da »der ikke aktuelt forelå flere mulige efterforskningsskridt, der kunne føre til opklaring af sagen«I en pressemeddelelse den 26. april skrev IS:»Det er glædeligt, at det nu med Ekstra Bladets historie i dag er kommet frem, hvilke navne og hvilke fascistiske kræfter, det var, som den 16. marts 1992 stod bag bombedrabet i Søllerødgade mod Internationale Socialisters kontor, som kostede vores kammerat Henrik Christensen livet«.Lektor ved Aarhus Universitet, Johnny Laursen, som skrev afsnittet »PET og Søllerødgadesagen« i PET-Kommissionens beretning er nu ikke helt så sikker. Spørger du historikeren, om han tror, at Søllerødgadesagen nogensinde bliver opklaret, lyder svaret:»Nej, det tvivler jeg på, at man gør. Der blev jo kastet rigtig mange ressourcer ind i sagen dengang, og man afhørte rigtig mange mennesker. Så det vil i hvert fald være imod alle odds, hvis det skulle lykkes her så mange år senere at få opklaret sagen. Men det sker jo på den anden side, at man opklarer forbrydelser mange år, efter at de fandt sted«.
