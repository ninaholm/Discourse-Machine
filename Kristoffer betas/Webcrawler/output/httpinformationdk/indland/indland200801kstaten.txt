K: Statens sikkerhed vejer tungest
Mistanke om terror er nok til, at udlændinge udvises uden forklaring. Statens sikkerhed vejer tungere end retssikkerhed, mener de konservative


 Statens sikkerhed vejer tungere end den enkeltes retssikkerhed, hvis det kommer til et valg, mener den konservative retspolitiske ordfører, Tom Behnke. De seneste dage har der været en del presseomtale af, at terrormistænkte udlændinge med opholdstilladelse bliver udvist, uden at de får en begrundelse.
"Det er klart, at hvis vi når dertil på et eller andet tidspunkt, at der skal vælges, så er det statens sikkerhed, der vejer tungest. Ligesom hvis en person er ved at tage livet af 10 personer, så eliminerer vi den, der er ved at tage livet af 10 andre," siger Tom Behnke til Ritzau. Dermed mener han dog ikke, at statens sikkerhed "står over" den enkeltes retssikkerhed.
Justitsminister Lene Espersen (K) var ifølge sin kommunikationskonsulent ikke at træffe søndag. Men hun lover at besvare spørgsmål fra Folketinget. Naser Khader (NA) og de radikale kræver en forklaring fra justitsministeren og integrationsminister Birthe Rønn Hornbech (V). Flere advokater mener, at en fundamental menneskerettighed overtrædes med de danske regler, når den mistænkte ikke ved, hvad han er mistænkt for og derfor ikke kan forsvare sig og rette fejl.
PET begår ikke fejl
Ifølge den konservative ordfører, Tom Behnke, skal borgerne have fuld tillid til, at der ikke begås fejl, når Politiets Efterretningstjeneste behandler en sag om terrormistanke og får en udvisning behandlet i både Justitsministeriet og Integrationsministeriet.
Der er tale om meget højt kvalificeret personale, som behandler den slags sager, betoner Behnke. Han kan ikke nævne et eksempel, hvor ministerierne har afvist at følge en indstilling fra Politiets Efterretningstjeneste. Borgerne må have tillid til, at det foregår korrekt, siger han. Der er kun tale om få sager, siger han uden at kunne give noget tal: "Vi taler om landets sikkerhed. Det nytter ikke noget, at man synes - ud fra alle de gode principper, vi har --at den type sager skal køre ligesom alt muligt andet. Derfor fortæller man heller ikke, hvor mange sager det drejer sig om," siger Tom Behnke. 


