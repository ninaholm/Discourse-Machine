Thulesen Dahl i tomgang om Langballe
Kristian Thulesen Dahl (DF) cykler i en stor bue uden om at kommentere partifællen Jesper Langballes islamudtalelser. Men Langballe bliver i DF, fastslår han


 Medstifter af Dansk Folkeparti, Kristian Thulesen Dahl mener, at Jesper Langballe - på trods af sine antimuslimske udtalelser - skal blive i partiet, selvom andre DF’ere er smidt på porten for mindre.
Spørgsmål: Merethe Egeberg Holm sagde i 2007, at “hver dag skal vi belemres med muslimer i medierne. Kunne vi ikke have en muslimfri dag om ugen?”. Det blev hun ekskluderet for. Jesper Langballe siger, at muslimske fædre slår deres døtre ihjel, og at onklerne voldtager dem. Er det ikke grovere?
- Det er en helhedsvurdering, der må ligge til grund for, om et medlem er medlem af Dansk Folkeparti eller ikke længere kan være medlem af Dansk Folkeparti, siger Kristian Thulesen Dahl.
Spørgsmål: Men hvis du stiller de to udtalelser op mod hinanden. Hvilken er så grovest?
- Jamen, det gør jeg ikke. Jeg anlægger en helhedsvurdering, om man kan være medlem af Dansk Folkeparti eller ej. Ud fra den helhedsvurdering mener jeg absolut, at Jesper Langballe skal være medlem af Dansk Folkeparti, siger han og tilføjer for sjette gang, at partiformand Pia Kjærsgaard “fik sat tingene på plads i lørdags”.
Pia Kjærsgaard kritiserede lørdag morgen Jesper Langballes “timing og ordvalg”, og erklærede derefter sagen for slut.
- Det er dumt af Jesper Langballe. Jeg synes, at han skulle have ladet være med at piske op i denne debat til fordel for Lars Hedegaard og til skade for Dansk Folkeparti, sagde Pia Kjærsgaard.
