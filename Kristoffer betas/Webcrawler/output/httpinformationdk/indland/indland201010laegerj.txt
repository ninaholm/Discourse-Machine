Læger og jurister: Hiv-loven er direkte skadelig
Hiv har en særstatus i lovgivningen, som ikke tjener andet formål end at fastholde 'bøssepesten' som noget farligt og smitsomt - og loven afskrækker folk fra at lade sig teste, lyder det fra fagfolk


 Hiv har i modsætning til andre smitsomme sygdomme sin helt egen lovparagraf, som blev vedtaget i 1994 efter en spektakulær sag om en haitianer, der havde haft ubeskyttet sex med en række danske kvinder, selv om han vidste, han var smittet med hiv.
Den særlige paragraf i straffeloven, §252 stk. 2 - bedre kendt som 'hiv-loven' - kan sende hiv-smittede op til otte år i fængsel for at have ubeskyttet sex med ikke-smittede. Og så er det i teorien ligegyldigt, om de smitter dem.
Men fagfolk påpeger nu over for Information, at loven ikke alene er unødvendig og diskriminerende - den virker også mod hensigten.
»Politikerne ved godt, at der er sket store medicinske fremskridt med hiv-behandlingen, men de gør ingenting for at ændre loven,« siger professor og overlæge på epidemiklinikken på Rigshospitalet Jan Gerstoft.
Diskriminerende
I en artikel fra Ugeskrift for læger sidste år har strafferetsprofessor ved CBS Vagn Greve sammen med flere læger slået fast, at loven er diskriminerende overfor hiv-smittede, fordi den gør deres sygdom særlig strafbar, når der i forvejen er dækning i loven for at straffe ved grove tilfælde af bevidst smitteoverførsel:
»At ændre lovforslaget vil derfor ikke medføre straffrihed for de grove tilfælde. Den vil alene medføre en ligestilling mellem hiv/aids og alle andre alvorlige, smitsomme sygdomme og medvirke til en afstigmatisering af de hiv-smittede,« påpeger Vagn Greve.
»Angsten og de moralske fordømmelser,« mener han, hænger sammen med billedet af sygdommen, som en »uhelbredelig 'bøssepest'«.
Vagn Greve opfordrer sammen med professor på Infektionsmedicinsk afdeling på Hvidovre Hospital, Jens Ole Nielsen, og lektor på det juridiske fakultet på Københavns Universitet Annika Snare opfordrer til, at man én gang for alle afskaffer hiv-loven.
Hiv-loven var oprindeligt formuleret sådan, at kriminaliseringen af smittesprederen kun skulle gælde, så længe lægevidenskaben ikke havde fundet en måde at forlænge smittedes liv med mindst 12-14 år.
Da dét så lykkedes med kombinationsbehandlingen, skærpede Folketinget i 2001 loven igen og forklarede i lovbemærkningerne, at formålet med stramningen var »at sikre, at det i lyset af de forbedrede behandlingsmuligheder for hiv/aids også fremover vil være muligt at straffe personer, der forvolder fare.«
Modarbejder forebyggelse
Den særstatus for hiv-smittere, som der ifølge juristerne ikke er lovmæssigt behov for, bidrager tillige til en stigmatisering af hiv-ramte, som kan få loven til at virke stik mod dens hensigt.
Antropolog og projektleder hos STOP AIDS Ole Møller Markussen forklarer, at loven kan afskrække folk fra at lade sig teste, fordi deres sexliv dermed bliver kriminaliseret, hvis de viser sig at være hiv-positive:
»Helt simpelt kan man sige, at man er bedre stillet rent lovgivningsmæssigt ved ikke at kende sin status, end man er, hvis man kender den. Og den lille ting gør, at nogle får bare lidt sværere ved at komme op og blive undersøgt.«
Også sekretariatschef hos Hiv-Danmark Bent Hansen mener, at loven direkte modarbejder den forebyggende indsats med at opfordre så mange som muligt til at lade sig teste.
»Jeg mener bestemt, at den lov er mere skadelig end forebyggende. Den har været et misfoster lige fra starten, og nu hvor man kan se, at det som velbehandlet hiv-smittet er enormt vanskeligt at udsætte andre for smitte - som jo er det, loven skulle tage højde for - så er det væsentligt at se, hvad den lov overhovedet skal til for,« siger Bent Hansen.


