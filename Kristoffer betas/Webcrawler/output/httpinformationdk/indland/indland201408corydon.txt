Corydon efter kritik: Plads til forbedringer

 Bjarne Corydon


 Der bliver ikke ændret på dagpengesystemet, før dagpengekommissionen er kommet med sine anbefalinger ved udgangen af næste år. Så kontant er afvisningen fortsat fra finansminister Bjarne Corydon (S) efter onsdagens møde med LO-toppen.
Til gengæld kan der komme såkaldte ’sociale forbedringer’ på bordet i forhandlingerne om finansloven, slår Corydon fast.
»Det vil være sådan, når vi forhandler finansloven, at der jo er et rum for at gennemføre en række sociale forbedringer. Det vil der være penge til, det vil man se, når vi lægger vores forslag frem på tirsdag,« siger Bjarne Corydon.
Forud for mødet havde flere fagforeninger kritiseret regeringen for ikke at gøre nok for de mere end 40.000 danskere, der har mistet retten til dagpenge.
LO-formand Harald Børsting har dog manet til besindighed og i stedet efterlyst, at regeringen finder andre måder til at hjælpe de trængte familier og enkeltpersoner, som er havnet i akutte økonomiske problemer, fordi de er faldet ud af dagpengesystemet.
Bjarne Corydon vil ikke ind på, om de ’sociale forbedringer’ kan blive en landingsbane, der kan forbrødre fagbevægelsen og Socialdemokraterne og bringe enighed om finansloven med SF og Enhedslisten. Både EL og SF har krævet lempelser i dagpengereformen.
»Vi mener, at når det gælder de mennesker, der er kommet i klemme, så har vi faktisk gennemført ordninger, der gør, at de får forsørgelse, også efter de har mistet deres dagpengeret,« siger Corydon.
Samtidig understreger Dansk Folkepartis formand, Kristian Thulesen Dahl,, at partiets krav til den siddende regering om mildere regler på dagpengeområdet også vil gælde, hvis der dannes en blå regering med Dansk Folkeparti som suverænt største støtteparti.
»Den politik, vi har før et valg, gælder også efter et valg, hvis vælgerne vil have en ny regering,« siger Kristian Thulesen Dahl til Berlingske. »Og vi mener, at der skal være et bedre og meget mere fintmasket sikkerhedsnet for de arbejdsløse i perioder, hvor økonomien har det svært, ligesom vi mener, at det er i enhver regerings interesse at få lavet et nyt system efter den storm, der har været,« fortsætter han og kalder ønsket ’meget vigtigt’ for partiet. Konkret ønsker Dansk Folkeparti, at dagpengeperioden forlænges, og genoptjeningskravet lempes, hvis økonomien kører på lavt blus. Når der så kommer gang i de økonomiske hjul igen, kan dagpengeperioden forkortes, mens det samtidig gøres sværere at genoptjene retten til dagpenge.

