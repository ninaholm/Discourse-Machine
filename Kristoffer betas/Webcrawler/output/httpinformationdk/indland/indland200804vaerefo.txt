'Jeg vil ikke være formand'
Trods stigende popularitet i kølvandet på lanceringen af sine ti teser, afviser Socialdemokraternes Mette Frederiksen, at hun vil være formand for partiet. I stedet drager hun ud i landet for at udvikle teserne sammen med socialdemokratiske græsrødder
Mette Frederiksen vil ikke høre tale om, at hun skulle have ambitioner om at tage formandsposten fra Helle Thorning-Schmidt, der her får en krammer af sin næstformand.


 Lanceringen af de ti teser har gjort næstformanden i den socialdemokratiske folketingsgruppe, Mette Frederiksen, til en populær kvinde. Faktisk så populær, at lige så mange vælgere i dag ville stemme på Socialdemokraterne med hende i spidsen, som med den nuværende leder, Helle Thorning-Schmidt. Det viser en måling i gårsdagens udgave af Børsen.
Allerede da Mogens Lykketoft gik af som formand i 2005, blev Mette Frederiksen omtalt som en oplagt efterfølger, men valgte ikke at stille op i kampen mod Helle Thorning-Schmidt og Frank Jensen. 
Men nu har spekulationerne fået ny næring i takt med, at Socialdemokraterne i de seneste målinger roder rundt nede omkring 20 procent af stemmerne, og fordi Mette Frederiksens ti teser bliver betragtet som det første succesfulde S-udspil fra partiledelsen i lang tid.
Selv afviser Mette Frederiksen dog alle spekulationer om et formandsskifte:
"Jeg er ked af, at der hele tiden bliver skabt et modsætningsforhold mellem Helle og mig, for det eksisterer ikke. Og man løser ikke Socialdemokraternes aktuelle situation ved at skifte formanden ud," siger hun.
- Men er du ikke glad for opbakningen?
"Jeg forholder mig slet ikke til det, for det er et hypotetisk spørgsmål."
- Men kunne du godt tænke dig selv at blive formand?
"Nej, det kan jeg ikke." 
- Kan du helt afvise, at det kan komme på tale på et tidspunkt?
"Jamen, jeg vil slet ikke diskutere et kommende formandsvalg i Socialdemokratiet. Det er Helle, der er formand, og det skal hun blive ved med at være."
Pligter i fokus
Formandsskifte eller ej, så er det lykkes Mette Frederiksen at sætte en effektiv dagsorden med hendes teser. Hun har modtaget flere hundrede bud på, hvordan teserne kan videreudvikles, siden de blev lanceret i søndags. 
Hos SF var man også hurtig til at videreudvikle teserne med lanceringen af en række såkaldte pejlemærker. 
"Det er da herligt, at SF bliver inspireret af vores teser. Men deres pejlemærker er blot en gentagelse af SF's politik, som er blevet fremlagt tidligere," siger Mette Frederiksen. 
Hun er også kritisk over for SF's forsøg på at reducere tese nr. 2 om, at pligter er vigtigere end rettigheder til en diskussion af, at erhvervslivet skal pålægges flere pligter i form af afgifter.
Mette Frederiksens opfattelse af pligter er nemlig en helt anden - hun lægger vægt på det enkelte individs ansvar for fællesskabet. 
"Det handler om en form for kulturkamp, hvor man inspireret af Kennedy spørger, hvad man selv kan gøre for samfundet, og ikke hvad samfundet kan gøre for en. Og så handler det om på det personlige plan at lade være med arbejde sort, at indvandrere skal stå til rådighed for arbejdsmarkedet og så videre." 
- Men har I ikke selv skabt en opfattelse af, at man som borger bare kan læne sig tilbage og kræve sin ret med sidste års udspil om velfærds-rettigheder?
"Vi har været gode til at lægge vægt på rettigheder, og det er også vigtigt at vide, at man som borger ved, at man for eksempel har krav på akut behandling den dag, man får konstateret kræft. Men nu er tiden så kommet til at lægge vægt på pligterne."
Parløb med Rød Skole
I kølvandet på, at Poul Nyrup Rasmussen måtte overlade Statsministeriet til Anders Fogh Rasmussen i 2001, brugte han et halvt år på at rejse landet tyndt for at tale med græsrødderne og få input til en ny socialdemokratisk politik.
Samme metode vil Mette Frederiksen benytte sig af. Frem til sommerferien vil hun besøge en ny by hver uge og diskutere teserne.
- Kommer du så ikke til at konkurrere med Ritt Bjerregaards Røde Skole, der jo også holder møder med græsrødderne landet over?
"Nej. Jeg har forstået, at nogen fra Rød Skole vil tage teserne med i deres arbejde. Men det er to forskellige bidrag, som begge skal være med til at udvikle den socialdemokratiske politik. Det er alt sammen et led i at være et moderne demokratisk parti."
Dermed går Mette Frederiksen også hårdt i rette med beskæftigelsesminister Claus Hjort Frederiksen (V), der ikke betragter teserne som "seriøst, politisk arbejde", fordi initiativet er kommet fra Socialdemokraternes græsrødder og ikke udsprunget fra ledelsen. 
Det synspunkt har Mette Frederiksen meget svært ved at tage alvorligt.
"Claus Hjort Frederiksen har altså siddet alt for lang tid i sit ministerium og har virkelig en gammeldags forestilling om, at det er et fåtal i et parti, der skal bestemme. Hvis det er den vej, man ønsker at gå, hvorfor skal man så overhovedet melde sig ind i et politisk parti?"

