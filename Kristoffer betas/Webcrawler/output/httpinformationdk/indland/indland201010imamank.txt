Imam anklages for at sprede frygt og opildne til vold
Indbyggerne i Vollsmose i Odense har fået nok af omstridt moskeleder, der beskyldes for at så splid mellem muslimer. Men de færreste tør at stå frem, og i kommunen har man ikke nogen egentlig politik på området


 Lederen af den største moske i Odense, Abu-Alamin, beskyldes af lokale indbyggere i Vollsmose for at oppiske en stemning, der skaber konflikter og vold mellem muslimer. Ifølge Informations kilder har den sunnimuslimske imams udfald mod shiamuslimer i en konkret sag resulteret i, at en ung mand er blevet overfaldet og stukket med kniv. Samtidig er der eksempler på folk, som er blevet truet på livet.
»Abu-Alamin har meget ekstreme synspunkter, og han skaber splid mellem muslimer,« siger Saliha Marie Fettah, Center for Mellemøststudier på Syddansk Universitet.
En række kilder fortæller til Information, at der har været protester i Vollsmose over den lokale imams udfald, men de færreste har lyst til at stå åbent frem. Nogle fordi de er bange for de sociale konsekvenser, hvis man står frem med kritikken, andre fordi de er bange for deres sikkerhed.
Imam Abu-Alamin, som er leder af moskeen på Ør-bækvej, ønsker ikke selv at udtale sig direkte til Information. Men gennem moskeens talsmand siger han, at overfaldsmanden handlede på egen hånd, og at han som imam ikke havde nogen andel i det. Men det afviser en lang række kilder, Information har talt med.
Ifølge flere vidner, havde imam Abu-Alamin, få dage inden overfaldet, talt meget voldsomt på et offentligt møde imod shiamuslimer. På mødet afviste han, ifølge vidner, på det skarpeste, at man kunne gifte sig indbyrdes. I dagene efter blev manden, der ønskede at gifte sig, forfulgt og truet med at blive »slagtet.«
»Abu-Alamin fylder de unge med radikale holdninger og det skaber vold,« siger en anonym kilde til Information. Manden, der selv er muslim, har på tæt hold fulgt en række konflikter, der er opstået i kølvandet på Abu-Alamin. Han udtaler sig anonymt, fordi han er bange på sine egne og familiens vegne.
I en anden sag fra september i år fik en ung mand, ifølge flere af Informations kilder, en knytnæve i ansigtet af Abu-Alamins sikkerhedsmænd uden for moskeen på Ørbækvej. Ifølge kilderne opstod der tumult, fordi Abu-Alamin er sur på mandens søster.
Nogle få der puster til ilden
»Det er især nogle få meget konservative religiøse, der puster til ilden. Det er ikke noget stort problem i dag, men man skal passe på, for det kan sprede sig,« mener Saliha Marie Fettah, Center for Mellemøststudier på Syddansk Universitet.
Moskeen på Ørbækvej består af mange forskellige muslimer, og ifølge kilder omkring moskeen, deler de fleste ikke Abu-Alamins fjendtlige holdninger til shiamuslimer.
Når en imam som Abu-Alamin, der er selvlært, alligevel får så fremtrædende en rolle som leder af Odenses største moske, så handler det om flere ting. En af forklaringerne er, at de mere radikale strømninger i moskeen blev styrket efter Muhammed-krisen. Men flere eksperter peger også på, at man fra offentlig side godt kunne gøre mere for at styrke det store flertal af muslimer, der ønsker ansvarlighed og gensidig respekt. Et af forslagene går på at lave en offentlig imamuddannelse.
»Hvis man lavede en imamuddannelse som man kender det fra Frankrig, ville man få nogle ledende imamer, der var helt anderledes integreret i det danske samfund,« mener Saliha Marie Fettah.
»Så længe man ikke vil anerkende, at der er et stort religiøst mindretal af muslimer, så vil man have de her problemer,« siger Saliha Marie Fettah.
Birgitte Vinsten, integrationschef i Odense Kommune kender ikke de konkrete sager, men hun fortæller, at det er vanskeligt for kommunen at »takle religiøse spørgsmål«.
Hendes afdeling møder ofte situationer, hvor de religiøse aspekter spiller en rolle.
»Vi står lidt handlingslammede, fordi vi er uvante med at takle de her religiøse spørgsmål. Vi mangler nogle redskaber til, hvordan vi kan forholde os til det,« siger Birgitte Vinsten.
»Vi har ikke rigtig nogen klar politik på området. Vores udgangspunkt er, at religion ikke er kommunens anliggende.«


