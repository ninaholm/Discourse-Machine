Regeringen beder krisekommissionen undersøge boligskat
Boligskattestoppets betydning er en del af kommissoriet for det ekspertudvalg, der skal undersøge årsagerne til den økonomiske krise. Og ingen værktøjer skal på forhånd afvises, lyder det fra regeringspartierne, der dog fastholder, at boligskatten ikke ændres i denne valgperiode


 Når et nyt ekspertudvalg skal undersøge, hvilke særlige danske forhold der kan have medvirket til, at Danmark blev så hårdt ramt af finanskrisen, skal også fastfrysningen af boligskatten inddrages, bekræfter flere partier, selv om det ikke specifikt står i kommissoriet.
»I undersøgelsen indgår udviklingen på ejendomsmarkedet, hvilket naturligvis må omfatte flekslån, afdragsfrie lån og skattestoppet,« skriver Enhedslistens finansordfører Frank Aaen i en mail til Information, og det bekræfter SFs finansordfører, Jonas Dahl:
»Hvis man skal afdække, hvad der førte til krisen, og hvordan noget lignende kan forhindres i fremtiden, skal man selvfølgelig inddrage alle aspekter. Og ejendomsmarkedet har givetvis været en faktor i dette spil,« siger han, men påpeger, at en undersøgelse af ejendomsmarkedet indeholder langt flere områder end blot boligskatningen.
Han peger blandt andet på bankernes boliglån som et andet aspekt.
Forebygge ny krise
Helt konkret har regeringen afsat syv millioner kroner til udvalget, der skal bestå af en række økonomiske eksperter. Heriblandt både uafhængige økonomer, og repræsentanter fra Nationalbanken, Finanstilsynet og flere ministerier. Udvalget skal, ud over at pege på årsagerne, foreslå konkrete initiativer, der kan forhindre en lignende økonomisk krise i fremtiden.
Og her kunne eksempelvis et opgør med den fastfrosne boligskat godt blive et blive et element, mener også Mogens Jensen, Socialdemokraternes gruppeformand.
»Nu skal udvalget have lov at gøre sit arbejde. Men selvfølgelig skal man ikke udelukke noget på forhånd. Vi vil gerne have en så åben og oplyst konklusion som muligt, og hvis man vil undersøge det her, så skal man gøre det ordentligt. Det er vores tilgang.«
Fordomsfri diskussion
Både Enhedslisten og Radikale Venstre har længe erklæret sig uenige med det nuværende skattestop på boliger. Men Marianne Jelved, finansordfører hos Radikale Venstre, understreger, at der hverken er en forhåbning eller forventning om, at udvalget vil bakke op om at ændre på boligbeskatningen.
»Det er jo ikke for at få gode argumenter for vores politik, at det her udvalg er vigtigt. Og jeg vil slet ikke foregribe, hvad udvalget ender med at finde ud af. Hvis jeg vidste det, var der ingen grund til at nedsætte det i første omgang.«
Både S og SF afviser da også på det kraftigste, at anbefalinger fra udvalget vil føre til et opgør med fastfrysningen af boligskatterne i indeværende valgperiode.
»Det fremgår af regeringsgrundlaget, at vi ikke vil røre boligskatten, og det står selvfølgelig ved magt, « siger Jonas Dahl og uddyber:
»Og jeg vil ikke sidde her og tage konklusionerne for givet, men vi vil med spænding afvente udvalgets arbejde — for det er helt afgørende, at vi i fremtiden undgår at havne i så dyb en krise, som den vi er på vej igennem nu.«
— Hvis udvalget konkluderer, at fastfrysningen af boligskatten var en afgørende årsag til boligboblen og en forværring af krisen i Danmark, vil regeringen så være åben for at ændre på den nuværende boligskat?
»Det er et meget hypotetisk spørgsmål, som jeg ikke vil tage stilling til. Men jeg vil med glæde og interesse se på de konklusioner, der måtte være, og vi vil fra SF’s side forholde os fordomsfrit til de resultater og anbefalinger, udvalget måtte komme med. Hvad der sker i 2025 er vanskeligt at spå om, men jeg kan sige helt klart, at regeringen ikke har nogle planer om at røre boligskatten i denne valgperiode.«

