Tag den eller lad være - og så lod de være
Statsministeren stort anlagte nationale partnerskab om folkeskolen ligner en fiasko. Processen har vakt utilfredshed, og nu får lærerne skylden. Information beskriver her forløbet frem mod mandagens sammenbrud
Undervisningsminister Tina Nedergaard (V) - der her ses i debat med skoleelever på Nørrebro i København - modtog mandag nej fra skoleledere og lærere, som ikke ville acceptere den syvpunktsplan for folkeskolens fremtid, de blev præsenteret for fredag. Fremgangsmåden blev opfattet som en 'enten er I med os, eller også er I imod os'-strategi, som parterne ikke havde lyst til at være en del af.

Amatøragtigt, spild af en historisk chance, elendigt politisk håndværk  stakkels folkeskole.Når statsminister Lars Løkke Rasmussen (V) i dag tager imod folkeskolens interessenter på det sidste Marienborgmøde i rækken, er det med et mildest talt rodet forløb og noget, der ligner en eklatant fiasko, bag sig. De seneste dage har mest tegnet et billede af en bunke vrangvillige lærere og en stålsat minister, men forløbet viser, at stort setalle, regeringen bad op til skoledans, sagde nej tak. Ministeriet modtog mandag nej fra både KL, skoleledere og lærere, som ikke ville acceptere den syvpunktsplan, de blev præsenteret for fredag. Der var ellers gjort plads til deres underskrift nederst på skrivelsen. Men fremgangsmåden blev opfattet som en enten er I med os, eller også er I imod os-strategi, som ingen havde lyst til at være en del af.Forud for mandagens sammenbrud ligger et langt forløb, men med ganske få møder. Således har parterne været indkaldt til to møder på Marienborg samt to uformelle bilaterale møder hos undervisningsministeren, som ifølge Informations kilder mest havde karakter af høringer. Der blev stillet krav om, at man skulle forholde sig til Skolens Rejseholds anbefalinger  takke ja eller nej til dem. Og den facon faldt ikke i god jord hos dem, der gerne ville se sig selv som partnere i den historiske aftale om folkeskolen, som statsministeren selv havde lagt op til.Test som stridspunktSet fra interessenternes side har der aldrig været tale om et reelt partnerskab  selv om det syvpunktspapir, som regeringens sendte ud fredag, ellers så vidt favnende ud: bedre folkeskole, bedre læseresultater, færre elever i specialundervisning, rekruttering af lærere blandt de bedste studerende og en mere evidensbaseret undervisning. Men KL ville have mere konkrete forslag  både de og skolelederne stod ligesom lærerne klar med ændringsforslag til regeringens udspil. Alligevel var det især lærerne, som undervisningsministeren gik til angreb på mandag. Årsagen skal vi vende tilbage til.Lars Løkke Rasmussens fokus på folkeskolen tager sin begyndelse for nøjagtig et år siden, da statsministeren i sin åbningstale for Folketinget bebuder et 360 graders eftersyn af skolen. Den 27. januar i år overrasker Løkke Rasmussen så ved at tale for en offentliggørelse af test, hvilket for alvor sætter skoledebatten i gang igen. Blot 15 dage forinden var en offentliggørelse ellers blevet pure afvist af daværende undervisningsminister Bertel Haarder (V), som på et samråd henviste til negative erfaringer fra udlandet. Haarder skiftede dog hurtigt mening og bakkede Løkke op. Haarder optrådte derpå på den første såkaldte Marienborguge i februar, hvor også Skolens Rejsehold bliver præsenteret og får til opgave at udarbejde en rapport med anbefalinger til en bedre skole.Usikkerhed fra startSkoledrøftelserne skulle til at begynde med primært være i Løkke og Lene Espersens regi og bidrage til regeringens vækststrategi og til at skabe et indtryk af en statsminister med visioner for Danmark og for skolen.Men allerede dengang var der ifølge Informations oplysninger usikkerhed om undervisningsministerens rolle i skoleindsatsen. Hvor meget skulle Løkke diktere, og hvad kunne så at sige opfindes i undervisningsministeriet? Det svar lå ikke klar, da Tina Nedergaard (V) samme måned bliver udpeget til ny undervisningsminister. Hun havde arvet jobbet med at samle trådene ud fra de anbefalinger, som kom fra Skolens Rejsehold den 3. juni  samme dag, som statsministeren inviterer til et bredt partnerskab om skolen.Men det lykkes altså ikke at få partnerskabet i hus. Og hvad gør regeringen så? Umiddelbart kan konflikten centreres til at handle om   testoffentliggørelse. For ingen ud over regeringen er forelsket i den ide. Men ser man på henholdsvis regeringens udspil og svaret fra Lærerforeningen, er der mere, der samler end skiller parterne.Dermed kunne ministeren have vendt sig mod enighederne i stedet for at bryde forhandlingerne med henvisning til, at lærerne ikke vil være med, som det skete mandag aften. Sært nok havde ministeren aflyst et møde mandag eftermiddag, allerede før hun havde fået svaret fra Lærerforeningen. Men den lunke respons fra både KL og Skolelederne var dog ministeriet i hænde.Ifølge Informations oplysninger blev ministeren dog så irriteret over, at lærerne ikke holdt svarfristen mandag formiddag  men først responderede mandag kl. 15 og endda med deres egen version af en tekst  at hun opgav ævred.Løkke i chokTina Nedergaard kontaktede TV2 News, hun kom på ved 17-tiden og erklærede partnerskabet for aflyst med henvisning til, at lærerne »sad med armene over kors«.Lærerformanden stod uforstående og beklagede ministerens reaktion. Flere kilder peger dog over for Information på, at såvel statsministeren som undervisningsministeren skulle have endog meget tålmodighed, hvis lærerne skulle om bord i en aftale. Traditionelt set har der ikke været noget varmt forhold mellem VK og Danmarks Lærerforening, og når regeringen skyder skylden på lærerne, taler de til den del af danskerne, der allerede har en forestilling om de reaktionære og magtfulde undervisere i folkeskolen.Således kørte statsministeren strategien videre i går, da han i forbindelse med et møde i Venstres gruppe erklærede sig »chokeret, hvis Danmarks lærere er imod, at eleverne skal lære noget mere«.Også på Christiansborg har man oplevet, hvordan krigen mellem Venstre og Lærerforeningen er sat ind:»Undervisningsministeren går rundt og advarer alle mod at forhandle med den betonorganisation,« som en kilde formulerer det.Statsministeren byder i dag velkommen til det møde, der må forventes at blive det sidste. Men den forudgående proces og de sidste dages konfrontationer tegner mest til, at Løkke må se langt efter det ønskede partnerskab. Til gengæld kan han tone rent flag på tirsdag i sin åbningstale i Folketinget, hvor skolen forventes at blive et centralt emne. Her kan han tale frit om de offentlige test og om bedre kundskaber. Men det er højst usandsynligt med et stort skoleforlig på denne side af et valg.
