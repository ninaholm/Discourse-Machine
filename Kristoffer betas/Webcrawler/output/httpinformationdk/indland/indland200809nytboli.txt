Nyt boligbyggeri skal forsyne sig selv med el og varme
Grunden er købt til det første etageboligbyggeri, hvor boligerne på årsbasis klarer sig helt uden el og varme udefra


 Fremtiden ligger mellem broerne. Limfjordsbroerne i Aalborg. Her, ned til vandet på Nørresundby-siden, har entreprenør- og byggefirmaet A. Enggaard A/S netop af Aalborg Kommune købt en stor byggegrund med det formål at opføre 7.000 kvadratmeter etageboliger efter helt nye grønne principper. »Vi ved, at fremtidens boligbyggeri skal være klimavenligt, og at kravene til energieffektivitet til stadighed vil blive skærpet. Derfor er vi gået ind i dette projekt, der skal realisere det første store boligbyggeri efter den såkaldte Bolig Plus standard,« siger Søren Lundby, projektchef hos A. Enggaard. Han kan ikke fortælle, hvordan byggeriet, der skal rumme i størrelsesorden 70 ejerboliger, kommer til at se ud.
»Hele pointen er, at den projektkonkurrence, der igangsættes i næste måned, skal stimulere nye idéer og løsninger, der kan gøre det muligt at leve op til Bolig Plus-princippet om, at boligerne bliver helt energineutrale.«
Det ny byggeri går dermed længere end de hidtil mest ambitiøse ’passivhus-byggerier’, hvor varmeforbruget er bragt 75 procent ned i forhold til Bygningsreglementets krav. Bolig Plus-boligerne skal på årsbasis producere mindst lige så meget energi, som de bruger – ikke kun varme, men også den el, der skal bruges til apparater og belysning. I perioder ventes de nye boliger at kunne sende et overskud af energi tilbage til energinettet.
Energileverandør
Bag konceptet om boliger uden energiregning står en række af byggeriets og energisektorens aktører, der siden 2005 har samarbejdet om at udvikle den ny standard med økonomisk opbakning fra bl.a. Elsparefonden, Det Økologiske Råd, Realdania og Energistyrelsen. Med sit køb af Aalborg-grunden har A. Enggaard meldt sig som den første bygherre villig til at realisere de nye principper i etagebyggeriets målestok.
»Vi forventer, at projektkonkurrencen er afsluttet medio 2009, og derefter vil projektering og selve den fysiske opførelse af boligerne begynde,« siger Søren Lundby.
Aalborg-byggeriet er det største af flere fremspirende projekter med boliger, hvor energimålerne løber baglæns. I sidste måned blev første spadestik taget til det såkaldte SIB ZERO+ hus på Prins Henriks Avenue i Sønderborg. Det er et parcelhus, der producerer al sin energi selv ved hjælp af solceller og andre vedvarende energisystemer og dermed bliver helt CO2-neutralt. Huset ventes klar til indflytning allerede til februar og er en del af Sønderborg Kommunes Projekt Zero, der har som ambition at gøre hele Sønderborg-området CO2-neutralt i løbet af 20 år.
Få dage efter spadestikket i Sønderborg blev første skridt taget til et lignende energiproducerende enfamilieshus i Lystrup ved Århus. Her vil en familie til påske flytte ind i den såkaldte ‘Bolig for livet’, som også på årsbasis skal producere mere energi, end beboerne bruger.

