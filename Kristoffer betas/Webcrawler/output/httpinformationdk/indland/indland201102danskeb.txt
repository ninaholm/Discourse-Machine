Danske Bank er blevet statens hovedpine
Et politisk flertal kræver, at Danske Bank opretter en kapitalreserve, for staten har ikke råd til at lade banken krakke. Men  den danske stat er selv skyld i, at Danske Bank er vokset så stor
Danske Bank er Danmarks suverænt største pengeinstitut. Det gør Danmarks økonomi enormt sårbar over for et krak eller blot problemer i banken.


 Danske Bank rangerer faretruende højt på den internationale tænketank Bruegels opgørelse over de 18 farligste banker i Europa.
Det har fået et politisk flertal til at kræve, at Danske Bank sikrer sig mod et krak ved at oprette en kapitalreserve på mellem 16 og 24 milliarder kroner, skrev Politiken i går. Danske Bank er nemlig så stor - flere gange større end det danske bruttonationalprodukt - at et krak eller blot problemer i banken vil få store konsekvenser for dansk økonomi.
Men den danske stat har selv et ansvar for bankens størrelse, og den har haft rig mulighed for at begrænse bankens ekspansion. Det siger Finn Østrup, der er professor MSO ved Center for kreditret og kapitalmarkedsret ved Copenhagen Business School (CBS).
Siden 1990 har Danske Bank med jævne mellemrum fusioneret og opkøbt banker, børsvirksomheder og ejendomsmæglerkæder. Det har gjort banken til den ubestridt største i Danmark, og derfor vil et krak have vidtrækkende konsekvenser.
»Danske Bank købte National Irish Bank i 2004, og ganske kort tid efter gav Finanstilsynet tilladelse til, at Danske Bank kunne drive banken som en filial. Det betyder, at hvis der bliver tab i Irland, går det ud over de danske skatteborgere. Det mener jeg er forkert,« siger Finn Østrup.
Også Økonomi- og Erhvervsministeriet bærer ifølge Finn Østrup en del af skylden.
»Fusioner, som da Danske Bank fusionerede med RealDanmark i 2001, kræver Økonomi- og Erhversministererens tilladelse, og den kunne man have ladet være med at give,« siger han.
Split banken op
Dermed er det den danske stats egen skyld, at Danske Bank i dag er så stor, at staten ikke har råd til at redde den.
Den er med andre ord »too big to fail«, som Finn Østrup siger. Det er derfor langtfra nogen dum idé at kræve, at banken sørger for sin egen sikkerhed, men for at komme problemet til livs, bør banken splittes op, siger han.
»Man burde lave en opdeling, så Realkredit Danmark og Danica blev selvstændige datterselskaber, ligesom der også burde være et irsk datterselskab.«
På den måde vil det ikke gå ud over hele koncernen, hvis et af datterselskaberne får problemer.
Men at opdele en bank på grund af dens størrelse er ikke vejen frem, siger Jesper Rangvid, der er professor ved Institut for finansiering, CBS.
»Overordnet er min holdning, at man ikke skal splitte banker op. Det kan jo være, at grunden til at en bank har vokset sig stor simpelthen er, at den har gjort det godt, og så er det jo underligt at straffe denne dygtige bank ved at splitte den op,« siger han.
Han støtter til gengæld politikernes krav om en kapitalreserve, som det er tilfældet i Schweiz, hvor banker er pålagt et kapitalkrav på hele 19 procent.
»På denne måde vil de være meget sikrere end små banker, og der vil være ekstra omkostninger ved at være stor. Det, synes jeg, er den rigtige vej at gå,« siger han.
Må selv stå til ansvar
Anders Grosen er professor i finansiering ved Erhvervsøkonomisk Institut, Aarhus School of Busines and Social Sciences, Aarhus Universitet. Han peger også på muligheden for at splitte Danske Bank op eller stille større solvenskrav, men slår samtidig fast, at løsningen ikke er så simpel.
»Det handler generelt om, at incitamentsstrukturen i dag er helt forvreden. Konsekvenserne af at man driver sin virksomhed i sænk er simpelthen ikke store nok. Sådan som det er nu, så hæver bankerne og deres aktionærer gevinsten, når det går godt, men når det går galt, så rykker staten ind og holder hånden under dem - fordi det har for store konsekvenser, hvis de lader være. Bankledelserne skal vide, at dårlig ledelse har konsekvenser. Regningen skal ikke bare kunne sendes videre til skatteyderne,« siger han.
EU diskuterer lige nu, om de farligste banker i Europa skal pålægges et krav om at spare op, så de selv kan modstå tab.

