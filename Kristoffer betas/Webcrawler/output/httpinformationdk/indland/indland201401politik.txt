Politikere uenige om krav til tvangsgiftedes opholdstilladelse
Der er ikke politisk enighed om at ændre udlændingeloven, så ofre for tvangsægteskaber, der får økonomisk støtte fra det offentlige, ikke samtidig afskæres fra at få permanent opholdstilladelse
 
	Enhedslistens udlændigeordfører, Johanne Schmidt-Nielsen, mener ikke, at danske politikere og myndigheder skal lægge forhindringer i vejen for folk som Manna, når de søger permanent opholdstilladelse. Information skrev i går, at den unge kvinde Manna, der er flygtet fra sin familie og et tvangsægteskab, må leve af almisser, fordi hun ikke kan få permanent opholdstilladelse, hvis hun har modtaget økonomisk støtte fra det offentlige.


 
	Der er ikke udsigt til, at kravene til ofre for tvangsægteskaber, som søger permanent opholdstillade, lempes.

	Som Information kunne fortælle i går, bliver 20-årige Manna mødt med samme krav om selvforsørgelse som alle andre, der søger permanent opholdstilladelse. Manna er opvokset i Danmark og er flygtet fra sin familie, som ville gifte hende væk til en mand på Balkan, hun ikke kender. Kommunen har efterfølgende tilkendt hende revalidering på grund af hendes »belastede barndom, som har medført psykiske problemstillinger«, men hvis hun tager imod tilbuddet, står hun til at få afslag på permanent opholdstilladelse.

	Men det er urimeligt, at kvinder i Mannas situation mødes med de krav, mener Enhedslisten.

	»Manna har taget en modig beslutning ved at flygte fra en far, der praktisk talt har solgt hende ind i ægteskab, og derfor har hun brug for al den støtte, vi kan give hende. Jeg synes ikke, at danske politikere og myndigheder skal lægge forhindringer i vejen for hende, når hun søger permanent opholdstilladelse,« siger udlændingeordfører Johanne Schmidt-Nielsen.

	Fra Radikale Venstre lyder også et ønske om at hjælpe kvinder som Manna: »Tvangsægteskaber er modbydelige og samtidig svære sætte ind over for, men vi skal gøre, hvad vi kan. Derfor mener jeg også, at sager som Mannas bør berettige til en dispensation fra reglerne. Det er en helt særlig situation, hun står i,« siger udlændingeordfører Marlene Borst Hansen.

	S fortsat imod

	I oktober sidste år stillede Enhedslisten et beslutningsforslag om at give modtagere af revalideringsydelse dispensation fra selvforsørgelseskravet til en række typer af opholdstilladelser, heriblandt permanent opholdstilladelse.

	Baggrunden var sagen om ingeniøren Kenneth Iversen, der efter en arbejdsulykke blev tilkendt revalidering i en periode. Det betød, at han ikke kunne familiesammenføres med sin vietnamesiske kone og dennes barn.

	I oktober var der ikke politisk opbakning til Enhedslistens forslag, som alle partier på nær EL selv stemte ned. Udlændingeordfører Mette Reissmann siger, at Socialdemokraterne har samme linje som dengang.

	»Vi har en politik, som handler om, at man skal kunne arbejde og forsørge sig selv som det absolut vigtigste. Nydanskere skal gerne være lige så meget i uddannelse eller arbejde som resten af befolkningen. Derfor er kravet om selvforsørgelse meget centralt.«

	Hun påpeger desuden, at Manna ikke er i fare for at blive udvist fra Danmark, ligesom hun ikke er afskåret fra at søge på et senere tidspunkt: »Det er ikke sådan, at Manna fra nu og i al evighed har fået afslag på at få permanent opholdstilladelse.«

– Men er det ikke paradoksalt, at man fra samfundets side på den ene side gerne vil hjælpe en ung kvinde på baggrund af hendes psykiske og sociale situation, og på den anden side, så spænder den hjælp, man mener, hun har behov for, ben for, at hun kan få permanent opholdstilladelse og de rettigheder, der følger med det?

	»Jeg synes ikke, der er et paradoks som sådan. Det, at vi ønsker at sætte ind over for tvangsægteskaber, er ikke ensbetydende med, at vi på den anden side ønsker at skulle åbne for forskellige individuelle tilfælde og dermed slække på den udlændingelovgivning, vi har i dag.«

– Hvad foreslår du så, at man gør i en situation, hvor man ikke kan tage imod den hjælp, man vil kunne få, hvis man gerne vil have en permanent opholdstilladelse, som trods alt er noget andet end en midlertidig?

	»Det har jeg ikke noget bud på.«

	Brug for ro

	At Manna har mulighed for at søge permanent opholdstilladelse på et senere tidspunkt, når hun ikke længere har modtaget revalidering inden for de seneste tre år, er ikke godt nok, mener Johanne Schmidt-Nielsen.

	»Hvis kommunen vurderer, at man har behov for revalidering, er det fordi, man har psykiske eller fysiske problemer, der gør, at man ikke bare kan klare sig for en SU. På den ene side siger man fra samfundets side, at hun er i en så sårbar situation, at hun har brug ekstra støtte, og på den anden side siger man, at hvis hun gør det, mister hun nogle rettigheder, her den permanente opholdstilladelse, som kan være med til at give hende den ro, hun har brug for,« siger hun og tilføjer: »Det at leve på midlertidig opholdstilladelse er for mange udlændinge en stressfaktor, og det er det sidste, Manna har brug for.«

	Konservative, Venstre og SF stemte også imod Enhedslistens forslag i oktober. De har ikke meldt tilbage på Informations henvendelser. Liberal Alliance har ikke ønsket at kommentere sagen.

Manna er et opdigtet navn. Redaktionen kender hendes rigtige identitet

