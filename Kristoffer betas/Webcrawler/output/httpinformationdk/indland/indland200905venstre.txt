Venstre: Danida skal under politisk kontrol
Venstre vil nu have Ulla Tørnæs (V) til at gøre rede for Danidas håndtering af kritikere. Samtidigt vil partiet ligesom K og S have igangsat en undersøgelse af sagen. Dermed tegner der sig et bredt politisk flertal


 "Danida har et stort problem, hvis kritikken er rigtig, og det skal vi tage alvorligt."
Sådan siger Venstres udviklingsordfører, Karsten Lauritzen. Det sker, efter at flere eksperter og konsulenter har fortalt til Information, at man ikke skal satse på at bliver hyret af Danida, hvis først man har lavet en kritisk evaluering af deres bistandsindsats.
"Det duer selvfølgelig ikke, at konsulenter ikke må være kritiske over for Danidas håndtering af bistanden," siger udviklingsordfører Karsten Lauritzen. 
Venstres folketingsgruppe ønsker nu at få igangsat et servicetjek af Danida, der blandt andet skal gøre Danmarks officielle bistandsmyndighed mere selvkritisk. 
Ifølge Venstre har Danida sammen med udviklingsminister Ulla Tørnæs for stor indflydelse på, hvordan de cirka 15 milliarder danske bistandskroner fordeles:
"I dag er det kun Danida og udviklingsministeren, der sidder med ansvaret, når der kommer en kritisk evaluering. Danida har formentlig dysset kritikken ned og forsøgt at begrave aben, fordi de ikke kan placere ansvaret hos andre end dem selv og ministeren. Eller også føler de bare ikke, at kritikken har været berettiget," siger Karsten Lauritzen, som mener, at Danida ikke er bygget hensigtsmæssigt op. Der skal andre boller på suppen, understreger han: 
"Hvis der kommer et større samspil mellem partierne, om hvordan de 15 milliarder skal håndteres, så er der flere ansvarlige, hvis det går galt. Derfor skal den politiske og parlamentariske kontrol af bistanden styrkes," lyder forslaget, der bakkes op af hele Venstres folketingsgruppe. 
Må grave til bunds
En stribe af eksperter og konsulenter afslørede fredag i Information, at Danida diskvalificerer de konsulenter, der laver kritiske evalueringer af den danske bistandsindsats. 
"Danida ulejliger dem ikke igen." "De brændemærker folk." "De går efter manden og ikke efter bolden," lød anklagerne om Danida. 
Karsten Lauritzen vil nu bede sin partifælle, udviklingsminister Ulla Tørnæs (V) gøre rede for, hvad der er op og ned i den alvorlige sag.
"Og så må ministeren sørge for at sagen bliver gravet til bunds. Hvis der er hold i kritikken, må hun komme med forslag til, hvordan man kan gøre Danida mere modtagelig over for kritik," lyder kravet fra Venstre-ordføreren. 
Samme krav lyder fra både Socialdemokraterne og Konservative, der ifølge Berlingske.dk, mener sagen er "fuldstændig uacceptabel":
"Jeg vil ved først givende lejlighed tale med udviklingsministeren om sagen, og det kan meget vel være, at man derefter skulle lade rigsrevisionen kigge på Danida," siger Helge Adam Møller til Berlingske.dk og indrømmer, at regeringen kan blive bedre til 'at åbne op og modtage kritik'.
Den socialdemokratiske udenrigsordfører, Mogens Lykketoft, mener, sagen er "stærkt bekymrende" og krydser fingre for en undersøgelse, "men jeg tvivler på, at den vil blive gennemført under den nuværende regering," siger han til Berlingske.dk og hentyder til, at ministrene bruger mere tid på at lukke munden på kritikere end på at lytte til, hvad kritikerne rent faktisk siger.
Med Folketingets tre største partiers ønske om en undersøgelse, tegner der sig nu et bredt flertal for at sætte sagen under lup. 
Danida afviser kritik
Danida selv afviser alle anklager fra de mange eksperter og konsulenter. 
"Det er ikke rigtigt, at vi henlægger rapporter. Alle evalueringer behandles og kommenteres i en velbeskrevet procedure og kanaliseres ind i vores system," siger ambassadør Carsten Nilaus, der er stedfortrædende chef i Udenrigsministeriets Syd-gruppe til DR. 
Kritikken vil, ifølge DR, ikke give anledning til selvrefleksion:
"Evalueringsarbejdet har udviklet sig meget. Måske har kritikken været rigtig tidligere, men det er den ikke nu. Hver eneste anbefaling kommer ind og behandles, og hver eneste rapport afføder en melding herfra, blandt andet i form af en pressemeddelelse," siger Carsten Nilaus.
Alligevel holder Venstre på, at det er en god idé med et servicetjek:
"Danida er et gammelt system, der tilsyneladende er svært modtagelig overfor kritik. Nu skal vi ryste posten, så der kommer større grad af selvkritik," siger Karsten Lauritzen. 
Venstre mener ikke, at Danida er rustet til at klare de bistandsudfordringer, Danmark står over for i dag og i fremtiden. Partiet ønsker derfor en grundlæggende analyse og diskussion af selve den danske udviklingsbistand, hvor ansvaret i dag er fordelt mellem Udenrigsministeriet, udviklingsministeren og Danidas styrelse.
"Der er behov for, at Danida bliver mere risikovillige. De skal turde hjælpe dér, hvor nøden er størst, selv om det også betyder, at risikoen for, at det går galt, er større," siger Karsten Lauritzen og understreger, at det sker ved at styrke den politiske kontrol af håndteringen af den danske bistandsindsats. 
Socialdemokraternes udviklingsordfører, Jeppe Kofod, har nu kaldt udviklingsminister Ulla Tørnæs i samråd om den kritik af Danmarks bistandsindsats, som eksperter har fremsat i Information.


