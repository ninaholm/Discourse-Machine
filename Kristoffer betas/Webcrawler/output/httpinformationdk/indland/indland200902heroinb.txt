Heroin-behandling bliver kun i kanyler
Sundhedsstyrelsen fastholder, at lægeordineret heroin skal indtages via en kanyle. Det er hul i både hovedet og armen, lyder kritikken fra stofbrugere, der peger på rygning og snifning som mindre skadelige måder at indtage heroinen


 Sundhedsstyrelsen fastholder, at det skal være med nålen i armen, når 3-400 stofbrugere om få måneder får udleveret heroin som led i en behandling. 
Derved afskærer styrelsen de stofbrugere, der ryger eller sniffer heroin, f.eks. fordi de ikke har flere kanyle-egnede årer tilbage at injicere i. Denne gruppe henvises derfor til fortsat at skaffe stoffet illegalt til en gadepris af 2-400 kr. for en 'pakke'. 
Da Folketinget i foråret i stor enighed vedtog heroin-behandlingen med det udtrykkelige formål at forbedre vilkårene for stofmisbrugere, der ikke kan nøjes med metadon, blev spørgsmålet rejst af Sophie Hæstorp Andersen (A). Dengang fastslog sundhedsminister Jakob Axel Nielsen (K), at "der intet er i det eksisterende lovforslag, der forhindrer, at man modtager heroinen på anden vis."
Afdelingslæge Helle Petersen fra Sundhedsstyrelsen har stået for den vejledning, som skal omsætte Folketingets beslutning til praktisk hverdag. Og hun mener, at udlevering af heroin kun skal ske til stofbrugere, der i forvejen injicerer stoffet. I hvert fald i første omgang.
Begrænsede erfaringer
"Erfaringerne med at behandle med rygeheroin er forholdsvis begrænsede. Derfor har Sundhedsstyrelsen bestemt, at målgruppen skal være de brugere, der i forvejen har et voldsomt injektionsrelateret problem," siger hun.
- Hvorfor skal de andre stofbrugere holdes ude?
"Den eneste tilstrækkeluge dokumentation fra udlandet med heroinbehandling drejer sig om behandling med injicerbar heroin. Sundhedsstyrelsen har ikke fundet anledning til at ændre i målgruppen. Efter et par år skal Sundhedsstyrelsen vurdere ordningen, og til den tid vil styrelsen tage stilling til, om der er behov for noget andet," siger Helle Petersen.
Beslutningen om kun at udlevere heroin i injicerbar form er taget i Sundhedsstyrelsen, bekræfter Helle Petersen. 
"For stofmisbrugere, der ryger eller sniffer heroin, er førstevalgs-behandlingen stadig metadon eller buprenorphin."
'Designet til fiasko'
Både BrugerForeningen og organisationen Gadejuristen har kritiseret det udkast til vejledning, som Sundhedsstyrelsen udsendte i november: Dansk heroinbehandling ser ikke "ud til at være designet til succes, men derimod til noget, der desværre mere minder om fiasko," skriver Nanna W. Gotfredsen fra Gadejuristen i sit høringssvar.
BrugerForeningens formand Jørgen Kjær udtrykker "vores alvorligste kritik", fordi "en vis del af målgruppen for heroinbehandling har så store problemer med at finde egnede vener at injicere i, at det anses for problematisk at fastholde dem i denne praksis."
Sundhedsstyrelsens argumentation om, at langt de fleste anvender kanyle, er korrekt, medgiver Jørgen Kjær. Men som BrugerForeningen også gør opmærksom på: "Når man alene er henvist til at skaffe heroin på det illegale marked, er det almindeligvis for dyrt at sniffe/ryge. Kostbare varer går tabt i næsehår, snot eller uanvendt røg," anfører Jørgen Kjær. 
Derfor er stofbrugerne "alene af økonomiske årsager ikke så villige til at prøve andre administrationsruter, mens det kan beholde sig ganske anderledes i en behandlingsmæssig sammenhæng" med legal heroin, fortsætter BrugerForeningen, der ikke har været inddraget i udarbejdelsen af udkastet. 
Da Sundhedsstyrelsen i oktober 207 udgav en rapport om injicerbar heroin til stofmisbrugere, gjorde styrelsen selv opmærksom på, at stofbrugere i Holland også får tilbudt muligheden af at ryge heroinen: "Stofindtagelsesmåden varierer markant i Holland sammenlignet med de øvrige lande, idet majoriteten indtager heroin ved rygning eller snifning. Men de hollandske undersøgelser viste samtidig, at heroinrygerne havde samme udbytte af heroinbehandlingen som den mindre gruppe, der indtog heroin intravenøst," skrev styrelsen i rapporten.


