Globalt boom i grønne investeringer - men hvor længe?
Risikovillige venturekapitalister investerede i 2008 mere end nogensinde i klimavenlig energiteknologi. Nu får krisen investorerne til at tøve. I 2009 vil de vælge de lande, der via politik og offentlig støtte giver de grønne virksomheder mest medvind
Klimaminister Connie Hedegaard tager plads i en bil drevet af solceller i forbindelse med konferencen Nordic Climate Solutions i november 2008 i Bella Center i København. I tredje kvartal sidste år gik otte pct. af al dansk venture-kapital til såkaldt -cleantech-, og det er nu det tredjestørste investeringsområde herhjemme.


 8,4 milliarder dollar. Så meget investerede venture-kapitalister og -fonde i 2008 i klimavenlig teknologi i USA, Europa, Kina og Indien. Det er syvende år i træk, at de risikovillige investorer sætter international rekord med de beløb, de skyder i såkaldt 'cleantech' - sol, vind, biobrændsel, elbiler m.m. 
"I 2008 skete der et kvantespring fremad i talentet, ressourcerne og den institutionelle appetit på rene teknologier," sagde Nicholas Parker, chef for analysevirksomheden Cleantech Group, da han i sidste uge offentliggjorde årets status for venture-fondenes internationale satsning. Investorerne kan mere end nogensinde se gevinstmulighederne i at investere i de klimavenlige teknologier, der er svaret, når forbruget af fossile, CO2-forurenende brændsler skal nedtrappes. 2008 bragte således en vækst i de grønne investeringer på hele 38 pct. i forhold til 2007. Eksterne investeringer der kan være afgørende for cleantech-virksomheder med store omkostninger til forskning og udvikling.
Spørgsmålet er, om det holder.
Den internationale økonomis dramatiske nedtur gav en afmatning i cleantech-investeringerne ved årets slutning, og midt i rekordbegejstringen frygter Cleantech Group, at krisen i 2009 vil skræmme de private investorer og fonde til en generel tilbageholdenhed, som også kan ramme de rene teknologier.
"Cleantech Group forudser et svagt fald i de globale venture kapitalinvesteringer fra otte mia. i 2008 til syv mia. i 2009," lyder analysevirksomhedens spådom.
Dansk investeringsvækst
Som på den globale scene således også i Danmark.
"Der har været en markant vækst i danske venture-investeringer i cleantech-virksomheder," siger Rolf Hauge Kjærgaard, vicedirektør i Vækstfonden, den danske stats risikovillige investeringsfond. 
"I 2005 var der stort set ingen investeringer på dette område fra danske venturefonde - i tredje kvartal sidste år gik otte pct. af al dansk venture-kapital til cleantech. Det er nu det tredjestørste investeringsområde herhjemme, ligesom det er det i bl.a. Nordamerika."
Også for statens egen venturefond er cleantech et område med høj prioritet.
"Til dato har Vækstfonden investeret i 18 danske virksomheder på dette område - enten ved vore egne direkte investeringer eller via de venturefonde, som Vækstfonden også investerer gennem," oplyser vicedirektøren.
Et aktuelt eksempel er den unge virksomhed Stirling DK i Lyngby, der i 2008 fik kommercielt gennembrud med en ny type CO2-neutrale kraftvarmeanlæg med biomasse, muliggjort via risikovillig kapital fra bl.a. Vækstfonden.
"Det er en investering motiveret af udsigten til stærkt stigende energipriser og skrappere regulering for CO2-belastende energiproduktion - begge dele betyder, at Stirling kan gå hen og blive en rigtig stor virksomhed," vurderer Rolf Kjærgaard.
Krisens virkning
Data fra sidste kvartal 2008 er endnu ikke inde fra de ca. 45 venturefonde, der udgør det danske marked, men ifølge Rolf Kjærgaard går det hjemlige marked heller ikke fri af finanskrisen.
"Cleantech-området er dog nok mere robust over for krisens virkninger, så hvis der kommer et fald i venture-investeringer på dette område, er der grund til at tro, at det bliver mindre end for markedet som helhed," siger han.
Kjærgaard henviser til, at behovet for at skaffe bæredygtig energi og reducere CO2-udledningerne er så åbenlyst, at cleantech-markedet også vil blive prioriteret i nedgangstider. 
Afgørende er dog den politiske opbakning.
"En øget politisk bevågenhed kan komme til udtryk ved bedre afregningspriser for bæredygtig energi, ved anden politisk regulering eller ved offentligt indkøb af grønne løsninger. Det giver øgede afsætningsmuligheder og bedre rentabilitet for de involverede virksomheder, og det vil motivere venturefondene til at investere i dem. Med sådanne investeringer i de grønne virksomheder er fondene med til at sikre de løsninger, politikerne ønsker."
I en krisetid kan landene komme i indbyrdes konkurrence om at tiltrække den risikovillige kapital til deres fremvoksende grønne virksomheder, påpeger Rolf Kjærgaard.
"Den rendyrkede venturekapitalist er jo ligeglad med, hvor han lægger sine penge, så længe afkastet er interessant. Derfor vil venturekapitalisterne forfølge mulighederne, hvor de opstår. Og mulighederne, i form af de nye teknologier, opstår i væsentlig grad via offentlige investeringer i forskning og udvikling og via andre politiske beslutninger, der understøtter udbredelsen af vedvarende energi. Hvis man på disse områder er bagud i forhold til, hvad andre lande gør, så er der risiko for, at man går glip af investeringerne fra venturefonde," siger han.
En af USA's ledende venture-kapitalister, John Doerr, medejer af den store investeringsfond Kleiner Perkins Caufield & Byers, der hidtil har investeret 600 mio. dollar i 45 nye grønne virksomheder, skældte forleden medlemmer af den amerikanske kongres ud for at svigte udviklingen af de bæredygtige energiteknologier.
"Vi er i et globalt kapløb med andre nationer om, hvem der kan opfinde de teknologier, der gør det muligt for mennesker at forblive på Jorden. Og vi er ikke ved at vinde," sagde Doerr og oplyste, at to af de firmaer, hans venturefond investerer mest i, er ikke-amerikanske.
Undersøgelsen fra Cleantech Group fortæller, at Tyskland og Israel i 2008 var landene med den største vækst i grønne venture-investeringer.
"Hvis Barack Obama igangsætter store offentlige investeringer på nogle af disse områder, er der rigtig stor sandsynlighed for, at USA vil tiltrække flere af venture-investeringerne. Det er allerede lykkedes staten Californien at tiltrække et stort antal iværksættervirksomheder og blive et globalt kraftcenter på solcelleområdet via et milliardstort statsligt udviklingsprogram."
I den internationale konkurrence om i krisetid at tiltrække grønne investeringer er muligheden for en lille nation som Danmark at prioritere ressourcer til fortsat udvikling af de styrkepositioner, vi har skabt over en årrække, siger Rolf Kjærgaard.


