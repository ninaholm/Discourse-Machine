Hårde høringer i vente for Connie Hedegaard og Co
Europa-Parlamentet har før vist, at de ikke bare 'udsteder' nye kommissærer med et gummistempel. Derfor kan høringerne af den nye EU-Kommission blive en sand gyser
Connie Hedegaard bliver i Bruxelles nævnt som en af de kommissærer, der kan se frem til tre hårde timer i selskab med EU-parlamentarikerne, når de fredagt skal krydsforhøre hende fredag op til hendes forventede udnævnelse som klima-kommissær.


 Sandhedens timer er kommet for Connie Hedegaard og de andre kommende EU-kommissærer.
Over de næste ni dage skal de 25 nye kommissærer samt EU's udenrigschef, Catherine Ashton, én efter én stille op til en tre timers lang høring i Europa-Parlamentet.
Herefter er det op til de folkevalgte EU-politikere at vende tommelfingeren op eller nedad for det nye kommissærhold.
Netop Catherine Ashton lægger ud med høringsrækken i dag til formiddag i Bruxelles, mens Connie Hedegaard, der er udset til at være ny klimakommissær, skal i ilden på fredag. Og kommissærerne skal være forberedte på lidt af hvert inden mødet med parlamentarikerne.
I det særlige magtforhold mellem de forskellige EU-institutioner er høringerne og godkendelsen af den nye kommission en oplagt chance for at markere sig for parlamentet. Derfor kan kommissærerne se frem til at blive udspurgt om alt fra personlige forhold til tekniske detaljer om det politiske område, som de er udset til at få ansvaret for.
»Parlamentet vil med glæde tage en skalp,« vurderer Hugo Brady, politisk analytiker ved tænketanken European Centre of Reform, over for Reuters.
Analytikeren udpeger også to kommissærkandidater, der er særligt i farezonen for at blive afvist af parlamentet. Det gælder kandidaterne fra de to nyeste EU-lande, Rumænien og Bulgarien, der er udset til at være henholdsvis landbrugskommissær og kommissær for international bistand.
Især bulgarske Rumiana Jeleva har i ugerne op til høringerne været i skudlinjen i europæiske medier med beskyldninger om, at hendes mand har haft forbindelse til den russiske mafia.
Samtidig har Jeleva også som bulgarsk udenrigsminister været medansvarlig for de bulgarske problemer med at få dæmmet op for korruption og holde styr på de millionudbetalinger fra EU's pengekasser, som ikke er blevet kanaliseret retvist til de oprindelige projekter.
Connie får modstand
Men også danske Connie Hedegaard bliver i Bruxelles nævnt som en af de kommissærer, der kan se frem til tre hårde timer i selskab med EU-parlamentarikerne.
Det mislykkede klimatopmøde har givet dybe ridser lakken hos Hedegaard, der også undervejs mødte hård kritik mod hendes person fra udviklingslandene. Derfor vil Hedegaards høring langt fra blive så pæn og gnidningsløs, som de fleste forventede, da hun blev udpeget til posten som EU's første klimakommissær i slutningen af november.
At høringerne i parlamentet langt fra er en formsag, kan italieneren Rocco Buttiglione skrive under på. Buttiglione, som er troende katolik, blev i 2004 væltet som ny justitskommissær af parlamentet efter at have udtalt under høringen i parlamentet, at »homoseksualitet er moralsk forkert«.
Efterfølgende blev også Letlands kommissærkandidat skiftet ud på grund af anklager om korruption.
Hvis alt går efter planen for de nye kommissærer og EU-Kommissionens formand, José Manuel Barroso, så skal parlamentet sige god for den nye kommission ved en afstemning den 26. januar. Men bliver det nødvendigt at udskifte én eller flere kandidater efter høringerne, vil afstemningen blive udskudt.
ritzau

