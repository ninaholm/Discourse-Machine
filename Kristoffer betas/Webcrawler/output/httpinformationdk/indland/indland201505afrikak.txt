’Afrika er en katastrofe, der kun bliver værre’
Med eksploderende befolkningstal, en dysfunktionel økonomi og en kriminel politisk elite står Afrika foran dystre tider, siger en af verdens førende Afrika-kendere, Gérard Prunier. Imens  sætter EU’s ledere deres lid til, at afrikanske politikere vil løse flygtningekrisen på Middelhavet


 Afrikanske bådflygtninge strømmer over Middelhavet, hvor 2.220 mennesker blev reddet til havs på én dag torsdag, og de europæiske ledere har med samlet røst placeret hovedansvaret for at løse problemet ét sted: hos Afrikas ledere. »Vi skal huske på, at det her først og fremmest er et ansvar for de afrikanske lande,« har Danmarks statsminister, Helle Thorning-Schmidt (S), understreget.
Men ifølge en af verdens førende Afrika-eksperter er der ingen udsigt til, at Afrikas lande kommer til at tage bedre vare på deres befolkninger.
»Afrika er en katastrofe, og kontinentet er næppe i stand til at afværge, at den kun bliver værre,« siger Gérard Prunier i et interview til Information. Han har i snart 40 år forsket i Afrika med fokus på kontinentets konflikter, og han udpeger to hovedårsager til de dystre fremtidsudsigter for kontinentet:
1. Befolkningseksplosionen, der presser afrikanerne fra landdistrikterne.
2. En dybt kriminel politisk elite.
»Der er selvfølgelig undtagelser, folk der kommer fra simpel baggrund, og som er blevet advokater, læger, ingeniører, og som fortsat har en fornemmelse af at tilhøre folket – men resten er reelt uduelige, en flok demagoger,« siger Gérard Prunier og peger på lederen af Afrikas modsvar til EU, Zimbabwes præsident Robert Mugabe, som et stjerneeksempel.
»At Den Afrikanske Union har valgt ham som præsident er jo sygt,« siger Prunier.
EU-Kommissionen fremlagde onsdag en plan for håndteringen af flygtningeproblemet, der netop er funderet på et nært samarbejde med Den Afrikanske Union, som kommissionen allerede har holdt et såkaldt »kollega-møde« med for et par uger siden.
Men problemerne stikker dybere, end hvad en politisk indsats på kort sigt kan reparere, understreger Gérard Prunier:
»Da jeg kom til Etiopien i 1972, var der 30 millioner indbyggere, i dag er der 100 millioner. Dengang havde bønderne 1,2 acre pr. familie (4.856 m², red.) i dag har de 0,4 acre (1.619 m², red.). Det klemmer folk ud af landdistrikterne. Folk ser hurtigt, at de ikke har nogen fremtid dér.«

