Henriette Kjær: Ikke rimeligt at kalde romaer for kleptomaner
De Konservatives gruppeformand kritiserer Nicolaj  Bangs stigmatisering  af romaer. Den unge folketingskandidat føler sig misforstået


De Konservatives gruppeformand og politiske ordfører, Henriette Kjær, går nu i rette med den unge folketingskandidat Nicolaj Bang, som på sin hjemmeside kalder romaer for kleptomaner.»Det er ikke en god idé at stigmatisere en hel befolkningsgruppe på den måde og skære dem over én kam. Det er ikke rimeligt,« siger Henriette Kjær. Nicolaj Bang, der er nummer tre på den århusianske opstillingsliste til det kommende folketingsvalg efter Tom Behnke og netop Henriette Kjær, siger i en video på sin hjemmeside blandt andet: »Romaer eller sigøjnere har en ret god begrundelse for, hvorfor de modsat andre folkefærd godt må stjæle. Jesus skulle nemlig, da han blev korsfæstet også have haft en nagle gennem brystet, men den blev stjålet af en sigøjner. Derfor ser Gud mellem fingre - eller hænder - med sigøjnernes småkleptomaniske tilbøjeligheder.«Henriette Kjær har talt med Nicolaj Bang, efter hans video har mødt skarp kritik fra blandt andre Dokumentations- og Rådgivnings Centeret om racediskrimination og foreningen Romano, som har meldt politikeren til politiet for overtrædelse af racismeparagraffen.»Han har gjort det med et glimt i øjet og lidt ud fra devisen om, at overdrivelse fremmer forståelsen. Og det skal man selvfølgelig passe på med. Men jeg kender Nicolaj, og han er ikke racist. Han er også selv ked af den formulering. Det har fået ham til i fremtiden at overveje sine formuleringer nøje,« siger Henriette Kjær.- Så hans generaliseringer om romaer er ikke noget, De Konservative kan stå inde for?»Nej, det kan vi ikke. Det kan man ikke være bekendt. Vi ved godt, der er nogen romaer, der begår kriminalitet, men det betyder ikke, at alle romaer er kriminelle, og det skal man ikke udråbe dem som,« siger Henriette Kjær, som mandag kom med følgende kommentar til videoen på Nicolaj Bangs facebookprofil: 'Fornuftigt indlæg i debatten. Rigtig flot at det er kommet på nationen!'.Hun siger til Information, at hun ikke havde bemærket Nicolaj Bangs stigmatisering af romaer, da hun så videoen første gang.Nicolaj Bang beklager over for Information, hvis nogen har opfattet hans karakteristik af romaer som udtryk for hans syn på en bestemt befolkningsgruppe.»Det er en legende og som sådan ikke min holdning. Det er bare noget, jeg genfortæller. Men set i bagklogskabens ulideligt klare lys, er det klart, at jeg ville have formuleret det klarere, så man forstod, at det var en historie, jeg refererede. Jeg mener jo aldrig, jeg har karakteriseret en hel befolkningsgruppe,« siger Nicolaj Bang.- Kan du forstå, at det kan opfattes som en generel karakteristik, når du siger, at romaer har småklepto-maniske tilbøjeligheder?»Hvis man insisterer på at tage det personligt, kan man godt læse det ud af det, men det er ikke det, jeg siger. Mine videoer er meget skarpt skåret, for hvis man bruger det medium, er der ikke nogen, der gider se på en, der sidder og snakker i en halv time. Og derfor forsvinder nuancerne i debatten også.«- Men det fritager dig vel ikke for ansvar for at karakterisere en hel befolkningsgruppe?»Nej, selvfølgelig ikke, men det mener jeg altså heller ikke, jeg gør. Især fordi historien er romaernes egen.«- At nogle romaer for mange år siden har lavet en legende, kan alle romaer i dag vel ikke holdes ansvarlig for?»Nej, men det er jo en del af historien. Og når det er en historie, der har floreret i romakredse i mange år, synes jeg, det er ok at referere den. Det har jeg gjort med et glimt i øjet. Og jeg siger jo også, at sigøjnere er et charmerende folkefærd,« siger Nicolaj Bang, som efterfølgende oplyser, at han nu vil præcisere sine udtalelser om romaer på sin hjemmeside.SIBR@INFORMATION
