Liberale grin på Vejlegården
Liberal Alliance var sommerkåde og fulde af selvtillid, da partiet med de markante holdninger i går afholdt deres årlige sommermøde midt i orkanens øje, Vejlegården
Partileder Anders Samuelsen var gavmild med de sjove bemærkninger, da han i går skulle tale til pressen og partikammeraterne ved Liberal Alliances sommermøde på Vejlegården.

Stikker man en mikrofon op i hovedet på en politiker fra Liberal Alliance, får man sjældent et vattet svar. Folketingets yngste parti er kendt for sine skarpe holdninger, som går til forsvar for den personlige frihed, og er blandt andet kendt for markante udmeldinger som: »Folk skal selv bestemme, om de vil køre med sikkerhedssele«, »Vi har ikke noget imod flerkoneri«, »Ingen danskere skal betale over 40 procent i skat« og gårsdagens seneste: »Kriminelle indvandrere skal smides ud af landet.«På samme måde har Liberal Alliance heller ikke været blege for at markere, hvor de står i den verserende fagforeningsdebat. I sidste øjeblik valgte partiet at flytte deres årlige sommermøde fra Nyborg til orkanens øje og samfundsdebattens pt. varmeste kartoffel: Vejlegården.Med al den medieomtale og blokadesnak konflikten omkring Vejlegården har givet anledning til gennem den sidste måneds tid, er Informations udsendte journalist næsten skuffet over at kunne vade lige ind på restauranten uden at se en eneste 3F-blokadevagt.På Vejlegårdens overdækkede terrasse vimser folk rundt for at få alt på plads, før Liberal Alliances sommermøde om lidt går i gang. Solen stråler og i luften hænger duften af rugbrød og stegte rødspættefileter, for selvom Liberal Alliances folketingsgruppe og dagspressen gør sit indtog, er restauranten åben for frokostgæsterne i Vejle som sædvanlig. Et kamerahold er ved at få de sidste ledninger og lydforbindelser på plads.»Det der med støttepartier, det er noget fis. Det gider vi sgu ikke være, siger en lydtekniker, som tester den mikrofon, som Anders Samuelsen skal bruge, og vist nok prøver at imitere partilederen – frit efter hukommelsen.Politisk stuntNu kommer folketingsgruppen ud på terrassen. Eller nogle af dem, for partiets socialordfører, Thyra Frank, har længe siddet ved et af restaurantbordene omgivet af mennesker, der griner og jævnligt udbryder »Ej Thyra, altså!« Måske fortæller hun sjofle vittigheder?Der er noget muntert og sommerligt over hele gruppen. Måske er det fordi de har været på fælles sommerferie på Anholt. Den altid solbrune Anders Samuelsen er endnu brunere i ansigtet og har en afslappet poloskjorte på, og Simon Emil Ammitzbøll har ladet skægget stå.I hånden har Anders Samuelsen et dannebrogsflag. Lidt kejtet har han prøvet at flage med det, men nu sætter han det i stedet op på bordet, hvorfra han og partiets nyudnævnte Integrationsordfører, Simon Emil Ammitzbøll, om lidt skal tale fra.»Det er til ære for de konservative,« siger han og får folk på terrassen til at grine.Simon Emil Ammitzbøll vil også lege med. Han hiver et hvidt papirskilt frem og sætter det på bordet lige foran mikrofonerne fra DR og TV 2, så skiltet ikke kan undgå at komme med i fjernsynet, når tv-stationerne om lidt sender live herfra.»Drop 3F og støt det frie valg,« står der. Selvom selvsamme mand i forgårs understregede at, det ikke var noget politisk stunt at flytte sommermødet til Vejlegården, virker det unægteligt som om, at Simon Emil Ammitzbøll nyder den opmærksomhed, Projekt Befri Vejlegården, har givet ham og partiet.Partiets pressechef, Niels Th. Dahl, synes tilsyneladende, at det går lidt over gevind med politisk propaganda fra talerbordet, for lige før kameraerne skal til at sende, fjerner han med et snuptag skiltet, mens Simon Emil Ammitzbøll har ryggen til bordet. Pressechefen bøjer skiltet en gang på midten, og lader det glide ned i baglommen.Vandflaskerne med påskriften »Mindre skat, mere for pengene, mere vækst, mere frihed,« får lov til at blive stående.Vækst og frihedSamuelsen og co. har flere emner på programmet til årets sommermøde. For det første konflikten mellem fagforeningen 3F og Vejlegårdens restauratør, Amin Skov, som ifølge Anders Samuelsen ikke bare er en lokal kontrovers, men symbolet på den frihedskamp, den lille mand kæmper mod de store, konservative fagforeninger, der tænker, »som man gjorde i 1898,« gentager han flere gange, og hver gang klapper resten af folketingsgruppen, de spisende gæster og dele af personalet.For det andet vil Anders Samuelsen gerne tale om økonomi og vækst, for mens Danmark har siddet på den lade ende henover sommeren og diskuteret omskæringer, har Liberal Alliance hele tiden haft opskriften på, hvordan Danmark kommer ud af krisen og bliver en vindernation, proklamerer Anders Samuelsen. Helt så imponeret virker pressen ikke. Den gider ikke rigtig høre om Liberal Alliances skudsikre plan for vækst. Pressen vil høre om partiets dugfriske forslag til en stramning af udlændingeloven. Overtræder indvandrere straffeloven, ja, så må de vinke farvel til deres mulighed for dansk statsborgerskab: One strike and you’re out.Men hvad blev der af stemmerne fra ’nok er nok’-tiden, hvor moderpartiet Ny Alliance prøvede at få regeringen til at slå op med Dansk Folkeparti,? vil journalisterne vide.»Der er vist kun mig tilbage, som også har været medlem af Ny alliance, og jeg husker ikke, at Gitte Seeberg nogensinde sagde ’nok er nok: Vi må have flere kriminelle indvandrere til Danmark,’« svarer Samuelsen sarkastisk.»I er mest kendt for at ville tale om økonomi, når vi journalister ringer til jer. Kan vi med det her forslag forvente, at I melder jer på banen i andre debatter?,« spørger en journalist. Anders Samuelsen afviser, at partiet er fraværende i debatterne og siger: »Det eneste spørgsmål, vi ikke har en holdning til, er hvis nogen finder en død frø i en pakke lakridser oppe i Nordjylland,« svarer Samuelsen kækt.»Så skal du i stedet ringe til de radikale,« tilføjer han tilpas tørt til både at få Thyra, Leif og Joachim til at grine.
