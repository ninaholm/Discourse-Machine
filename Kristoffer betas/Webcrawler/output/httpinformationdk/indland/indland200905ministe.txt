Ministerielt hukommelsestab
Udenrigsministeriet synes ramt af kollektivt hukommelsestab i forbindelse med olie- for-mad-skandalen. I 2007 gav Per Stig Møller for første gang politiet tilladelse til at stille skriftlige spørgsmål og siden også afhøre enkelte embedsmænd. De involverede ministre vil formentlig først blive afhørt i forbindelse med den kommende retssag. Følgende er et uddrag af de svar, politiet har fået


 Ambassaden afviser
Jeg "hørte i generelle vendinger om, at nogle udenlandske virksomheder var blevet mødt med krav om returkommission i forbindelse med et EU-ambassadørmøde i Amman primo november 2000".
Jeg "erindrer ikke, at der blev henvist til begrebet 'after-sales-service-fee' eller tax". Jeg "erfarede aldrig noget konkret om, at der altid på alle kontrakter opkrævedes 10 procents returkommission af de irakiske myndigheder".
"Den konkrete form for korruption i form af 10 procents returkommission/after-sales-service-fee v. først kom til (mit) kendskab i forbindelse med interview med Jyllandsposten i efteråret 2005."
Ole Wøhlers Olsen, Danmarks ambassadør i Syrien 1999 -2005
"Marts 2001 var første gang (jeg) hørte om, at 'de irakiske myndigheder vil have, at i hvert fald visse kontraherende udenlandske virksomheder udover selve salgsprisen også opkræver et ekstra beløb (10% af salgssummen blev nævnt)... det såkaldte after sales services ... Det erindres ikke, hvilken specifik diplomatisk samtalepartner, der videregav denne information."
Danny Annan, souschef på den danske ambassade i Damaskus
Embedsmænd afviser
(Jeg) "har ingen erindring om, at krav om after-sales-service-fee/direkte betalinger til de irakiske myndigheder på 10% blev drøftet under mødet eller under øvrige samtaler med danske virksomheder i perioden frem til februar 2001, hvor (jeg) forlod stillingen i UH.2/DE.2." 
Alexander Schultz, Udenrigsministeriet departementschef
"FN-missionen var blot et "postkontor" og "gennemså ikke det medsendte kontraktmateriale" (fra danske virksomheder, red.) Jeg "gjorde ikke iagttagelser, der - på daværende tidspunkt - indikerede, at de irakiske myndigheder forsøgte at omgå FN's sanktioner".
Jeg "erindrer ikke nærmere", at "after sales services" ifølge andre vidner blev diskuteret (på et møde mellem FN's santktionskomite og danske virksomheder, red.)
Jeg "erindrer ikke nærmere om forholdene bag (min) skrivelse til Office og The Iraq Programme vedr. "after salens sevices" på foranledning af det danske firma Oticon.
Joan Roshmann, korrespondent ved den danske FN-mission
Ministre tier
"Det ses ikke af Udenrigsministeriet akter, at daværende udenrigsminister Niels Helveg Petersen blev orienteret om irakiske krav til danske virksomheder om after-sales-service fee/direkte betalinger til de irakiske myndigheder i form af et pålæg på 10% af den oprindelige kontraktsum."
Udenrigsministeriets svar vedr. Niels Helveg Petersen (R), udenrigsminister 1993-2000
"Det ses ikke af Udenrigsministeriets akter, at daværende udenrigsminister Mogens Lykketoft blev orienteret om irakiske krav til danske virksomheder om after-sales-service fees/direkte betalinger til de irakiske myndigheder i form af et pålæg på 10 % af den oprindelige kontraktsum."
Udenrigsministeriets svar vedr. Mogens Lykketoft (S), udenrigsminister 2000-2001
"Det ses ikke af de af Udenrigsministeriet gennemgående akter, at udenrigsminister Per Stig Møller blev orienteret om de irakiske krav til danske virksomheder om after-sales-service-fee/direkte betalinger til de irakiske myndigheder i form af et pålæg på 10% af den oprindelige kontraktsum."
Udenrigsministeriets svar vedr. Per Stig Møller (K), udenrigsminister 2001 til dato

