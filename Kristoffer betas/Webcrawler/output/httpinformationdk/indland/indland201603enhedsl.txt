Enhedslisten vil bygge 10.000 boliger til flygtninge og fattige
Kommunerne forventer i år at skulle finde boliger til alene 17.000 flygtninge. Enhedslisten foreslår derfor at hæve arveafgiften og bruge pengene til at bygge 10.000 almene boliger med lav husleje. S og R mener også, at der må ske noget, og at det må koste, mens V og DF afviser forslaget
 »Vi står helt bag kommunernes ønske om, at staten må hjælpe med at løse boligproblemet. Kommunerne kan jo ikke selv gøre noget ved, at regeringens politik øger behovet for billige boliger, ligesom landets borgmestre jo altså ikke har indflydelse på antallet af flygtninge der kommer til Danmark,« siger Johanne Schmidt-Nielsen


 Højere arveafgift skal betale for 10.000 billige boliger til flygtninge og fattige.
Sådan lyder et nyt forslag fra Enhedslisten, som skal være med til lette presset fra flygtninge og kontanthjælpsmodtagere på de billige almennyttige boliger.
»Kommunerne vil få meget svært ved at finde nok billige boliger til de mange, der nu bliver nedsat i ydelser på grund af kontanthjælpsloftet. Når der samtidig kommer mange flygtninge, så skaber man en farlig situation, hvor der er alt for mange mennesker om alt for få boliger. Udsatte grupper bliver spillet ud mod hinanden,« siger Enhedslistens politiske ordfører, Johanne Schmidt-Nielsen.
Forslaget kommer, samtidig med at Kommunernes Landsforening (KL) i dag indleder sit årlige kommunalpolitiske topmøde, hvor ét af punkterne netop handler om, hvordan kommunerne skal kunne modtage og integrere de alene i år forventede 17.000 flygtninge (hvortil kommer familiesammenføringer).
I forvejen forudser KL problemer med at finde billige boliger til de mange kontanthjælpsmodtagere, der med det nye kontanthjælpsloft forventes at blive tvunget til at flytte i en billigere bolig.
Læs også: KL kræver 10.000 nye boliger betalt af regeringen
»Vi står helt bag kommunernes ønske om, at staten må hjælpe med at løse boligproblemet. Kommunerne kan jo ikke selv gøre noget ved, at regeringens politik øger behovet for billige boliger, ligesom landets borgmestre jo altså ikke har indflydelse på antallet af flygtninge der kommer til Danmark,« siger Johanne Schmidt-Nielsen.
Kommer til at koste penge
Udover at give kommunerne ekstra 1,3 milliarder kroner i år til at bygge de 10.000 nye almene boliger med lav husleje, foreslår Enhedslisten derfor at bruge andre 300 millioner kroner på at tilbagerulle kontanthjælpsloftet og integrationsydelsen, hvilket vil mindske presset efter disse billige boliger. Pengene skal komme fra en ekstra afgift på 15 procent på arve over 750.000 kroner.
Ifølge den administrerende direktør i Danmarks Almene Boliger, Bent Hansen, er det endda ikke sikkert, at 10.000 nye almene boliger vil være nok.
»Der er jo et pres – og der kommer et pres – på de almene boliger, så der skal bygges nogle flere. Om 10.000 vil være nok, er et godt spørgsmål, for det har jo meget af gøre med, hvor mange som kommer til landet og skal sikres en bolig,« siger Bent Hansen.
Socialdemokraterne og Radikale Venstre mener også, at der må ske noget.
»Der skal selvfølgelig ske mere, for vi kommer til at mangle billige boliger rundt omkring,« siger Socialdemokraternes boligordfører, Jan Johansen, og fortsætter:
»Og vi kommer også til at sætte flere penge af til det, og det kommer til at koste mange penge. Hvor mange penge det kommer til at koste, kan jeg ikke sige, men jeg kan sige, at vi er meget villige til at se på, hvordan vi får bygget flere billige boliger.«
Den radikale boligordfører Lotte Rod er enig i behovet for op mod 10.000 nye billige boliger.
»Det gør en verden til forskel, at flygtninge kommer ud og bor mellem os andre i stedet for at blive isoleret i flygtningelandsbyer, hvor de får svært ved at lære dansk og finde arbejde. Samtidig mangler vi også billige boliger til hjemløse og andre udsatte mennesker, som med regeringens nedskæringer har mere end svært ved at have penge nok til huslejen,« siger Lotte Rod.
Til gengæld er de to tidligere regeringspartier ikke villige til at hæve arveafgiften. Hvor Jan Johansen peger på, at kommunerne eventuelt kan få lov at bruge de sparede penge fra det såkaldte omprioriteringsbidrag til boligbyggeriet, vil Lotte Rod hente pengene fra reserven på finansloven.
Det har ikke været muligt at få en kommentar fra udlændinge-, integrations- og boligminister Inger Støjberg (V), men Venstres boligordfører, Britt Bager, mener, at regeringen allerede har givet kommunerne »gode betingelser« for at opføre almene boliger.
»Derudover drøfter regeringen generelt med KL, hvordan vi kan fremme etableringen af billige boliger. At Enhedslisten derudover ønsker at rulle både kontanthjælpsloftet og integrationsydelsen tilbage, er for mig et tegn på helt og aldeles manglende forståelse for den nuværende situation i Danmark,« siger Britt Bager.
Dansk Folkepartis boligordfører, Merete Dea Larsen, mener ikke, at løsningen på de mange flere flygtninge alene er flere boliger. Selv om regeringen hidtil har afvist dette, er løsningen stadig statslige flygtningecentre, lyder det fra boligordføreren:
»Jeg kan godt se nogle sympatiske ting i forslaget i forhold til hjemløse og andre, som har brug for en billig bolig, men uanset hvad vi gør, vil presset bare blive større og større, hvis vi ikke får de statslige flygtningecentre.«
KL kommenterer principielt kun regeringens, og ikke enkelte partiers, forslag, men formanden, Martin Damm, har i forbindelse med de igangværende topartsforhandlinger med regeringen krævet flere penge for at kunne »håndtere den helt ekstraordinære situation, som vi står i på flygtningeområdet«.

