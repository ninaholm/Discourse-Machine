Gigantunderskud på Nyhedsavisen



 Det står mere end slemt til med økonomien i det islandske selskab Dagsbrun Media, som indtil for nylig var eneejer af Nyhedsavisens moderselskab, 365 Media Scandinavia. Årsregnskabet, som blev fremlagt mandag, viser et underskud på 632,4 mio. kr. for perioden 27. november 2006 til 31. december 2007. Der er nu en negativ egenkapital på 227 mio. kroner. 
Revisoren bag regnskabet tvivler direkte på fremtiden for selskabet. En ny udenlandsk investor vil dog ifølge business.dk skyde penge i selskabet bag gratisavisen. Investor planlægger at investere i Morten Lunds medieselskab, der hidtil har ejet 51 pct. af 365 Media Scandinavia, men som fremover får en andel på 85 pct. 
De nye ejerforhold betyder, at den islandske ejerandel i selskabet reduceres endnu en gang. Nu fra 49 pct. til 15 pct. Samtidig er det tanken, at 365 Media Scandinavia skal børsnoteres, oplyser ledelsen.

