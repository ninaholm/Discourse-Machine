Lærere er imod afskaffelse af arbejdstidsaftalen – ikke skolereformen
Det er blevet fremhævet flere gange i den verserende lærerkonflikt, at det vil blive svært at gennemføre den bebudede skolereform uden lærernes opbakning. Men eksperter vurderer, at modstanden mod afskaffelsen af arbejdstidsaftalen er langt større end modstanden mod den varslede skolereform


 »Uden lærernes opbakning er enhver reform af folkeskolen dømt til at mislykkes,« skrev formanden for Danmarks Lærerforenings, Anders Bondo, for nylig i en kronik i Politiken. Og andre har som Bondo advaret om, at det vil blive svært for regeringen af gennemføre en reform, hvis ikke lærerne støtter den.
Men det er ikke sikkert, at modstanden mod reformen reelt er så stor, vurderer Jens Rasmussen, som er professor ved Institut for Uddannelse og Pædagogik (DPU) ved Aarhus Universitet.
»Den reform, regeringen har foreslået, blev ikke mødt med modstand fra starten, men det skete, da den blev rodet sammen med overenskomstforhandlinger. Hvor stor modstand, der reelt er, er ikke nemt at sige,« siger Jens Rasmussen og fortsætter:
»Jeg synes, man kan se, at den modstand, der er mod regeringens reformforslag, egentligt ikke er en modstand mod reformforslaget som sådan, men mod at det kædes sammen med længere arbejdstid. Hvis ikke de to ting var koblet, er jeg ikke sikker på, der havde været modstand mod reformen.«
Niels Egelund, som også er professor ved Institut for Uddannelse og Pædagogik og ekspert i skoleforhold, påpeger, at meget af det, reformen indeholder, er noget, lærerne tidligere selv har ytret ønske om.
»Lærerne har selv peget på, at de ønsker flere undervisningstimer, og at der er behov for at lærerne underviser i deres linjefag, hvilket ligger i udkastet til en reform. Men det begynder at blive giftigt, når det samtidig ligger i luften, at det er lærerne selv, der skal betale for de ekstra timer. Det er der, filmen knækker,« vurderer Niels Egelund.
Lærerne truer
Stefan Hermann, rektor på Professionshøjskolen Metropol og forfatter til flere bøger og artikler om uddannelsespolitik, mener, det skaber et »interessant demokratisk perspektiv«, at lærerne truer med, at reformen ikke kan blive implementeret uden deres opbakning.
»Implementeringskulturen er ikke den stærkeste, fordi man ofte opfatter det, der kommer fra lovgivernes side som illegitimt, når det ikke passer Lærerforeningen. Det er også derfor, Lærerforeningen kan hævde, at folkeskolereformen ikke kan gennemføres, hvis lærerne ikke er begejstrede og engagerede,« siger han.
»Det er helt korrekt, at folk der er engagerede i ændringer skaber bedre resultater, men det skaber da et interessant demokratisk perspektiv, at det kan bruges som en slags veto mod demokratisk besluttede forandringer. Samtidig er det selvfølgelig også en del af fagforeningskulturen at yde en vis modstand. Nogle typer modstand kan være konstruktive, men andre kan være problematiske ud fra en demokratisk betragtning,« vurderer Stefan Hermann.
Implementeret trods modstand
Lærerne har ofte kæmpet imod, når der er blevet varslet ændringer af folkeskolen. Folkeskolen er ikke blevet grundlæggende reformeret siden 1993, men over de sidste ti år er der ikke desto mindre sket store forandringer, som har haft stor betydning for, hvordan folkeskolen i dag fungerer. Det gælder for eksempel indførelsen af elevplaner og nationale test.
»Selv om der ikke har været egentlige reformer i mange år, er der bestemt sket ændringer, som har reformeret skolen. Når der har været udsigt til ændringer i folkeskolen, har modstanden været stor,« siger Jens Rasmussen.
På trods af lærernes modstand mod for eksempel elevplaner, nationale test og kulturkanonen, er tiltagene blevet implementeret.
»Vi har jo fået ’Fælles Mål’, vi har fået nationale test, og vi har fået elevplaner. Lærerforeningen er ekspert i at tabe deres sager,« siger Jens Rasmussen. Når forandringerne er implementeret, har det i flere tilfælde vist sig, at lærerne efterfølgende har ændret holdning, og deres skepsis er forsvundet.
Da elevplanerne blev indført i 2006, var der store protester, og mange skoler meldte ud, at de nægtede at arbejde med elevplaner.
Men en evaluering fra Danmarks Evalueringsinstitut i 2008 viste, at lærerne efter implementeringen faktisk var glade for elevplanerne.
»Det er nok de voldsomste protester, man har set overhovedet, hvis man kigger bagud,« siger Niels Egelund.
»Men man må sige, at det i forhold til elevplanerne har været således, at da man havde haft dem i et stykke tid, var der flere af lærerne, der sagde, at det faktisk var et udmærket arbejdsredskab.«
 

