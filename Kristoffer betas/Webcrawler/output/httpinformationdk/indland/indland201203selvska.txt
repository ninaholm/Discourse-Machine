Selvskade er den psykiske smertes nyeste ansigt
Hver tid har sin dominerende psykiske lidelse, som ofte manifesterer sig som en reaktion modtidsånden. Vor tids selvskadere skærer i sig selv for at mærke den smerte, der ellers er ikkeeksisterende i et samfund, hvor smertestillende medicin kan lindre ethvert fysiske ubehag


 Skær dig i låret med et barberblad. Hiv hårene langsomt ud af dit hoved. Bid dig selv i kinden til det bløder. Det er den slags anvisninger, psyken giver unge i dag, når humøret går ned, og problemerne synes for store.
Selvskadende adfærd i form af cutting, kradsning, bid, slag og brændemærkning med cigaretter er blevet reaktionsmønstret for en hel generation af unge, når de har det svært psykisk. Selvskade har altid forekommet, men aldrig så massivt som nu.
»Selvskade er det her årtis spiseforstyrrelse. Det er en måde at vise sin frustration til verden på,« siger Steen Andersen, der er generalsekretær i Landsforeningen mod Spiseforstyrrelser og Selvskade.
Den sidste del af foreningens navn kom først til i 2005, da det blev tydeligt, at selvskade ikke bare var enkelthændelser, men en regulær tendens af fysiske reaktioner på psykiske problemer.
»I 2001 lavede vi en oplysningsvideo om spiseforstyrrelser, hvor hovedpersonen også skadede sig selv. Vores reklamebureau havde indspillet en video med hende, hvor man så, at hun skar i sig selv. Det var alt for grænseoverskridende til, at vi overhovedet overvejede at have det med i videoen. Nu er det en realitet, at en kæmpe gruppe unge skader sig selv,« siger Steen Andersen.
En del af livet
Hver 10. unge har i dag prøvet at skade sig selv, og hver femte pige i gymnasiet har prøvet at skade sig selv mindst en gang. Over halvdelen af dem, der skader sig selv, har prøvet det mere en gang. Smerten bliver en del af livet.
Men hvorfor er det lige nu, at de unge – primært fra 13-14-års alderen og indtil de fylder 30 – gør sig selv fysisk ondt for at få det psykisk bedre?
Selvskade er »det nyeste ansigt« inden for psykiske lidelser, forklarer psykolog Lotte Rubæk, forfatter til bogen Selvskadens psykologi.
Men det nye ansigt skal ses i en kontekst af en lang række ansigter, som psyken tidligere har vist, påpeger Birgit Petersson, psykiater og afdelingsleder på Afdeling for Medicinsk Kvinde- og Kønsforskning på Institut for Folkesundhedsvidenskab ved Københavns Universitet.
»Selvskade skal betragtes som det nyeste symptom på psykiske lidelser i en historisk række af symptomer. Psyken finder nye veje at udtrykke sig på.«
Blodfattige
Udtryksformerne har været mange og alsidige og ikke alle lige levedygtige, fortæller Birgit Petersson. Man har især kunnet agttage de forskellige symptomer hos de kvinder, der typisk reagerer indadrettet på psykiske problemer, og som i dag står for hovedparten af selvskaderne.
I 1850’erne og frem kom kvindedepressioner og mistrivsel især i overklassen til udtryk i form af superslanke og helt svagelige kvinder, der skulle være så blodfattige og kraftesløse, at de kunne besvime hvert øjeblik, det skulle være. Når kvinderne blev gift og indtrådte i en sikker social position, forventedes det, at den tynde krop blev erstattet af en kraftigere og matronelignende skikkelse. Den psykiske og fysiske svaghed skulle heles af ægteskabet.
I begyndelsen af 1900-tallet var ’ansigtet’ på psykens vanskeligheder depressive og neurotiske kvinder, der i underklassen reagerer ved at være nedtrykte og umulige, men i overklassen blev genstand for behandling på neuroseklinikker og sindssygehospitaler.
Depressionerne levede i bedste velgående i mellemkrigstiden, men var på retur efter Anden Verdenskrig – og forsvandt nærmest i 1950’erne.
At skille sig ud
I 1960’erne – i takt med at kvinderne indfandt sig på arbejdsmarkedet – blev anoreksi et psykiatrisk modefænomen, som sidenhen fik følge af bulimi og overspisning, der også blev enormt omtalt i især 1990’erne og 00’erne.
»I spiseforstyrrelsen lå der et ønske om at være noget særligt. Ligesom man ser hos autonome unge, der bliver mere og mere outrerede, bygger anorektikere deres udtryk oven på en generel følelse af anderledeshed. Når spiseforstyrrelserne ikke er på forsiderne af aviserne mere og ikke er interessante, må man prøve andre måder. Så begynder selvskaden, som vi især har set i de seneste fem år,« siger Birgit Petersson.
Selvskade er ikke bare selvskade. Der findes et internt hierarki, som man også kender fra spiseforstyrrelserne. Anoreksi har altid været den fineste spiseforstyrrelse, som de kendte stod frem med og fortalte om, mens bulimi og overspisning, som er langt mere udbredt, ikke er prestigefyldt på samme måde. Ved opkastningen og overæderiet opnår man netop ikke idealet med at være tynd, og det er derfor langt mindre fint at være ude af kontrol og så ikke engang være tynd.
Når det kommer til selvskade, er det mest udbredte og mest anerkendte at skære i sig selv.
»Cutting er den mest kendte form. Det anses for at have lidt elegance over sig, selv om den også er skræmmende for mange, og minder på nogle måder om den måde, vores forfædre tatoverede sig selv på. At slå hovedet ind i væggen eller brændemærke sig selv er ikke på samme måde anerkendt,« siger Steen Andersen fra Landsforeningen mod Spiseforstyrrelser og Selvskade.
Afhængighed
Både selve selvskaden og måden, hvorpå den udføres, smitter som fænomener inden for psykologien og psykiatrien, fortæller Lotte Rubæk.
»Det smitter gennem medierne, i klasseværelserne og på de psykiatriske afdelinger, og i nogle subkulturer fremelskes det ligefrem. Men man skal ikke glemme, at det i bund og grund handler om, at nogle unge har det rigtig skidt, og det er deres måde at reagere på. Når deres sind bløder, så må deres krop også bløde,« siger Lotte Rubæk.
Ud over at se blodet pible eller smage det i mundhulen, udløser selvskaden også et særligt stof i hjernen, som kan udløse en afhængighed hos selvskaderne, der kan sammenlignes med alkoholisme eller stofmisbrug. Det bliver en såkaldt auto-addiction, fordi selvskaderne bliver afhængige af et stof fra egen krop.
»Hvis du har ondt i sindet, er den følelse, du opnår ved skaden, efter sigende bedre en sex eller andre stoffer – det kan sidestilles med rent opium,« siger Lotte Rubæk.
Den nydelse, selvskaden giver i form af udløsning af endorfiner i hjernen, bliver et fix, og et fix, der er hurtigt at få.
Smertefobi
Og den effekt er et produkt af vores tid, vurderer chefpsykolog Bo Møhl fra Rigshospitalets psykiatriske klinik.
»Vi lever i en tid, hvor vi har masser af muligheder for et quick fix. Vi handler og reagerer med det samme, når der er problemer. Set i lyset af tanken om det lette og gode liv, har selvskaden den funktion, at man lynhurtigt kan regulere den indre spænding – der skal ikke så meget til,« siger Bo Møhl.
For ham at se hænger behovet for en hurtig lindring af den psykiske smerte med et snit eller slag sammen med, at man i dag er så bange for smerte, at den hurtigst muligt skal væk.
»Vi lever i en smertefobisk kultur, hvor vi har total kontrol over smerten. Vi lytter ikke til symptomet, vi fjerner bare ubehaget på denne mærkværdige måde,« siger Bo Møhl.
Han tør ikke gætte på, hvad der bliver det næste fysiske udtryk for og symptom på en psykisk lidelse, men vurderer, at det fortsat vil tage form som en reaktion på samfundsudviklingen. Da man i 1950’erne og 60’erne opbyggede velfærdssamfundet og i den vestlige verden fik styr på, at alle fik nok mad hver dag, opstod spiseforstyrrelsen. Og i takt med at alle fik mulighed for at tage en pille, hver gang migrænen eller menstruationssmerten satte ind, blev selvpåførslen af smerte en måde at skabe afstand til samfundet på.
»Vilkårene for den moderne identitetsdannelse er under pres, og hvis du ikke lykkes, så oplever du en voldsom fiaskofølelse. Det er en moderne dynamik, som vil blive ved med at presse unge fremover,« siger Bo Møhl.

