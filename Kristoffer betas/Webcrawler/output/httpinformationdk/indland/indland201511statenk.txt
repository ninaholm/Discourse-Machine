Staten køber stadig flere flybilletter hos Ryanair
’Staten skal ikke bruge skatteborgernes penge på virksomheder, der ønsker at nedbryde den måde, det danske arbejdsmarked er opbygget på,’ lyder kritikken af statens brug af Ryanair
Ryanair holder pressemøde med deres piloter og kabinepersonale i sommer efter voldsom kritik fra fagbevægelsen. Selskabet endte med at flytte sin base i København
 til Kaunas i Litauen for at undgå LO’s bebudede blokade.


 Trods den seneste tids turbulens om Ryanair benytter staten sig stadig af det irske lavprisselskab. Og ikke nok med det. Ministre og deres embedsmænd finder stadig oftere vej til flyselskabets hvide, blå og gule Boeing 737-fly.
Foreløbig har ministerier og styrelser i år købt billetter 103 gange hos Ryanair via rejsebureauleverandøren Carlson Wagonlit Travel (CWT), viser en ny opgørelse fra finansminister Claus Hjort Frederiksen (V). Sidste år var tallet 53, og i perioden fra 2010 og til i dag har staten i alt købt 484 billetter (derudover kan en ukendt mængde billetter gennem årene være købt af statslige kunder direkte hos Ryanair i de tilfælde, hvor disse ikke har haft brug for rejse- bureauets ydelser).
Opgørelsen får Enhedslisten og SF til opfordre regeringen til at følge en række kommuners eksempel og boykotte Ryanair. Da blandt andre borgmestrene i København, Aarhus og Odense kort inden folketingsvalget forbød deres ansatte at flyve med Ryanair, forklarede daværende justitsminister Mette Frederiksen (S), at hun havde »forstået det sådan, at Ryanair ikke indgår i det indkøbsprogram, vi har for den danske stat«.
»Man kan i hvert fald konstatere, at Mette Frederiksen har forstået det forkert,« siger Enhedslistens transportordfører, Henning Hyllested. »Og man kan frygte, at nu hvor Ryanair er begyndt at flyve fra København, vil selskabet endda blive brugt endnu mere, for det er jo her, at de fleste statslige arbejdspladser er placeret. Derfor bør regeringen træffe en beslutning om, at staten ikke flyver med Ryanair,« siger Henning Hyllested.
Selv om statens brug af Ryanair blegner i forhold til det samlede antal købte flybilletter i perioden fra 2010 og til i dag, som var på 416.076, er én købt billet én for mange, mener Enhedslisten og SF.
»Det er klart, at der skal gøres noget ved det, for der er stadig en del rejser som foretages med Ryanair, og der er ovenikøbet sket en fordobling i den første halvdel af året. Staten skal ikke bruge skatteborgernes penge på virksomheder, der ønsker at nedbryde den måde, det danske arbejdsmarked er opbygget på. Tværtimod. Staten skal holde hånden under det ordnede og regulerede arbejdsmarked, og det betyder en boykot af Ryanair,« siger SF’s transportordfører, Karsten Hønge.
Nej tak til at bruge Ryanair
Efter at Ryanair i flere år har fløjet fra Billund og Aarhus, åbnede det i marts også ruter fra hovedstaden. LO-fagbevægelsen kræver imidlertid, at Ryanair indgår overenskomst med danske ansatte på danske vilkår, hvilket selskabet afviser. Efter at Arbejdsretten afgjorde, at det er lovligt at iværksætte en sympatikonflikt, hvis ikke Ryanair indgår overenskomst, har flyselskabet nu flyttet sin base i København til Kaunas i Litauen for at undgå LO’s bebudede blokade. Der er stadig flyafgange fra Kastrup.
Socialdemokraternes transport-ordfører, Rasmus Prehn, understreger, at han tager »dyb afstand« fra Ryanair, uden at han dog af den grund støtter opfordringen om en statslig boykot af lavprisselskabet.
»Jeg synes, det er en god idé, at man har den linje, at det ikke er et selskab, man støtter, når de har problemer med at overholde de overenskomstmæssige vilkår og på den måde underminerer de almindelige spilleregler på arbejdsmarkedet. Det er der flere af vores kommuner, som har gjort, og et eller andet sted ser jeg gerne, at vi socialdemokrater går foran de steder, hvor vi kan, og siger nej tak til at bruge Ryanair. Men om vi ligefrem skal have en officiel politik om det, det er måske at tage munden for fuld,« siger Rasmus Prehn.
Den samme holdning har Dansk Folkepartis transportordfører, Kim Christiansen, som mener, at staten »primært« skal bruge SAS uden at ville udelukke brugen af Ryanair.
»Jeg synes måske, at man har overreageret lidt i kommunerne. Der er jo nogle afgange, hvor Ryanair er billigst, og så bruger man det selskab, men jeg mener ikke, at man nødvendigvis skal bruge den billigste løsning. Omvendt har vi også en forpligtelse i forhold til, at det er skattepenge, som bliver brugt på flyvningerne,« siger Dansk Folkepartis transportordfører.
Ifølge Venstres finansordfører, Jacob Jensen, har regeringen ingen planer om en statslig boykot af Ryanair.
»Så længe virksomheder opererer i Danmark på lovlige vilkår, skal staten ikke begynde at lave boykotter eller andet. Det må være de almindelige regler, som gælder for, hvordan virksomheden arbejder. Samtidig skal vi, som stat, sikre, at omkostningerne bliver lavest mulige i den forstand, at hvis Ryanair har tilbud, som passer ind i forhold til de statsligt ansattes behov, så har jeg ikke noget problem med at bruge selskabet,« siger Jacob Jensen.
Ryanair vil klage til EU-Kommissionen og EU-Domstolen over såvel Arbejdsrettens dom som Københavns Kommunes boykot. Det sker med henvisning til reglerne om arbejdskraften og serviceydelsers fri bevægelighed. Københavns overborgmester Frank Jensen (S) har kaldt flyselskabets arbejdsvilkår for »noget svineri«.

