Danmark returnerer asylansøgere til Grækenland trods advarsler
Norge har sagt stop, men Danmark sender stadig asylansøgere tilbage til Grækenland, hvor de risikerer fængsel, mishandling og udvisning til lande i krig bl.a. Irak. Birthe Rønn Hornbech (V) stoler på, at grækerne overholder EU's regler. Eksperter i asylpolitik mener, at vores nuværende praksis skal stoppes
Græske soldater fra kystvagten gelejder en mellemøstlig flygtning fra borde fra et skib fyldt med flygtninge på vej mod den græske kyst i november 2007.


 De norske myndigheder besluttede i sidste uge, at stoppe med at sende asylansøgere til Grækenland, og det er irakiske Ahmad Jwad Ali lettet over. 
"Jeg kunne ikke tage tilbage til Grækenland. De ville ikke behandle min asylsag, og det græske politi slog mig brutalt med en form for elektrisk stok. Jeg har stadig ar efter den i mit ansigt," siger Ahmad Jwad Ali, der via Grækenland er flygtet til Norge, fordi sunni-muslimske militser ville slå ham ihjel, da han arbejdede for amerikanerne i Bagdad. 
Udlændingeservice i Danmark har i 36 sager besluttet at sende asylansøgere tilbage til Grækenland siden 2006. Heraf er 12 med sikkerhed sendt af sted, oplyser Rigspolitiet. Men det græske asylsystem lader meget tilbage at ønske. Flere rapporter fra blandt andet FN's Flygtningehøjkommissariat, EU-Parlamentet og Pro Asyl tegner et billede af et system, hvor asylansøgere udsættes for fængsel og mishandling og får afslag på asyl, uden at deres ansøgning reelt behandles. Ifølge Dublin-forordningen kan Danmark sende asylansøgere tilbage til det første EU-land, der registrerer dem. Men samtidig kan Danmark dømmes for brud på menneskerettighederne, hvis det viser sig, at de tilbagesendte asylansøgere lider overlast i Grækenland eller et tredje land, som grækerne udviser dem til. 
Integrationsminister Birthe Rønn Hornbech mener ikke, der er grund til at holde op med at sende asylansøgere til Grækenland: "Hvis jeg får en forsikring fra et EU-land, så er jeg nødt til at stole på den. Der skal være en aftale med grækerne om, at de realitetsbehandler sagerne, ellers beholder vi asylansøgerne her."
Professor i asylret, Jens Vedsted-Hansen, Aarhus Universitet, kritiserer den danske praksis: 
"Hvis der foreligger velunderbygget tvivl om, hvorvidt grækerne i realiteten behandler asylsagerne, så risikerer vi indirekte at sende asylansøgere tilbage til mishandling i Irak via Grækenland, og det er uforeneligt med både FN's flygtningekonvention...
Fortsættes side 6-7
konvention og Den Europæiske Menneskerettighedskonventionen," siger han. 
Mishandling 
Den svenske tv-kanal Tv4 Sverige kunne i november sidste år vise billeder af græsk politi, der tvinger to asylansøgere til at slå løs på hinanden. 
Journalist Bo Holmström fraTv4 Sverige var i Grækenland for at lave indslaget: 
"De fleste asylansøgere bliver sat i fængsel, mange bliver mishandlet og får ikke mad nok. Efter et stykke tid bliver de smidt ud og får stukket et papir i hånden, hvor der står, at de har 30 dage til at forlade landet. Og det er vel at mærke skrevet på græsk," siger Bo Holmström. 
En gruppe illegale indvandrere rettede i september 2006 en alvorlig anklage mod den græske kystvagt. De hævdede, at kystvagten samlede dem op på en ø, hvor de netop havde reddet sig i land, blot for at sejle dem ud på havet og kaste dem over bord i tyrkisk farvand. 
Af de 40 mennesker lykkedes det 31 at svømme ind til kysten, mens resten druknede eller er meldt savnet, skriver den tyrkiske avis, Turkish Daily News. 
Sagen blev afvist af de græske myndigheder, men en rapport fra den tyske flygtningeorganisation Pro Asyl dokumenterer, hvordan den græske kystvagt systematisk forsøger at forhindre immigrantbåde i at nå den græske kyst: En flittigt brugt metode går ud på at trække immigrantbådene hen til den tyrkiske kyst,for her at ødelægge dem og og lave hul i dem, så de lige kan holde sig flydende, indtil passagererne får padlet sig ind til kysten. Asylansøgere, der når forbi den græske kystvagt, kan dog ikke være sikre på at få behandlet deres ansøgninger. 
Ingen asylbehandling 
I en ny rapport fra november 2007 har UNHCR undersøgt, hvordan de græske myndigheder behandler asylsager. I de 305 sager som UNHCR fik udleveret af det græske Ministerium for Offentlig Orden, fandt rapportens forfattere ingen tegn på, at en egentlig sagsbehandling havde fundet sted. 
Sagerne indeholdt hverken faktuelle oplysninger om asylansøgernes baggrund, interviews eller juridiske overvejelser. Derimod indeholdt alle sagerne den samme frase, der slog fast at, "det er tydeligt, at ansøgeren har forladt sit hjemland for at finde et arbejde og forbedre sine leveforhold." 
Appelsagerne, der også behandles af Ministeriet for Offentlig Orden, fulgte samme procedure og rapporten konkluderer, at "det ikke har været muligt at spore nogen juridisk praksis i Grækenland." 
Tilbage til Irak
Asylansøgere fra Irak får som hovedregel afslag på asyl i Grækenland, selv om både FN og EU-Parlamentet anbefaler, at irakere fra det sydlige og centrale Irak som minimum tilbydes en midlertidig opholdstilladelse. Grækenland er begyndt at sende afviste irakere til Tyrkiet, som Grækenland har en udleveringsaftale med, og trafikken går derfra videre til Irak. Således registrerede UNHCR, at 135 irakere blev sendt tilbage til Irak fra Tyrkiet alene i juli måned 2007. 
Græsk mønster
Irakiske Ahmad Jwad Alis oplevelser i Grækenland er langt fra enestående ifølge Sylo Taraku, der er afdelingsleder i den norske organisation for asylansøgere.
"Ahmads historie er ikke en isoleret sag. Der er et mønster i det, han fortæller, som stemmer overens, med det der sker i Grækenland," siger han. De norske myndigheder har indtil videre indstillet tilbagesendelserne til Grækenland, mens de foretager undersøgelser af de græske forhold. 
"Myndighederne har sendt et positivt signal og jeg tror ikke de kommer til den konklusion, at det græske asylsystem er forsvarligt," siger Sylo Taraku. 


