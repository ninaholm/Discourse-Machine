Værste krise i 200 år
Der er brug for et mirakel, hvis Danmark skal komme ud af den værste økonomiske krise i 200 år


 I 1979 advarede Knud Heinesen om, at Danmark havde kurs mod afgrunden. På første klasse, tilføjede vittige sjæle. Denne gang er Danmark snarere kørt med høj fart direkte i afgrunden. Alle faresignaler blev ignoreret. Hvad værre er: Det er svært at se vejen op af afgrunden igen.
Indtil for nylig har det ellers ikke skortet på optimismen, hverken hos regeringen eller blandt folket. I november 2008 mente 82 pct. af danskerne iflølge en undersøgelse foretaget af Vilstrup/Mandag Morgen, at »dansk økonomi er grundlæggende sund og stærk«. Det samme sagde regeringen. Så sent som sidste sommer var der ifølge en måling fra Interresearch/STA kun én procent af danskerne, der kunne forestille sig, at Danmark ville klare sig dårligere igennem krisen end resten af Europa.
Det går dog mest den vej. Den 26. februar kom nationalregnskabet for 4. kvartal og for hele året 2009. Bruttonationalproduktet (BNP) faldt med 5,1 pct. i 2009, efter et fald på 0,9 pct. i 2008. Og så blev faldet endda afbødet af høj vækst i det offentlige forbrug på 2,2 pct. i 2009. Foruden af offentlige investeringer.
Det samlede fald i BNP 2008-2009 er på 5,9 pct. Det er ikke så slemt som i f.eks. Irland, men Danmark er havnet i en ret eksklusiv gruppe af kriseramte lande. Det tegner til seks års nulvækst fra 2007-2013.
Historisk nedtur
Faldet i BNP er historisk. Nedgangen er mere end tre gange så stor som under de to oliekriser 1974-75 og 1980-81. Det slår ikke kun alle recessioner efter 1945, men også krisen i 1930'erne. Og det slår akkurat den hidtil dybeste nedtur i fredstid, krisen i 1856-57. De historiske tal, beregnet af Hans Chr. Johansen, går kun tilbage til 1820 og ikke til statsbankerotten i 1813. Men i fredstid skal vi 200 år tilbage for at finde tilsvarende.
Faldet kommer ikke oven på en brølende optur som i Irland. Danmark havde den laveste vækstrate i OECD de sidste otte kvartaler før finanskrisen - Italien var eneste konkurrent - og Danmark er i det hele taget sakket bagud i det sidste årti.
Der burde ellers have været højvækst, for det var perioden, hvor Danmark blev EU's eneste nettoeksportør af olie - produktionen blev næsten fordoblet på to-tre år efter 1999, men falder nu hurtigt. Til gengæld er det et udbredt fænomen, at olienationer formøbler ressourcerne. Det Økonomiske Råd kritiserede i efteråret Danmark for at have været ramt af 'hollandsk syge', fordi også Holland havde sluppet tøjlerne under gaseventyret i 1970'erne.
Der kommer vel gang i forbruget, og det er lidt en surrealistisk krise, for i 2009 var der kæmpe fremgang i disponible realindkomster, en fremgang som fortsætter i 2010. Men det står skidt til med produktionen, og Danmark er blandt de lande, der endnu ikke har oplevet et vendepunkt i eksporten. Industriproduktionen lå i december 2009 23 pct. lavere end året før. I Norge, Sverige og Finland var tallet 'kun' seks procent. Industriproduktionen er nu 12-13 pct. lavere end for 10 år siden. Optimismen i industrien har længe været stigende, men resultaterne er indtil nu udeblevet.
Endelig har private husholdninger verdensrekord i gæld, og det gælder også landbruget. Gælden er blevet ekstremt rentefølsom, og alle må bede til, at renten ikke stiger.
Brug for et mirakel
Det er svært at se vejen frem. Både regering og opposition synes i vildrede. Regeringen er stået på en 'Schlüter classic' med nulvækst i offentligt forbrug for at mindske statsunderskuddet. Der er nok sat noget til i de utallige reformer, for det offentlige forbrug er siden 1992 steget over 40 pct. i faste priser, og det er behovene og servicen ikke. Men regeringens udspil hjælper ikke meget på væksten. Skattereformen, der netto mest overfører penge fra erhvervslivet til højtlønnede, er heller ikke godt timet.
Oppositionen taler (med svækket overbevisning?) om offentlige investeringer - det havde måske været bedre, men nu er pengene brugt. Alle forslag til løsning af arbejdskraftmanglen fra højkonjunkturen er også relanceret - med henblik på det langsigtede fald i arbejdsstyrken - men de har konjunkturerne imod sig.
Hvor væksten skal komme fra - inden længe - er et godt spørgsmål. Et gammelt citat siger, at »vores gode Gud vil altid have et lille mirakel til sit kære Danmark«. Det kan man håbe - miraklet er måske den lave rente og den faldende kronekurs. Citatet er i øvrigt netop 200 år gammelt.


