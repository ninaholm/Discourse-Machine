Det ældste barn er mere intelligent end sine søskende
Den ældste i en søskendeflok scorer i gennemsnit højere i en IQ-test end de yngre søskende. Sandsynligvis fordi forældrene er bedre til at stimulere den førstefødte. Hvert IQ-point giver 160.000 kroner i øget livsindtægt


Har du en lillebror, er han sandsynligvis mindre intelligent, end du selv er. Ifølge flere forskningsprojekter scorer den ældste i en søskendeflok generelt højere i IQ-test end deres yngre søskende.Ifølge en stor undersøgelse af 11.690 skotske børn falder IQ’en i gennemsnit med cirka et enkelt point mellem første og andet barn – og med 2,3 point mellem andet og tredje barn. Årsagen er, at forældrene er bedre til at stimulere den førstefødte, vurderer professor i folkesundhedsvidenskab på Københavns Universitet, Erik Lykke Mortensen.»Man ved, at sproglig stimulering er vigtig, og barn nummer ét bruger forældrene en masse tid på at tale med og stimulere. Inden for to år kommer så barn nummer to, som ikke får lige så megen opmærksomhed,« siger Erik Lykke Mortensen.En væsentlig del af IQ’en er genetisk bestemt, men miljøpåvirkninger i især den første del af livet har også betydning, understreger Erik Lykke Mortensen.At det er det sociale liv i familien, der er afgørende for forskellen i IQ mellem søskende, bekræftes af Petter Kristensen, som er professor på National Institute of Occupational Health i Oslo. Han har ud fra analyser af de norske IQ-test ved session for værnepligtige fundet frem til samme resultat:»Det er familiemiljøet, der har betydning. Det handler om forældrenes støtte og ressourcerne i familien,« siger han.Petter Kristensen kan udelukke, at forskellen i IQ kan bero på biologiske forskelle, fordi han også har medtaget data fra familier, hvor en søskende er død:»Personer, som er født som nummer to i en søskendeflok, hvor den ældste søskende er død, har omtrent samme IQ som den førstefødte normalt vil have. Man rykker med andre ord en plads op,« siger Petter Kristensen.Erik Lykke Mortensen mener, at undersøgelsernes resultater bør sætte tanker i gang i forhold til sproglig stimulering af småbørn – både i familien og i institutionslivet, hvor man evt. kunne sætte tidligere ind:»Vi har i Danmark en tradition for, at børn skal lege og have megen fritid. Vi starter også sent i skole sammenlignet med mange andre lande, og det kan der være gode grunde til. Men hvis fokus er på børnenes intellektuelle udvikling, er det noget, man burde se kritisk på,« siger Erik Lykke Mortensen.Flere undersøgelser viser, at der er en direkte sammenhæng mellem intelligens og uddannelsesniveau, ligesom den gennemsnitlige livsindtægt stiger med omtrent 160.000 kroner for hvert IQ-point.
