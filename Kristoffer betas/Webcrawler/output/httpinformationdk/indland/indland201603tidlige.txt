Tidligere justitsministre lancerer ny tænketank
En ny tænketank med deltagelse af to tidligere justitsministre og en tidligere højtstående PET-chef har set dagens lys. Ret & Sikkerhed skal ifølge initiativtagerne løsne op for de fastlåste positioner og bringe debatten tættere på den rigtige balance mellem hensynet til retssikkerheden på den ene side og statens sikkerhed på den anden
Den nye tænketank Ret & Sikkerhed vil gerne bidrage til en mere evidensbaseret og nuanceret tilgang i sager som f.eks. den mod Omar El-Husseins venner, som lige nu kører i Københavns Byret.


 Et forum for debat om hvordan man finder balancen mellem retssikkerhed og de sikkerhedstrusler, Danmark står over for. Det er formålet med den ny tænketank Ret & Sikkerhed, som flere prominente navne for nylig har lanceret.
Bag tænketanken står blandt andet de tidligere justitsministre Morten Bødskov (S) og Lars Barfoed (K) samt den tidligere leder af PET’s afdeling for forebyggende sikkerhed Anja Dalgaard Nielsen.
»Vi er løbet på hinanden på kryds og tværs i diskussionen om, hvor balancen mellem sikkerhed og retssikkerhed er i de her meget vanskelige spørgsmål, som vi skal tage stilling til både lovgivningsmæssigt og som samfund,« siger Morten Bødskov om baggrunden for tænketanken.
»Vi synes, det kunne være formålstjenstligt, at man havde et udgangspunkt, hvor man ikke startede i hver sin lejr, hver eneste gang man diskuterer, men ser på, hvad der virker, og hvad der ikke virker, når man skal finde svaret på den terrortrussel, som udvikler sig hele tiden.«
Ifølge initiativtagerne er den nuværende offentlige debat præget af, »at ofte fastgroede positioner skygger for den nødvendige debat om behovet for hele tiden at se balancen mellem sikkerhed og retssikkerhed i lyset af et kompleks og hastigt forandrende trusselsbillede«.
