For Fogh er fremtiden grøn
Statsminister Anders Fogh Rasmussen sprang ud som miljøforkæmper og beklagede fortidens synder. Meget andet nyt var der ikke at komme efter til Venstres landsmøde. Næsten halvdelen af Foghs åbningstale på mødet var direkte kopieret fra tidligere taler
Anders Fogh sprang ud som klimaforkæmper på Venstres landsmøde. Men bortset fra det, var der ikke meget nyt at hente på landsmødet.


 'STATUS QUO' stod der på plakaten uden for Herning Kongrescenter, hvor Venstre holdt landsmøde. Egentlig en koncertreklame - men det kunne alligevel ligne en tanke.
For regeringspartiet var det efter uger med dårlige meningsmålinger og krisestemning afgørende at demonstrere, at Anders Fogh Rasmussen på alle måder stadig sidder solidt i sadlen både i Venstre og i dansk politik i det hele taget. Det forsøgte han at manifestere med en bemærkelsesværdig miljøpolitisk kovending søndag. 
Fem år efter at Anders Fogh - i øvrigt også ved et landsmøde i Herning - udtalte, at "ikke en fugl, ikke en fisk, ikke en frø" havde fået det ringere af regeringens miljøpolitik, udnævnte han i sin formandstale i går miljøet og udviklingen af en ny "grøn økonomi" som "vor generations og næste generations store månelandingsprojekt". 
Statsministeren erkendte lige ud, at han har taget fejl, og at Venstre har været "fodslæbende" i miljøpolitikken:
"Jeg har også selv hørt til dem, der har været i tvivl om, hvorvidt klimaforandringer nu var menneskeskabte."
Den tvivl er nu væk, understregede statsministeren - der samtidig var tæt på direkte at beklage, at V og K skar på miljøområdet efter regeringsskiftet i 2001.
Ville handle anderledes
"Havde jeg haft den erkendelse (om klimaforandringer, red.) i 2001, som jeg har i dag, ville jeg have grebet strategien an på en anden facon," sagde Fogh - men stemplede det som alt for "procesorienteret" at spekulere i fortidens synder.
De grønne visioner fyldte hele Foghs taletid, da han i går præsenterede sin idé om et samfund frit for fossile brændstoffer, og hvor grøn teknologi skaber vækst og arbejdspladser.
Konkret vil regeringen styrke forskningen i miljørigtig energi, indføre CO2-kvoter for virksomhederne, udbygge den kollektive trafik - samt lave en samlet naturplan for genopretning og beskyttelse af den danske natur frem mod 2020.
Kun CO2-kvoterne var en egentlig nyhed. Dem vil regeringen kæde sammen med den kommende skattereform, sådan at virksomhedernes kvotebetaling skal være med til at finansiere en sænkning af skatten på arbejde. 
Resten af forslagene hører umiddelbart til områder, hvor der i forvejen er lagt op til politisk forhandling: 
Pengene til forskning vil regeringen tage af globaliseringsmidlerne. Her skal partierne bag velfærdsforliget i de kommende år fordele de 10 milliarder kroner, der endnu ikke er øremærket. 
Styrkelsen af kollektiv trafik er der allerede lagt op til i forbindelse med den storstilede trafikinvesteringsplan, som trafikminister Lars Barfoed om kort tid skal invitere til forhandlinger om.
Og idéen om en samlet naturplan præsenterede Anders Fogh Rasmussen allerede i august, da han åbnede Danmarks første nationalpark i Thy.
Kæmpe omvendelse
SF-formand Villy Søvndal udtrykte i går begejstring over Foghs klimatale, som han kalder "en af de største omvendelser i politik". 
"Man kan altid være usikker med sådanne dramatiske omvendelser. Men nu skal han måles på, om han mener det, han siger," siger han til Ritzau.
Også Pia Kjærsgaard (DF) giver en afventende opbakning.
Men trods miljøerkendelsen fra Anders Fogh Rasmussen - og trods en helt ny opsætning, hvor salen var indrettet som et tv-studie med landsmødedeltagerne som tilskuere - var der langt mellem de store nyheder på landsmødet. 
Det blev måske allertydeligst illustreret, da Fogh Rasmussen holdt sin første tale lørdag - om den aktuelle politiske situation.
Cirka halvdelen af den var direkte, ord for ord, kopieret fra statsministerens tale ved Folketingets afslutningdebat i juni og fra hans åbningstale i Folketinget i oktober.
De indledende dele af hans klimatale rummede ligeledes pointer og formuleringer, man kunne finde i en tale, han holdt på Københavns Universitet i starten af året.
Det lykkedes ikke for en gruppe a-kraft-tilhængere at få indført kernekraft i det nye EU-program. Til gengæld vedtog landmødet en formulering om, at miljøkrav ikke må blokere for vækst.
Og efter en uge med dårlige målinger og kritik af Lars Løkke Rasmussen viste V-medlemmerne deres opbakning til Løkke med et stormende, stående bifald, da han blev genvalgt som næstformand.
"Jeg er meget glad for at være finansminister - og det agter jeg at fortsætte med, så længe Anders ønsker det," sagde han til salens store fornøjelse.


