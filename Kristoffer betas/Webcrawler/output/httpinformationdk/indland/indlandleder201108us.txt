USA's skattelås
Da en nervekrig i Kongressen for nylig bragte USA tæt på finansiel ydmygelse, fordi nogle medlemmer kæmpede mod at øge det føderale låneloft, kom der globalt fokus på USA's overforbrug...


Da en nervekrig i Kongressen for nylig bragte USA tæt på finansiel ydmygelse, fordi nogle medlemmer kæmpede mod at øge det føderale låneloft, kom der globalt fokus på USA's overforbrug. Landets offentlige apparat har i årtier forbrugt mere, end det har tjent ind, og den skævhed er med krisen blevet en sårbarhed.En anden side af USA's sårbarhed fik imidlertid mindre opmærksomhed: Det problem, at Kongressen ikke bare har kunnet sikre sig sine indtægter ad den intuitivt åbenlyse vej: at hæve skatterne. Modstanden mod at hæve USA's låneloft var ikke en modstand mod bestemte politiske, budgetmæssige prioriteringer, men en modstand mod at acceptere regningen for allerede vedtagne offentlige udgiftsposter. En lignende karakter har den stålsatte modstand mod at hæve skatterne.Som beskrevet i dagens Information (side 12) er skattestigninger et tabu i USA. Også i en situation, hvor tvivlen om den amerikanske forbundstats evne og vilje til at betale sine regninger har ført til en nedgradering af dens kreditværdighed hos vurderingsselskabet Standard &amp; Poor's.Forklaringen kan have at gøre med USA's besættelse af at skabe vækst, som tidligere præsidentrådgiver Gus Speth fornylig beskrev i Information. Vækstprojektet, påpeger Speth, har haft enorme miljømæssige, menneskelige og økonomiske omkostninger, uden at den har skabt modsvarende velfærd, lighed eller job.Politologen Corey Robin er mere konkret i det nye London Review of Books. Ikke alene er USA's skatteindtægter målt i andel af BNI på deres laveste siden 1950. Frimarkedsprojektet har også fremmet en måde at bruge de indkomne skattedollar på, som har gjort udbyttet usynligt for borgerne. Amerikanske arbejderes løn har været stagneret i årtier, offentlig transport er skrabet, det koster dyrt at være syg, offentlige skoler er dårlige osv.USA har lånt penge på vegne af en befolkning, som ikke kan se, at den har fået gavn af pengene. Dét er en krise i sammenhængskraften. lfk
