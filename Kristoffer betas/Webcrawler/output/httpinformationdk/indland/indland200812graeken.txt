Grækenland overholder ikke asylgaranti
Græske garantier til Danmark om at overholde menneskerettighederne, når asylansøgere sendes retur, er værdiløse, viser to nye rapporter. Asylansøgerne udsættes for vold eller tvangshjemsendes


 Trods garantier om det modsatte fortsætter Grækenland med at overtræde menneskerettighederne, når det kommer til behandlingen af asylansøgere. Det afslører to nye rapporter fra henholdsvis Human Rights Watch og Pro Asyl. 
Det betyder, at den danske regerings fortsatte returnering af asylansøgere til Grækenland bryder med de menneskeretslige og asylretslige principper, forklarer Kim U. Kjær, der er seniorforsker ved Institut for Menneskerettigheder. 
"De to rapporter viser jo, at de græske garantier ikke er det papir værd, som de er skrevet på. Derfor er Danmark lige så aktiv i krænkelser af menneskerettighederne, som Grækenland er det. Det er fuldstændig entydigt og hævet over enhver juridisk tvivl: Vi må ikke udsende asylansøgere til lande, hvor der er risiko for, at de bliver sendt videre til andre såkaldte usikre lande," siger han.
Det er den såkaldte Dublin-forordning, der giver EU-lande ret til at sende asylansøgere tilbage til det første EU-land, de ankom til, som muliggør, at den danske regering kan sende flygtninge, hvis første stop i EU var Grækenland, tilbage dertil, hvor deres asylansøgning skal behandles. 
 Det kom allerede i 2007 frem, at asylansøgere, der sendes tilbage til Grækenland, har stor risiko for at blive udsat for fængsling, mishandling og udvisning. Men med en garanti fra den græske regering om, at landet vil overholde menneskerettighederne, er Danmark fortsat med at sende asylansøgerne retur. 
Den garanti er imidlertid ikke meget værd, forklarer Bill Frelick fra Human Rights Watch, der har stået for undersøgelsen.
"Vores undersøgelse viser, at man slet ikke kan stole på de garantier, som den græske regering kommer med. Asylansøgere, der sendes retur fra andre EU-lande, er på ingen måde i en bedre position end andre asylansøgere, der ankommer til Grækenland," fortæller han. 
Det samme forklarer Karl Kopp, der står bag Pro Asyls undersøgelse, til Dansk Flygtningehjælps nyhedsbrev Artikel 1a.
"Garantierne er værdiløse. Systemet er rent proforma, fordi der ikke er nogen reelle muligheder for at søge asyl. Det, der står på papir, og det, der er virkelighed i Grækenland, passer på ingen måde sammen," siger han.
Dårlige forhold
Bill Frelick forklarer om 'ganske forfærdelige' forhold for flygtninge i Grækenland.
"Der er politivold, asylansøgere sendes til Tyrkiet, hvor irakere og iranere bliver sendt videre i busser til deres hjemland, hvor de risikerer at blive udsat for totur og forfølgelse. Regeringen bruger også et utal af metoder for at forhindre flygtningene i overhovedet at søge asyl. Og når det endelig lykkes dem at søge, tyder meget på, at der ikke bliver lavet en reel vurdering af flygtningenes behov for asyl." 
I Human Right Watchs rapport findes et eksempel på en asylansøger, der er sendt fra Sverige tilbage til Grækenland, og som efter ankomsten blev slået og sparket af græsk politi - også selv om Sverige har fået en garanti fra Grækenland. En garanti, der er magen til den givet til de danske myndigheder, skriver Dansk Flygtningehjælps nyhedsbrev Artikel 1a, der har sammenlignet de to dokumenter.
Stop returnering
Kim U. Kjær mener, at de nye rapporter bør føre til, at Danmark øjeblikkelig stopper for udsendelse af asylansøgere til Grækenland.
"Uanset hvor fine og forkromede garantier, de græske myndigheder udsteder, så fortsætter Grækenland på samme måde, som de hele tiden har gjort," siger han.
Men integrationsminister Birthe Rønn Hornbech (V), mener ikke, at Danmark bør stoppe udsendelserne til Grækenland, "da det blot vil motivere dem til yderligere at undlade at overholde Dublin-forordningen og flygtningekonventionen," skriver hun i en mail til Information.
Det svar ser Kim U. Kjær som et forsøg på at fraskrive sig det ansvar, som han mener påhviler Danmark.
"Den enes ulovlige adfærd legitimerer jo ikke den andens ulovlige adfærd," siger han. "Det her handler ikke om skruer og søm, men om mennesker, der har krav på en behandling i overensstemmelse med de grundlæggende menneskeretslige principper og standarder." 
Det samme pointerer Thomas Gammeltoft-Hansen, der er forsker i EU's asylpolitik ved Dansk Institut for Internationale Studier, DIIS.
"Danmark har et juridisk ansvar. Har regeringen en formodet mistanke om, at asylansøgere, der skal sendes tilbage til Grækenland, ikke vil få en ordentlig behandling, så kan de ikke sende vedkommende af sted uden at bryde med grundlæggende menneskerettigheder," forklarer han og understreger, at han ikke tror på, at ændringer i den græske asylpolitik kan ske med dags varsel.
"De græske problemer er af sådan en karakter, at det formentlig vil tage år at lave om på det," siger han.


