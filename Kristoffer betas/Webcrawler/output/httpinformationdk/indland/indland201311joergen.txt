Jørgen Dragsdahls advokat: Dommen er forkert
Hvor meget skal man stå model til? Det er ifølge journalisten Jørgen Dragsdahls nye advokat René Offersen det enkle spørgsmål, som Højesteret skal tage stilling til, hvis Procesbevillingsnævnet giver lov til at få injuriesagen mellem journalisten og professor Bent Jensen prøvet ved tredjeinstans
 
	Erhvervsadvokat René Offersen fra advokatfirmaet LETT har påtaget sig at føre journalist Jørgen Dragsdahls injuriesag mod professor Bent Jensen i Højesteret, hvis Procesbevillingsnævnet giver lov: ’Vi fører sagen mod salær. Det er en professionel opgave og ikke en vennetjeneste,’ siger Offersen. Foto: Tor Birk Trads


 
	Erhvervsadvokaten René Offersen var ikke mange minutter om at sige ja, da han blev spurgt, om han ville være advokat for journalist Jørgen Dragsdahl, hvis injuriesagen mod professor Bent Jensen skulle bringes for Højesteret.

	»Jeg blev ringet op forrige fredag, da jeg stod i kø i Gatwick-lufthavnen i London. En advokatkollega spurgte, om jeg eventuelt ville være interesseret i at tage sagen i Højesteret. Jeg tænkte mig om og mærkede min mavefornemmelse og ringede straks tilbage: Ja, det ville jeg rigtig gerne. Og allerede om søndagen var vi i gang med at skrive en anmodning til Procesbevillingsnævnet,« forklarer René Offersen.

	For en uge siden sendte Offersen så anmodningen til Procesbevillingsnævnet og bad om såkaldt tredjeinstansbevilling, det vil sige tilladelse til, at Højesteret kommer til at vurdere den dom, som Østre Landsret sidst i oktober afsagde i injuriesagen, hvis kerne er, at Bent Jensen efter studier i PET-arkivet i en artikel i Jyllands-Posten tilbage i 2007 beskrev den tidligere Information-journalist Dragsdahl som KGB-agent.

	49-årige René Offersen er partner i det store advokatfirma LETT, der har ca. 350 ansatte og domicil på Rådhuspladsen. På sin private hjemmeside oplyser han, at han politisk set er knyttet til Konservative, hvor han både har været folketingskandidat og formand for vælgerforeningen i København.

– Hvad får en konservativ erhvervsadvokat til at sige ja til at repræsentere en mand, der beskyldes for at være KGB-agent?

	»Det er rigtigt, at jeg har været aktiv konservativ, og jeg er stadig medlem. Det har at gøre med et ønske hos mig om at være samfundsmæssigt engageret. Men mine egne synspunkter har ikke rigtig noget med denne her sag at gøre. Jura er et erhverv, hvor man påtager sig at gøre sit bedste for sin klient, og derfor er dét, man mener politisk, helt uden betydning. Højesteret er ikke til fals for politiske synspunkter. I Højesteret er det kun den tørre jura, der tæller, og intet andet«

	Offersen forklarer, at han bruger rundt regnet 90 procent af sin arbejdstid på retssager, hvor han repræsenterer erhvervsvirksomheder eller offentlige institutioner. De resterende ca. 10 procent går til sager, der har hans interesse af andre grunde.

	Som en af de seneste af den slags peger han på en principiel sag mod miljøministeren vedrørende det nationale testcenter for vindmøller i Østerild om naturbeskyttelsesreglerne. Alle naturorganisationerne havde udtalt sig mod projektet, der alligevel ifølge Offersen »blev tromlet igennem«.

– Hvad med dit salær? Kan Dragsdahl betale det?

	»For mig er det her en advokat-opgave, hvor jeg som professionel skal levere en ydelse af højeste kvalitet med uforbeholdent engagement. Det kræver sagen, og det kræver det forhold, at sagen vil være i Højesteret, der er det fineste og mest krævende sted, hvis man kan sige det sådan, at sådan en sag kan føres. Vi fører sagen mod salær. Advokaters salærberegning er reguleret og afhænger af en samlet bedømmelse, og der er derfor stor forskel på at føre en sag i Højesteret for en velbeslået erhvervsvirksomhed om store økonomiske værdier og så en injuriesag mellem to private. Det er en professionel opgave og ikke en vennetjeneste. Som professionel er det et vigtigt succeskriterium for mig, at klienten også er tilfreds med fakturaen. At procedere i retten er mit levebrød.«

	Det gør sagen principiel

	Ifølge Offersen er det vigtigt at gøre sig klart, hvad det er, Procesbevillingsnævnet skal tage stilling til:

	»Nævnet skal ikke tage stilling til, om landsretsdommen er rigtig eller forkert. Nævnet skal altså ikke vurdere, om det var berettiget eller uberettiget at kalde Jørgen Dragsdahl for KGB-agent. De skal vurdere, om sagen er principiel, det vil sige om den rejser spørgsmål af generel betydning for retsdannelsen. Denne vurdering beror ikke på den konkrete sags faktum, men begrundelsens rækkevidde.«

– Hvorfor er sagen principiel?

	»Hvis ikke sagen går videre, vil det jo være landsretsdommen, der bliver stående, og som kommer til at være præjudikat, altså en slags forbillede, for alle kommende injuriesager. Det er dét, der er hele øvelsen. Det interessante spørgsmål for nævnet er udelukkende, om landsretsdommen er udtryk for en anden forståelse af Menneskerettighedskonventionen og dennes betydning for injuriereglerne end den, der har fundet udtryk i hidtidig højesteretspraksis.«

	Men det er netop tilfældet, mener Offersen, og det udgør i sig selv en principiel anledning til at få sagen prøvet ved tredje instans.

	»Når jeg læser landsretsdommen, kan jeg se, at den indeholder et generelt afsnit om berettigelsen af de udsagn, som Bent Jensen har fremsat, og som alle mere eller mindre går ud på, at Jørgen Dragsdahl var agent. Dermed skaber landsdommerne deres egen ramme, og ind i den ramme adopterer de så at sige vendinger og begreber, herunder udtryk hentet fra sager, der handler om journalister, og derfor er udtryk for en markant vægtning af grænserne for det tilladelige. Det afviger noget fra den normale måde at bygge en dom op på, men sagen er også noget særligt. Med dommen giver landsdommerne en ganske generel beskrivelse af, hvad de mener er Menneskerettighedsdomstolens praksis.«

	Men dermed bevæger landsdommerne sig ifølge Offersen ind på et område, der ikke er tilstrækkeligt belyst i de juridiske retskilder, og de fejlbedømmer en vigtig pointe: Professor Jensen er videnskabsmand, og til forskel fra en journalist, der skal arbejde inden for et døgns 24 timer, hvorfor man må acceptere en større fejlmargen, så forventer man mere nøjagtighed af en videnskabsmand, netop fordi han eller hun ikke arbejder i en døgnrytme med sin forskning.

	Landsretsdommen har ifølge Offersen ikke mindst principiel betydning for journalister, selv om det kan være andre kræfter end Sovjetunionen, pressefolk i dag omgås for at passe deres arbejde.

	Kun én dag i Højesteret

	Hvis Offersen får tilladelse til at få sagen i Højesteret, vil det være hele sagen, der skal vurderes på ny. Men selv om der både i Byretten i Svendborg i 2010 og i Landsretten i år var afsat et to-cifret antal retsdage til injuriesagen, bliver det ikke tilfældet i Højesteret, forklarer Offersen.

	»Udgangspunktet i Højesteret vil være, at sagen skal gennemføres på en enkelt retsdag, så derfor er det klart, at sagen skal tilrettelægges anderledes, hvilket også sagtens kan lade sig gøre. I de to underretter har der bl.a. været en omfattende bevisførelse og vidneafhøringer, og det skal jo ikke slavisk gentages i Højesteret, der som yderligere fundament har landsrettens sagsfremstilling.«

	I den forbindelse forklarer Offersen, at en god advokat med få ord skal kunne sige, hvad en given sag drejer sig om, og hvad den ikke drejer sig om. Denne her sag drejer sig ikke om at begrænse ytringsfriheden for en kritisk historieprofessor, der har været en tur i de hemmelige arkiver.

	»Den her sag drejer sig i stedet om svaret på det enkle spørgsmål: Hvor meget skal man stå model til? Altså må man kalde en person for agent, når vedkommende ikke er det? At blive kaldt for KGB-agent er en alvorlig beskyldning, og udgangspunktet for straffelovens bestemmelser om injurier er jo, at den slags beskyldninger skal være rigtige, hvis de skal være straffri at fremsætte.«

	»Sagens afgørende spørgsmål er derfor, om det har været berettiget for Bent Jensen at kalde Jørgen Dragsdahl for KGB-agent. Resten af sagsmaterialet er i den forstand mellemregninger,« som han siger.

	Ifølge Offersen har Højesteret ca 175 ankesager om året, og der er en såkaldt gennemløbstid for sager på ca. to år, selv om Højesteret med visse sager af stor samfundsmæssig inter-esse kan fremrykke datoen.

	Hvis sagen kommer for Højesteret, vil Offersen arbejde for, at højesteretsdommerne kommer frem til det samme resultat som Byretten i Svendborg, der fandt det ubeføjet, at Jensen havde beskrevet Dragsdahl som sovjetisk agent.

	»Landsretsdommen er forkert, og derfor skal Højesteret have mulighed for at ændre den,« som han siger.

