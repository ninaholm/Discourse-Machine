Et barn bliver fængslet, kapitel II
14-årige Mathias kom ikke hjem til middag onsdag den 12. januar 2011. I stedet sad han i politiets varetægt, for tre timer forinden deltog han i et væbnet bankrøveri. Dette er historien om, hvad der sker, når barnet møder de voksnes retssystem
'Fire uger virker måske ikke som så meget for de fleste, men tanken om, at Mathias skulle være væk fra mig så længe, virkede som en evighed, der er aldrig gået mere end et par dage, uden at vi har set hinanden,' siger Misja Blix, der er mor til 14-årige Mathias, der sad varetægtsfængslet i fire uge.


 Før man går ind i sin celle, skal man tage skoene af, forklarede politimanden. Mathias gjorde, som han fik besked på og placerede sine gummisko i rækken af sko stillet af alle detentionens tilbageholdte. Betjenten førte ham ned ad gangen langs de andre celler, og da døren lukkede og låste bag Mathias i cellen, var han alene. På gulvet lå en madras, et tæppe og intet andet. Cellens loft og gulv var ren beton, og gennem de to slørede tremmevinduer under loftet anedes den mørke januarhimmel.  I hjørnet hang et overvågningskamera, og på siden af døren en lille bronzeknap  en ringeklokke, der kunne hidkalde betjentene. Detentionen, hvor Mathias skulle tilbringe natten, ligger i kælderen under Aarhus politistation tæt på havnen, hvor han få timer forinden var blevet afhørt. Nu sad han på madrassen og tænkte på sine forældre, som netop var kørt hjem til hver deres byhus i Øgadekvarteret, for efter tilståelsen af røveriet stod det klart, at Mathias ikke kunne tage med forældrene hjem. Hvornår han ville få lov, var der ingen, der kunne svare på, men morgenen efter skulle han i grundlovsforhør, og derefter ville han vide mere, havde betjentene forklaret ham. Mathias vidste ikke præcist, hvad et grundlovsforhør gik ud på, men han vidste, at der ville være en dommer til stede for at afgøre hans nærmeste fremtid. Og han vidste, at han skulle vente i sin celle indtil da. Så Mathias ventede.
Tæsk for venner
Tålmodighed har aldrig været Mathias' stærkeste side. Hans ADHD har gjort ham rastløs, og allerede i børnehaveklassen blev det tydeligt.
»Der er noget anderledes med jeres barn, han har meget svært ved at sidde stille på stolen,« bemærkede lærerne, og Mathias har da også skiftet skole fem gange i løbet af sine otte år i skolesystemet. Han var svær at have i klasserne, lød det fra både elever, lærere og klassekammeraternes forældre, og ifølge Mathias' mor blev sønnen med sin uregerlighed gjort til klassernes syndebuk. Efter de mange skoleskift, store faglige og sociale nederlag stolede Mathias ikke længere på sin evne til at gå i skole. Han stolede ikke på sin evne til at få venner. Så da en gruppe vilde drenge lod Mathias vide, at han var velkommen i deres gruppe, gjorde det ikke så meget at skulle tage nogle tæsk for rigtigt at blive en del af gruppen. En af drengene fra gruppen var Hassan fra Mathias' klasse, der den 11. januar 2011 indviede Mathias i planen om at røve Arbejdernes Landsbank i Viby dagen efter.
Regler er regler
Cellen var varm. Det føltes som om temperaturen nærmede sig 40 grader. Mathias forsøgte at finde sig til rette på madrassen på gulvet, men tæppet brugte han ikke. Han svedte, og tæppet lugtede af bræk og øl. I cellen ved siden af Mathias' ragede en fuld mand rundt og råbte.
»Jeg har sgu da ikke bedt om at komme til Afrika,« råbte manden ud gennem sin låste dør.
»Her er sgu så pisse varmt, mand, så gør da noget,« råbte manden igen.
En etage oppe stod Mathias' storebror Frederik og diskuterede med kvinden bag skranken. Han ville se Mathias. Han havde taget cyklen fra Øgadekvarteret og ned til havnen for at passe på sin lillebror. Igennem længere tid havde Mathias taget afstand fra storebroderens venskabelige tilnærmelser. Frederik går i 3. g i gymnasiet, men han prøvede så ofte, han kunne, at lave noget med sin lillebror. Men som hemmelighederne om Mathias' hemmelige liv med vilde venner hobede sig op, var han ikke længere i stand til at åbne sig for sin storebror. Selv den simple hemmelighed, at Mathias røg cigaretter, gjorde hans adfærd vanskelig i familiens nærvær.
»Jeg vil ned og sove hos min lillebror, han er bange,« sagde Frederik adskillige gange. Men regler var regler, forklarede kvinden bag skranken.
Larmen fortsatte i kælderen, den fulde mand ville ikke holde sin kæft. Mathias trykkede på den bronzefarvede ringeklokke. Han kunne ikke sove på grund af larmen, og varmen var ved at drive ham til vanvid, men betjentene kunne intet stille op med hverken varmen eller den fulde mand. Den nat sov Mathias kun et par timer. Tankerne om morgendagen kørte rundt i hovedet på ham.
Grundlovsforhøret
Da betjentene igen låste døren til cellen op, fik Mathias en franskbrødsmad med ost til morgenmad. Han havde ikke spist siden frokosten dagen forinden, men det var som om, han ikke længere mærkede nogen sult. Forude ventede grundlovsforhøret. Bankrøveriet, der blev begået af teenagere, havde haft stor mediebevågenhed, og på første række i retssalen sad en stribe journalister klar med blokkene. Bag journalisterne listede Mathias' mor og mormor sig ind på en række. Sammen med sin beskikkede forsvarer kom Mathias ind i rummet, og efter at sigtelsen var blevet læst op, blev alle i salen forvist udenfor. Der blev nedlagt navneforbud på grund af sagens karakter. Misja og mormoren skulle også forlade salen, og 14-årige Mathias stod tilbage foran dommeren. Det var svært at hitte rede i rækken af paragraffer, dommeren nævnte. Mathias forstod ikke, hvad det hele betød. Det eneste, der stod klart, var, at han skulle placeres i en lukket institution  og der skulle han regne med at blive i to måneder. Få timer senere sad Mathias på bagsædet af en politibil på vej mod den sikrede institution Kronen, hvor han skulle bo bag låste døre.

Mathias' fortælling er skrevet på baggrund af interview med Mathias, Mathias' mor Misja, Mathias' bror Frederik, Mathias' ven, der ligeledes blev anholdt, men frikendt. Og ligeledes på baggrund af Mathias' psykologiske udredning, den sikrede institution Kronens rapport om Mathias' ophold på Kronen, udtalelser fra Mathias' klasselærer, interview med politibetjenten Tony Larsen, Mathias' advokat Henrik Garlick og master i socialpædagogik og ADHD-konsulent Jenny Bohr, som kommunen hyrede til at besøge og udrede Mathias på Kronen.
På tirsdag kan du læse tredje og sidste afsnit i fortællingen om Mathias

