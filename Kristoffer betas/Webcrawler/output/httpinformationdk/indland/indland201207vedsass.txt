’Ved Sass Larsen, at Muren er faldet?’
Henrik Sass Larsen anklager Enhedslisten for at undergrave regeringens politik, være nogle kommunister – og i det hele taget ekstremister. Den socialdemokratiske gruppeformand kommer til at æde sine ord, advarer Liste Ø


 Han blev inden folketingsvalget berømt og berygtet for Sass-doktrinen: Nemlig at Radikale Venstre ikke skulle få lov til at ændre et komma i en kommende socialdemokratisk ledet regerings skatte- og udlændingepolitik.
Nu advarer Enhedslistens fungerende politiske ordfører, Pernille Skipper, Socialdemokraternes gruppeformand, Henrik Sass Larsen, om, at han er ved at begå den samme fejl med sin kritik af Liste Ø.
»Henrik Sass Larsen burde have lært af dengang med de radikale, at det måske ikke er en så smart idé at bede sin samarbejdspartner om at rette inde, makke ret og stå fast på, at politikken ikke kan ændres. Men på et tidspunkt opdager gruppeformanden vel, at SRSF-regeringen ikke har flertal alene,« siger Pernille Skipper.
Advarslen kommer, efter at Henrik Sass Larsen – inden de kommende finanslovforhandlinger – har efterlyst en større kompromisvillighed og respekt for brede forlig hos Enhedslisten.
I stedet må gruppeformanden igen og igen lægge øre til nye udfald fra medlemmer af Enhedslistens folketingsgruppe eller hovedbestyrelse, lyder det.
Hvilket får Henrik Larsen til at konkludere, at Enhedslisten er et »ekstremt venstreorienteret parti«.
Venstrefløjens kontakt
Det var ellers netop Socialdemokraternes daværende politiske ordfører, der inden folketingsvalget stod for kontakten til Enhedslisten. Mens Radikale Venstre fik sat stolen for døren, åbnede Henrik Sass Larsen den for det formaliserede – og ikke mindst fortrolige – historiske samarbejde med Enhedslisten. Et samarbejde som sidste efterår resulterede i, at Liste Ø for første gang stemte for finansloven.
Pernille Skipper, der selv er medlem af Enhedslistens venstrefløj, nemlig det trotskistiske Socialistiske Arbejderparti (SAP), forstår ikke gruppeformandens kritik:
»Henrik Sass Larsen vil få mere ud af at bruge sommeren på enten at tænke over den førte politik – eller lytte til befolkningen.«
– Gruppeformanden siger, at Enhedslisten er et parti af ekstremister?
»Enhedslisten har mange forskellige mennesker. Og du kan putte alle mulige -ister på mange af dem. Men med den retorik Henrik Sass Larsen lægger for dagen, lyder det jo som om, at han ikke har opfattet, at Muren er faldet.«.
– Hvilke konsekvenser får det for samarbejdet mellem Enhedslisten og regeringen?
»Det får selvfølgelig den konsekvens, at det bliver lidt sværere at tale sammen. Samtidig er det jo mystisk, at Henrik Sass Larsen ikke anerkender, at regeringens krise skyldes forholdet til vælgerne – og ikke Enhedslistens retorik. Jeg tror ikke, at vælgerne lader sig flytte, fordi Enhedslisten har en hård retorik«.
– Så Enhedslisten har en hård retorik?
»Hvis Henrik Sass Larsen synes, det er en hård retorik at kalde en spade for en spade, så ja. Så har vi da en hård retorik. Men det er nogle gange også nødvendigt. Enhedslisten holder det, som vi lovede, da vi gik til valg. Og det var at holde regeringen op på dens løfter og forsøge at rykke den til venstre. Hele tiden.«

