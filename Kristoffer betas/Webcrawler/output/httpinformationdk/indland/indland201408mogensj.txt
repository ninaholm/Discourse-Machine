Mogens Jensen: Lukning kræver konsensus
Udviklingsministeren ønsker ikke at give interview om sagen om GGGI’s Londonkontor. I en skriftlig udtalelse svarer han ikke på, om GGGI’s generaldirektør spiller dobbeltspil, eller om han selv har overdrevet


 Først kunne han ikke. Handels- og udviklingsminister Mogens Jensen (S) er på ferie, lød forklaringen, da Information 29. juli bad om et interview om de modstridende meldinger om GGGI’s Londonkontor, som er beskrevet i dagens avis.
Men »ministeren stiller gerne op på mandag,« lød det i sidste uge i en mail fra ministersekretæren.
Da det blev mandag var lysten til at give interview til imidlertid forduftet. Men Information måtte gerne fremsende spørgsmål, som ministeren kunne svare skriftligt på:
– Mogens Jensen, du har selv, bl.a. i en kronik i Information hævdet, at Yvo de Boer arbejder for at lukke bl.a. kontoret i London. Nu viser det sig, at de Boer »under hånden« siger det modsatte til Norge. Spiller de Boer dobbeltspil, har du oversolgt historien, eller hvad er der sket?
»GGGI’s forretningsudvalg og de Boer fremlagde et forslag til GGGI’s bestyrelse i juni, der ville have betydet en lukning af GGGI’s kontorer i London og København. Danmark støttede i bestyrelsen forslaget, da vi synes, at GGGI skal koncentrere sin indsats i udviklingslandene.
Forslaget kunne imidlertid ikke vedtages pga. modstand fra lande, der gerne ser, at GGGI bevarer et europæisk kontor. Beslutningen er nu udskudt til efteråret, så den kan blive taget sammen med færdiggørelsen af GGGI’s fremtidige strategi,« skriver Mogens Jensen.
’Ny situation’
– Vi har uden held forsøgt at finde belæg for din påstand om, at de Boer ville lukke Londonkontoret. Hvad baserede du den på?
»Det faktum, at GGGI’s forretningsudvalg og de Boer fremlagde et forslag til GGGI’s bestyrelse i juni, der de facto ville have betydet en lukning af GGGI’s kontorer både i London og København. Det blev desværre ikke vedtaget.«
– Du skrev i en kronik i Information, at Londonkontoret skulle lukkes, »så pengene i stedet kunne blive brugt på grøn omstilling ude i landene«. Hvordan vil du sikre, at det sker, hvis Londonkontoret ikke lukkes?
»Jeg skrev, at den danske regering, andre donorer og Yvo de Boer arbejder for at få lukket kontorerne i København og London, så pengene i stedet kan blive brugt på grøn omstilling ude i landene. Det arbejder vi fortsat for, men som i andre bestyrelser træffes afgørelser i GGGI’s bestyrelse ved konsensus. Danmark er som bekendt kun et blandt flere medlemmer af bestyrelsen.
Bestyrelsen kunne ikke blive enig i juni, og kan vi heller ikke på bestyrelsesmødet i november blive enige om at lukke begge kontorer i Europa, er der jo en ny situation. Kan vi ikke komme uden om et kontor i Europa, vil vi arbejde for, at der blive tale om et relativt lille kontor med nogle få medarbejdere.«
– Du har selv gjort lukningen af Londonkontoret til symbol på et ’nyt’ GGGI, der har større fokus på verdens fattigste. Hvilket signal synes du, det sender, at det endnu ikke er lukket – og måske ikke bliver det?
»Se svar på spørgsmål 3 og 5.«
McKinsey-forbindelsen
– Norge fremhæver, at Londonkontoret nok bør bestå, da det blandt andet sikrer en tilknytning til byens finansielle miljø. Mener du, det er et relevant parameter for brug af dansk udviklingsbistand?
»Tanken med beslutningen er, at det skal kobles til strategiprocessen (GGGI er ved at revidere sin overordnede strategi, red.). Hvis det i arbejdet med at formulere strategien bliver klart, at det kan være hensigtsmæssigt at have et kontor i Europa, vil vi arbejde for, at det bliver et relativt lille kontor med nogle få medarbejdere.«
– Ifølge en aktindsigt, vi har fået hos norske myndigheder, arbejder Jeremy Oppenheim fra Londonkontoret. Som McKinsey-direktør spillede han en central rolle i de projekter, som har fået hård kritik af den koreanske rigsrevision. Hvad synes du om, at denne person fortsat har så nær tilknytning til GGGI?
»Jeremy Oppenheim leder initiativet The New Climate Economy (NCE). NCE er et stort forskningsprojekt, som udføres af et globalt partnerskab bestående af både regeringer og organisationer. Projektet skal bl.a. have anbefalinger klar til klimatopmødet i september om, hvordan man på én gang kan fremme vækst og adressere klimaforandringer. Det giver rigtig god mening, at GGGI engagerer sig i et projekt som NCE. I London deler GGGI lokaler med NCE, og GGGI og NCE deler huslejen.«

