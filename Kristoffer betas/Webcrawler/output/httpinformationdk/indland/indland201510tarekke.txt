Tarek Kelani

 Tarek Kelani, 21 år JournaliststuderendeFra Syrien


 Tarek Kelani, 21 år, journaliststuderende fra Damaskus UniversitetFra Syrien
For præcis 1 år og 15 dage siden blev mit hjem i Syrien brændt ned. Min storebror var på det tidspunkt rejst i forvejen til Libanon. Mens min lillebror og min mor flygtede til det nordlige Syrien, blev jeg i Damaskus, hvor jeg studerede journalistik på universitetet. Men da jeg blev indkaldt til militærtjeneste besluttede jeg at flygte. Jeg vil ikke være med i den krig, der ødelægger mit land og min familie.
Min storebror ringede fra Libanon og fortalte, at vi skulle prøve at komme til Danmark begge to. Jeg vidste ingenting om Danmark, men jeg stolede på hans beslutning. Heldigvis. For Danmark er altså et godt land.
Fra Damaskus rejste jeg til Tyrkiet. Herfra videre til Algeriet, hvorfra menneskesmuglere fik mig til Libyen. Jeg blev tilbageholdt i Libyen i en måned, hvor alt var kaotisk og skrækkeligt. Der var skyderier hele tiden og mennesker blev kidnappet og solgt til menneskesmuglere helt tilfældigt. Jeg blev selv solgt videre igen og igen og endte med at betale 7500 dollars i blinde for at komme med en båd til Italien. Jeg blev snydt 4 gange før det lykkedes. I Italien skaffede en menneskesmugler mig falske dokumenter, så jeg kunne komme videre til Danmark via fly. Det lykkedes. Men de andre, jeg fulgtes med blev taget af politiet og kom aldrig videre.
Jeg kom til Danmark uden nogen som helst idé om, hvordan her var eller så ud. Jeg blev hurtigt glad for at bo på asylcentret i Hjørring, hvor jeg bl.a. var med til at starte Venligboerne i Nordjylland. Efter 5 måneder her blev jeg flyttet til Stevns på Sjælland – væk fra de venner og det netværk, jeg havde fået. Det var ensomt at flytte til Stevns, jeg kendte ikke nogen og alle reglerne og procedurerne føltes meget komplicerede. Nu går det bedre, men jeg håber stadig at flytte til København. Jeg vil nemlig gerne færdiggøre min journalistuddannelse her. Jeg har ikke nogen dokumentation fra universitetet i Damaskus, så jeg ved ikke om det er muligt.
Lige nu er det eneste, der betyder noget for mig at få min mor og min lillebror til Danmark. I sidste måned ansøgte jeg om familiesammenføring, så nu skal jeg bare vente. Jeg savner dem meget og bekymrer mig hele tiden om dem. Det er især hårdt for min lillebror, han er så lille.
Jeg hørte om jeres avisprojekt fra Johanne Schmidt-Nielsen, der opfordrede mig til at være med. Hun vidste, jeg gerne vil fortælle min historie. Det er min pligt at fortælle den, synes jeg. Jeg kan stadig mærke frygten og huske det hele, så jeg kan tale for alle dem, der er på flugt lige nu eller stadig er i de krigsramte områder. Danskerne prøver at forstå så godt som de kan, men der er ting, man ikke kan sætte sig ind i, når man er vokset op i et fredeligt land som Danmark.
Jeg var én af de syriske flygtninge, der talte til demonstrationen på Christiansborg Slotsplads d. 12. september. Jeg stod deroppe på scenen helt målløs og så ned på 40.000 ansigter. Det var så overvældende og rørende – jeg følte mig så taknemmelig. Lige dér var jeg fuldstændig ligeglad med den danske regering og dens politik, og jeg følte mig ikke spor alene længere.
- Tarek Kelani, fortalt til Anna Raaby Ravn. Foto: Sigrid Nygaard

