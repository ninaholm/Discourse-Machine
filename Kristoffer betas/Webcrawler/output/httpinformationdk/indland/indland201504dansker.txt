Danskernes interesse for miljøpolitik er fordoblet
På to år er danskernes bekymring for miljøet steget markant. Kun arbejdsløshed og udlændingepolitik vurderes i dag som vigtigere af vælgerne. Den øgede interesse skyldes især, at der er mindre fokus på den økonomiske krise, mener eksperter


Siden 2012 er andelen af vælgere, der vurderer beskyttelse af miljøet som et af Danmarks vigtigste politiske problemer, steget fra 12 til 28 procent. Det viser en ny analyse fra tænketanken KRAKA, som bygger på en spørgeskemaundersøgelse fra Eurobarometer.Beskyttelse af miljøet er således rykket op på en tredjeplads over emner, der interesserer vælgerne, kun overgået af arbejdsløshed og indvandring. Forklaringen er ifølge økonom Nicolai Kaarsen, der står bag analysen, at folk har fået større tillid til den danske økonomi.&raquo;Det tyder på, at økonomien har fortrængt alle andre emner under krisen, og nu hvor danskerne ser mere positivt på økonomien, interesserer man sig også for andre emner,&laquo; siger Nicolai Kaarsen.Lektor ved Institut for Statskundskab på Syddansk Universitet Christian Elmelund-Præstekær ser samme tendens. Men han ser flere mulige forklaringer. Udover at økonomien kan spille en rolle, har det formentlig også en betydning, at flere partier har fået en grønnere profil.&raquo;Nogle af de partier, der har fremgang i øjeblikket, for eksempel Enhedslisten, Alternativet og SF, siden de trådte ud af regeringen, har haft fokus på miljø. Når de partier har medvind, kan det skubbe miljø endnu længere frem på dagsordenen,&laquo; vurderer Christian Elmelund-Præstekær. Han mener også, at mediernes øgede dækning af usædvanlige vejrfænomener, hvordan man sikrer sin bolig og lignende, kan spille en rolle.I Danmarks Naturfredningsforening er præsident Ella Maria Bisschop-Larsen glædeligt overrasket over, at flere danskere tilsyneladende ser miljøbeskyttelse som et vigtigt tema. Hun tror, at interessen primært skyldes manglende politisk initiativ:&raquo;Hele den økonomiske krise og jagten på vækst og beskæftigelse har fået de politiske partier til at rykke baglæns, så det pludselig er i orden at forurene noget mere for at skaffe arbejdspladser. Det tror jeg ikke, danskerne er med på,&laquo; siger hun.Christian Elmelund-Præstekær forklarer, at der er visse politiske emner, som vælgerne lettere skifter mening om end andre. For eksempel er det de færreste vælgere, der har førstehåndsoplevelser af, hvilke problemer der kan følge med forurening af miljøet eller øget indvandring. Derfor er folks oplevelse af, hvor vigtige emnerne er, ofte påvirket af, hvor meget de fylder på mediernes dagsorden.På den anden side er et problem som arbejdsløshed mere håndgribeligt for de mennesker, der er ramt eller risikerer at blive ramt af det.
