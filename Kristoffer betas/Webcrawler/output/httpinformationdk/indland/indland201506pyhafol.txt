Pyha – folkets dom udbedes



 En valgkamp udmatter. Ikke bare de opstillede kandidater, men også befolkningens overbærenhed.
Allerede i 1908 gav forfatteren Gustav Wied denne beskrivelse:
»D’herrer lovgivere raslede af sted fra kro til kro og talte løfterigt til deres vælgere. Der stod en flom af løgn og bavl over landet.«
Det gode ved det demokratiske valg er, at de kræfter, der kappes om magten i landet, må respektere udfaldet – det er folkets øverste, inappellable dom indtil det næste folketingsvalg.
Der er lande, hvor magten opnås ved kåringer, som taberne ikke accepterer.
Det ender som regel med, at der flyder blod – udgydt af både regering og opposition. Dette perspektiv bør tilsige betydelig overbærenhed med de retoriske udskejelser, som en demokratisk valgkamp også kan føre til.             Dr
På denne plads har Informations David Rehling skrevet korte optegnelser om sin oplevelse af valgkampen. Dette er sidste dagbog

