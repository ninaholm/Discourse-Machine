Offentlighedslov fremsættes i formildet form
Brevveksling mellem ministre og folketingsmedlemmer bliver formentlig ikke en del af regeringens forslag til ny offentlighedslov, som snart fremsættes i Folketinget. Men lovforslaget vil stadig indeholde alvorlige begrænsninger i åbenheden


 Ifølge Informations oplysninger kan det forslag til ny offentlighedslov, som ifølge regeringens lovkatalog snart fremsættes i Folketinget, på et enkelt punkt adskille sig fra det udspil, som Offentlighedskommissionen fremsatte i november 2009.
Justitsminister Lars Barfoeds (K) forslag vil således ikke undtage dokumenter, der udveksles mellem ministre og folketingsmedlemmer i forbindelse med sager om lovgivning eller anden tilsvarende proces, fra aktindsigt, sådan som et flertal i Offentlighedskommissionen havde foreslået.
Det betyder, at hvis f.eks. VK-regeringen brevveksler med sit støtteparti om stramninger i udlændingelovgivningen som 'betaling' for opbakning til finansloven, vil det stadig være muligt at få aktindsigt i den korrespondance..
Da Offentlighedskommissionen i november 2009 fremlagde sit udspil til ny offentlighedslov, var et mindretal mod bl.a. § 27, nr. 2. Paragraffen blev kritiseret for at sammenblande den lovgivende og udøvende magt i strid med grundloven. Derfor er pressejurist Oluf Jørgensen, der var en del af mindretallet, tilfreds, hvis Justitsministeriet har bøjet sig for kritikken.
»Det var et opsigtsvækkende forslag, for der var tale om en helt ny undtagelse, som ville udvide det interne rum til også at omfatte folketingsmedlemmer,« siger Oluf Jørgensen.
Med det interne rum hentyder Oluf Jørgensen til, at interne dokumenter er undtaget aktindsigt, også efter den gældende offentlighedslov.
§ 24 bliver ikke ændret
Ifølge Offentlighedskommissionens flertal ville § 27, nr. 2 gælde for alle dokumenter, der var udarbejdet med henblik på en kommunikation mellem ministre og folketingsmedlemmer, også selv om hverken folketingsmedlemmerne eller ministrene reelt ville få dokumenterne i hånden. Og når bestemmelsen også skulle dække over det udefinerbare »anden tilsvarende politisk proces«, så ville bestemmelsen kunne blive anvendt og fortolket meget bredt.
Selv om § 27, nr. 2 altså ifølge Informations oplysninger ikke bliver en del af Lars Barfoeds kommende lovforslag, så vil det samlede forslag stadig indeholde flere markante begrænsninger i muligheden for aktindsigt, bl.a. undtagelse af enhver form for kalender, der føres i det offentlige.
Det drejer sig ikke mindst om lovforslagets § 24, der med et snuptag vil gøre alle ministerier og alle underliggende myndigheder til et internt rum - og dermed fjerne muligheden for aktindsigt - når det drejer sig om ministerbetjening. Paragraf 24 - >som en enig Offentlighedskommission stod bag - vil umiddelbart betyde omfattende indskrænkninger af åbenheden. Hvis § 24 bliver til lov, vil en lang række journalistiske afsløringer blive umuliggjort, f.eks. den af magtbrynde i Beskæftigelsesministeriet, der i januar 2010 gav P1-journalisten Jesper Tynell Cavlingprisen.
Oluf Jørgensen vil ikke umiddelbart svare på, om folketingsmedlemmerne bør stemme ja eller nej til det kommende forslag til offentlighedslov, hvis § 27, nr. 2 falder væk. Han henviser til, som Information tidligere har beskrevet, at Justitsministeriet netop har udsendt forslag til ny forvaltningslov, som i uændret form vil betyde en kraftig reduktion i åbenheden, også hvad angår den kommende offentlighedslov.
Oluf Jørgensen tilføjer, at så snart Lars Barfoeds lovforslag bliver fremsat, må han nærlæse det, før han kan svare.
»Jeg kan håbe det bedste, men frygter det værste,« som han siger.


