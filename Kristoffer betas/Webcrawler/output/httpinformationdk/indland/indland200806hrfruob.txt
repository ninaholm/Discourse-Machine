Hr. og fru Obama som stil-ikoner
Donatella Versace har ladet sig inspirere af Demokraternes præsidentkandidat og har tilegnet ham sin seneste kollektion
Vinder hr. Obama valget til november, vil både hans og fru Obamas tøjstil danne skole.


 Modeverdenen er ved at falde i svime over Barack Obama og hans hustru Michelle. 
Donatella Versace har kaldt Demokraternes præsidentkandidat "dagens mand" og tilegnet ham hele sin forårs- og sommerkollektion 2009. Den italienske designer siger selv, at hun har skabt en stil til "en afslappet mand, som ikke har brug for at spille med musklerne for at vise, at han har magt".
Designeren giver endda nogle modetips til hr. Obama til bedste: 
"Hvis jeg var ham, ville jeg skille mig af med slipset og peppe skjorten op."
Det er ikke godt at vide, om Obama er vovet nok til at gå ind i valgkampen iklædt skinnende jakkesæt med tynde reverser sat sammen med klipklappere i beige læder.
Den Obama-inspirerede kollektion blev vist i Milano i weekenden og var ganske slipseløs, samtidig med at de traditionelle skjorter var blevet skiftet ud med T-shirts i silke med dybe halsudskæringer.
Barack Obama har selv kaldt sin tøjstil "ret gennemsnitlig" og sagt, at han kun ejer fem jakkesæt og fire par sko. 
Men designere håber, at det stilfulde par vinder valget i november, og at den temmelig midaldrende stil, der har præget Det Hvide Hus under Bush, vil være historie. 
Kjoler revet væk
Det er imidlertid den fattede og statelige Michelle Obama, som for alvor har gjort indtryk på modeverdenen. 
I sidste uge nævnte hun i tv-showet The View, at hun havde købt sin frapperende sommerkjole i White House/Black Market. Straks efter ringede Michelle Obamas beundrere for også at få fingre i kjolen til 148 dollar. 
"Kjolerne blev bogstavelig talt revet væk," fortæller Jessica Wells, talskvinde for butikken.
Kjolen var designet af Donna Ricco, som en række af Chicagos mest fremtrædende kvinder, heriblandt Oprah Winfrey, sværger til. 
"Hendes tøj formår virkelig at opfange kvinders styrke og ynde," siger fru Obama om Riccos design.
Antallet af bestillinger af Riccos kollektion er steget mere end 35 procent i år, og forude venter international berømmelse, hvis Barack Obama bliver præsident. Sådan har det i alt fald været historisk set. 
Designeren Oleg Cassini blev berømt fra det ene øjeblik til det andet, da hans kunde Jacqueline Kennedy flyttede ind i det Hvide Hus i 1961, og alle ville se ud som hende.
Men rollen som modeskaber for det Hvide Hus kan også vende sig mod én. Det måtte Oscar de la Renta sande i 2006, da Laura Bush dukkede op ved en af årets største selskabelige begivenheder i en af hans røde sager til 8.500 dollar. 
Desværre bar tre andre tilstedeværende kvinder de samme designergevandter.

© The Independent og InformationOversat af Sara Høyrup/ texthouse. eu

