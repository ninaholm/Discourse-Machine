Fighters + Lovers satser på succes
I dag skal aktivisterne fra foreningen Fighters + Lovers for Landsretten, men de satser på en frikendelse og endnu en sejr over justitsminister Lene Espersens terrorspøgelser, fortæller Katrine Willumsen, der selv skal i retten i dag


 Katrine Willumsen har ingen selvmordsbomber med, og selvom hun taler meget om politik, virker hun ikke specielt ekstremistisk, som hun står der foran den store dør til Østre Landsret. Alligevel skal hun og seks andre ind ad døren i dag, fordi de er anklaget for at overtræde terrorloven.
Men Katrine Willumsen afviser, at hun har noget med terror at gøre:
"Jeg er jo slet ikke terrorist. Jeg er måske politisk aktivist, og jeg interesserer mig for solidaritetsarbejde, men terrorist er jeg i hvert fald ikke," siger Katrine Willumsen, der læser kønsstudier ved Universitetet i Lund og er engageret i foreningen Fighters + Lovers. 
Hun smågriner, for selvom det er en alvorlig sag, morer det hende næsten, at hun i dag skal stille i Østre Landsret for igen at bevise, at hun ikke har støttet terrorisme. Hun er en del af Fighters + Lovers, der via salg af T-shirts, parfume og musik støtter de kontroversielle organisationer PFLP i Palæstina og FARC i Colombia, og hun lægger ikke skjul på, at sagen er kompleks, men mener stadig, den er absurd:
"Jeg ville da helst være fri, så jeg kunne passe mine studier, og jeg synes faktisk, det er absurd, at vi overhovedet skal i retten igen. Men vi har nu engang fået de her love, som er så politiske og åbenbart kan fortolkes efter ministerens forgodtbefindende," siger hun og mener, at Lene Espersen ser terrorspøgelser alle vegne.
Nye vidner, samme sag
Men selvom justitsministeren, Lene Espersen mener, at Fighters + Lovers' arbejde er strafbart, fortsætter foreningen ufortrødent med at støtte både FARC og PFLP, fortæller Katrine Willumsen:
"Nu har vi lige lavet en ny kollektion med T-shirts, duftserie og sådan noget. Kollektionen hedder Age of Liberation. Vi lancerede den i sidste uge, og der var så mange mennesker, at de måtte stå ude på gaden," siger hun og har stadig ikke fortrudt, at hun i sin tid fik en tjans som T-shirt-ansvarlig i Fighters + Lovers:
"Jeg synes stadig, det er en virkelig god idé med Fighters + Lovers, for vi får kædet debatten om Colombia og Palæstina sammen med en debat om frihedsrettigheder i Danmark," forklarer hun.
Og forløbet omkring selve retssagen tager hun meget roligt denne gang. Sidste år var hun gennem hele møllen i Københavns Byret, hvor alle de tiltalte blev frifundet for anklagen om at have overtrådt terrorlovens § 114. Hun regner heller ikke med, at anklagerne denne gang kan få dem dømt:
"De skal jo først bevise, at FARC og PFLP er terrororganisationer, og det kan de ikke, for det er frihedsbevægelser. Alle mennesker har ret til at gøre oprør," siger hun og henviser til folkeretlige principper og en FN-resolution om, at man må gøre oprør, hvis man er undertrykt. 
På terrorlisterne
Men både PFLP og FARC er ikke desto mindre omdiskuterede organisationer, der står på både EU og USA's terrorlister. Og sidste år gik der flere måneders tovtrækkeri i byretten med spørgsmålet om, hvorvidt der var tale om frihedsbevægelser eller terrororganisationer. 
Sagen er nu en bevisankesag, og det er op til anklageren at diske op med nye beviser. Derfor er der fundet nye vidner, blandt andet journalister og udenlandske professorer.
Men Katrine Willumsen regner med, at Fighters + Lovers kan gentage succesen: 
"Vi har en rigtig god frikendelse i ryggen, og derfor glæder vi os også til endnu engang at vinde, for det er en kæmpe sejr både for Fighters + Lovers, men også for andre, der vil lave solidaritetsarbejde," siger hun og henviser til, at sagen nu kommer til at danne præcedens i resten af Europa.
Derfor er der også stor international opmærksomhed omkring Fighters + Lovers, der for nylig har været i colombiansk tv, den spanske presse og snart i avisen The Guardian, som Katrine Willumsen skal interviewes af en af de kommende dage.
Se proportionerne
Katrine Willumsen blev, dengang sagen begyndte, anholdt på sin bopæl og fik sit hjem ransaget af en hel gruppe politifolk. Telefonaflytninger af privatsamtaler og den minutiøse gennemgang af hendes private ejendele kom bag på hende, og det er heller ikke sjovt nu at skulle gå indenfor hos Østre Landsret uden at vide præcis, hvad der venter hende, fortæller hun. 
Men på idealistisk vis frygter hun terrorlovgivningens generelle konsekvenser mere end en specifik dom:
"Risikoen er selvfølgelig meget tydelig, når man sidder på retsbænken, men jeg er mere bange for at leve i et samfund, hvor overvågning og undertrykkelse eskalerer. Så man må lige se proportionerne i det, når man sidder der," siger hun. Sagen starter altså i dag, og det forventes, at der falder dom på den symbolske dato - 11. september.


