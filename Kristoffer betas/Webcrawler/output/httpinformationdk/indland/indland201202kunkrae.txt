Kun kræftsyge får hjælp til at dø en blid død
Selv om knap tre ud af fire danskere dør af andet end kræft, går 95 procent af den lindrende smertebehandling til døende kræftpatienter. På Hospice Sjælland erkender chefen, at de ikke er gode nok til at favne andre patientgrupper
80-årige Doris Nymann er klar til at dø. Og mens hun venter i sengen på Hospice Sjælland skriver hun digte, noveller og krimier og får stor glæde af den behandling, hun modtager. Men det er kun, fordi hun er kræftpatient, at hun får så intensiv en hjælp til sin død.


 Gennem det brede glasparti i spisestuen kan man se ud over det bakkede og sneklædte marklandskab. Væggene er lyse og fyldt med farverig kunst. Et par sygeplejersker går roligt på gangen og småsnakker. Loftslyset er varmt ligesom farverne på et maleri med tulipaner, der fylder hele den ene væg. Ved siden af maleriet brænder et enligt stearinlys.
»Det betyder, at en af vores beboere lige er død,« fortæller hospicelederen Aino Andersen.
Hospice Sjælland er et sted for uhelbredeligt syge — en mulighed for at sige ordentligt farvel både for den døende og de pårørende. Læger og sygeplejersker giver smertelindrende behandling. Døende og deres pårørende kan få samtaler med en psykolog eller en præst om den svære afsked og tiden efter. Nogle patienter finder ro ved, at en harpenist spiller for dem, og andre nyder et varmt bad i spaen. Den fysiske og mentale lindring kalder man under ét palliativ behandling.
»Vi forsøger at give dem noget livskvalitet i den sidste tid,« siger Aino Andersen.
Føler skyld
Selv om tilbuddet om særlig hjælp i den sidste tid gælder alle med en dødelig sygdom, viser en opgørelse fra Hospice Forum Danmark, at 95 procent af den palliative behandling i Danmark går til kræftpatienter. Kræft er den hyppigste dødsårsag i Danmark, men er trods alt kun årsag til omtrent hver fjerde dødsfald. Men sådan en fredfyldt afslutning på livet kunne også gavne mange andre end kræftpatienter og deres pårørende, fortæller sygeplejerske Nicolai Kirkegaard, som har skrevet masteropgave om palliativ behandling til patienter med Kronisk Obstruktiv Lungesygdom (KOL).
»KOL-patienter er dødssyge. I den sidste tid lider de af slem åndenød, som gør dem angst. De har symptomer, der minder om lungecancerpatienternes — bare værre,« fortæller Nicolai Kirkegaard, der i dag arbejder for Danmarks Lungeforening.
KOL er den fjerdehyppigste dødsårsag i Danmark. Men KOL-patienter føler ikke altid, at de har krav på hjælp i den sidste tid, fortæller sygeplejerske Kirstine Skov Andersen, som i sin specialeafhandling interviewede patienter med fremskreden KOL.
»De patienter, jeg talte med, vidste ikke, at hospice var et tilbud til dem. KOL opstår ofte på grund af rygning, og derfor føler patienterne sig skyldige i deres sygdom. De føler, at de ikke har krav på palliativ behandling. Men ifølge Sundhedsstyrelsen har alle uhelbredeligt syge krav på palliativ behandling,« fortæller hun.
Den sidste tryghed
I en lys stue med udsigt over en hestefold sidder 80-årige Doris Nymann i sin seng og ser tv på Hospice Sjælland. Hun har uhelbredelig kræft i bryst og haleben og er helt afklaret med, at hun snart skal forlade denne verden.
»Det generer ikke mig en pind. Mit ønske er at dø så hurtigt som muligt. Jeg bliver jo aldrig rask, og hvad skal jeg så ligge i en seng og være til ulejlighed for? Jeg har talt med mine børn og min familie om det, og alt er lagt klar,« siger Doris Nymann med et fast blik og tilføjer:
»Men jeg elsker da at være her, når nu det ikke kan være anderledes.«
Den 80-årige kvinde fra Greve får dagene til at gå med at skrive noveller, krimier, digte og dagbøger på sin pc. Hun har ofte besøg af familie, venner eller præsten. Da hun blev tilbudt en plads på Hospice Sjælland, var hun ikke klar over, at der fandtes hospicer i Danmark og var med egne ord spændt på, hvad det var for et sted. Men hun blev positivt overrasket.
»Her er så meget personale, og de er vanvittigt søde. Maden er excellent. Her er tryghed. Jeg er meget afklaret med at skulle herfra, og det har absolut noget med stedet her at gøre. Personalerne, lægen og præsten er helt perfekte — både til at tage en sludder og til at hjælpe,« siger hun.
Usikker prognose
Danmarks Lungeforening mener, der bør ændres på det forhold, at 95 procent af den palliative behandling i Danmark i dag går til kræftpatienter som Doris Nymann:
»På kræftområdet er vi blevet rigtig dygtige til at lindre smerte, når patienten ikke kan kureres. Vi mangler en tilsvarende værktøjskasse til KOL-patienters åndenød. Ligesom på kræftområdet skal vi have en national handlingsplan, som ser på den tidlige diagnostik af KOL samt rehabilitering og palliation,« siger direktør Anne Brandt.
Hos Palliativt Videnscenter (PAVI) er man enig i, at der er for lidt fokus på andre patientgrupper end kræftpatienter, når det gælder pleje til døende og deres pårørende.
»Der er mange forklaringer på det. Den ene er historisk, for da hospicetanken kom til Danmark, var den fokuseret på kræftpatienter. En anden grund er, at det er lettere at forudse et forløb for kræftpatienter end for eksempel hjerte- og KOL-patienter, som stadig er en udfordring fagligt,« siger Helle Timm, chef for PAVI.
Men palliativ behandling bør ikke kun tilbydes patienter, som har et par uger eller måneder tilbage at leve i, mener Nicolai Kirkegaard:
»Palliation henviser ikke til død. Det betyder lindrende behandling. Ifølge min gennemgang af international litteratur bør den lindrende behandling til KOL-patienter tilbydes allerede fra diagnosetidspunktet sammen med livsforlængende behandling. Spørger man patienterne, vil de helst have behandling i deres eget hjem så længe som muligt,« siger han.
Ønsker at favne flere
Det ønske arbejder man netop på at imødekomme på Hospice Sjælland.
»Vi arbejder på at få et udgående team, som kan give palliativ behandling til patienter i hjemmet. Vi har netop udarbejdet et oplæg til regionen med det ønske, for hos os har vi ekspertisen til at tage os af døende - også KOL-patienter,« siger hun.
— Så løsningen er med andre ord ikke at tage en del af den palliative behandling fra kræftpatienter og give til andre patienter?
»Nej, selvfølgelig ikke. Men vi kan gøre den sidste del af livet bedre for en meget stor del af de andre patientgrupper ved at køre ud til dem og behandle dem i deres hjem,« fortæller Aino Andersen.
I gråvejret drejer en ambulance ind i indkørslen til Hospice Sjælland. En ældre kvinde bliver af to ambulancefolk kørt ind af hoveddøren i sin sygeseng. Endnu en beboer er kommet for at tage afsked med livet i trygge omgivelser.

