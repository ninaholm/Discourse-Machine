Danskerne vil forbyde hormonforstyrrende stoffer
Et stort flertal blandt danskerne er klar til at trodse EU og indføre nationale forbud mod hormonforstyrrende stoffer


 De findes overalt. I mellemlægspapiret i madpakken, i regntøjet og i sofaen hjemme i stuen. De 564 såkaldte hormonforstyrrende stoffer, der mistænkes for at være kræftfremkaldende, forringe mænds sædkvalitet og nedsætte kvinders evne til at få børn.
Men står det til et stort flertal, skal Danmark gå foran og forbyde de hormonforstyrrende stoffer – også selv om det kan føre til konflikter med EU. Ifølge en meningsmåling, Gallup har lavet for Enhedslisten, er 65,1 procent »enig« i, at Danmark ikke bør afvente fælles EU-regler, mens andre 24,1 procent svarer, at de er »overvejende enig«.
Læs også Bred politisk enighed om hormon-stoffer brudt
»Diskussionen handler netop om, hvorvidt man skal – og kan – lovgive nationalt, når man ikke umiddelbart kan komme igennem i EU,« siger Enhedslistens miljøordfører, Per Clausen.
Enhedslisten tog i 2008 initiativ til et nationalt forbud mod det hormonforstyrrende stof Bisphenol-A, og året efter til et forbud mod fire hormonforstyrrende ftalater. Skiftende regeringer har dog forsøgt at undgå nationale forbud, der kunne komme i konflikt med EU, og i stedet presset på for at få en fælles europæisk regulering. De fire ftalater bliver nu forbudt i EU fra 2019.
Senest har forskere på Odense Børnekohorte og Syddansk Universitet opdaget, at to hormonforstyrrende stoffer i kroppen hos gravide kvinder øger risikoen for abort helt op til 16 gange. De to stoffer er såkaldte perflourerede kemikalier og bruges til at sikre, at for eksempel tøj, møbler og mademballage bliver vand- og fedtafvisende.
»Vi er jo faktisk i gang med ét stort menneskeligt eksperiment med brugen af de hormonforstyrrende stoffer i så mange produkter. Et eksperiment, som i længden kan betyde, at vi ikke kan overleve, fordi vi ikke længere kan få børn. Så det eksperiment vil vi selvfølgelig gerne have stoppet hurtigst muligt,« siger Forbrugerrådet Tænks formand, Anja Philip.
Miljøminister Kirsten Brosbøl (S) har kritiseret EU for at være for langsom med at indføre fælles regler for de hormonforstyrrende stoffer og derfor truet med nationale forbud.
»Den bedste beskyttelse får vi med et EU-forbud, fordi langt størstedelen af de varer, som vi køber, er produceret uden for Danmarks grænser,« skriver miljøministeren i en kommentar. På Christiansborg vil et flertal pålægge regeringen at »igangsætte processen mod et muligt nationalt forbud«, hvis ikke EU som ventet forbyder eller begrænser brugen af de fire hormonforstyrrende ftalater.

