DF opfordrer til kompromis om terrortrussel
Efter angrebet på Charlie Hebdo mener DF, at der er brug for at ’gentænke’ terrorloven


 Dansk Folkepartis tidligere formand, Pia Kjærsgaard, har allerede talt om, at det kan blive nødvendig at »ty til nødret« i kampen mod terror. Og nu opfordrer den nuværende formand, Kristian Thulesen Dahl, efter angrebet på det franske satireblad Charlie Hebdo statsminister Helle Thorning-Schmidt (S) til at sætte sig i spidsen for forhandlinger om et nationalt kompromis om terrorbekæmpelsen. Et kompromis som skal forhindre selvcensuren i at brede sig.
»Der er behov for, at vi gentænker, hvordan vi sikrer, at vores værdier fastholdes. Der er ingen tvivl om, at når vi ser et så bestialsk attentat som i Paris, får det en enorm påvirkning på mange og risikerer at komme til at undertrykke vores ytringsfrihed.«
– Hvad er du nervøs for?
»Jeg er nervøs for, at den selvpålagte censur vinder yderligere om sig, så man holder op med at skrive og tegne, hvad man umiddelbart ville skrive eller tegne, af frygt. Når vi dertil, har dem, som forsøger at bruge vold og mord, vundet.
Må gennemgå terrorlovene
– Er der brug for flere stramninger af lovgivningen eller endda en tredje såkaldt terrorpakke?
»Der er i hvert fald brug for at stramme op på flere forskellige områder. Vi skal være mere kritiske over for, hvem vi byder velkommen i Danmark. Hvordan sikrer vi, at de, der kommer hertil, ikke kommer for at undergrave vores samfund og værdier? Og når vi så har folk, som åbenlyst modvirker disse værdier og nogle gange ligefrem forherliger dem, der står bag bestialske angreb – som det har været tilfældet med Grimhøj-moskéen – så må vi slå ned over for det. Vi kan jo se, at andre lande har en mere håndfast tilgang til den slags. Endelig må vi gøre noget ved det, når folk så går over stregen og f.eks. rejser til Syrien. Sikrer vi, at disse folk mister deres opholdsgrundlag? Sikrer vi, at folk, der ikke er danske statsborgere bliver udvist? Tager vi statsborgerskabet fra dem, som kæmper mod Danmark? Vi er nødt til at gennemgå lovgivningen fra ende til anden og finde ud, hvordan vi gebærder os, så samfundet sikres. Og det vil klæde statsministeren, hvis hun inviterer alle partier til en sådan gennemgang af, hvordan vi i fællesskab kan værne det danske samfund og de danske værdier.
– Foreslår du et nationalt kompromis om terrorbekæmpelsen?
»Det ser jeg meget gerne. Journalister og tegnere pålægger jo sig selv en selvcensur, som følge af begivenhederne i Paris. Det tvivler jeg ikke på bliver følgen. Også i endnu mere efter Muhammed-tegningerne. Skal vi forhindre dette, skal vi som samfund i højere grad kunne sikre journalister og tegneres sikkerhed, hvilket kræver en finkæmning af lovgivningen. Hvilket jeg som sagt gerne ser, at statsministeren sætter sig i spidsen for forhandlinger om. Vi er jo alle sammen i første omgang bare forfærdede efter begivenhederne. Men det kunne være flot, hvis folkestyret trådt i karakter og viste, at vi i fællesskab kan håndtere disse spørgsmål ved at lave nogle lovændringer«.

