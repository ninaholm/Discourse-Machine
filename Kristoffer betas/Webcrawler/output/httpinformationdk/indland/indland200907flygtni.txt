Flygtningenævnet har et forklaringsproblem
Er Flygtningenævnet enig med UNHCR, der vurderer, at sekterisk vold finder sted i betydeligt omfang i det centrale Irak? Nævnets formand svarer hverken ja eller nej. Ifølge eksperter balancerer han mellem to svar, der begge ligner et lovbrud


 Flygtningenævnet har et forklaringsproblem. Og noget kunne tyde på, at de selv er klar over det.
Danmark har påbegyndt tvangshjemsendelsen af 150 afviste asylansøgere fra det centrale Irak, fordi Flygtningenævnet ikke anerkender dem som flygtninge. Det strider imod anbefalingerne fra FN's Flygtningehøjkommissariat (UNHCR), der vurderer, at menneskerettighedskrænkelser og sekterisk vold finder sted i betydeligt omfang i det centrale Irak.
Information har derfor spurgt Flygtningenævnets formand, Bent Ove Jespersen, om nævnet er uenig i UNHCR's vurdering af den faktiske situation i Irak.
Spørgsmålet er klart. Ja eller nej? Svaret er mindre klart.
»UNHCR's guidelines vedrørende Irak indeholder en beskrivelse af forholdene i landet og en række anbefalinger om behandlingen af asylansøgninger fra irakiske statsborgere. Der er tale om et generelt papir, som Flygtningenævnet tillægger væsentlig betydning i forbindelse med nævnets konkrete asylsagsbehandling,« skriver formanden i en mail til Information.
Retsanvendelse uklar
Måske er det klogt nok ikke at svare på spørgsmålet. For ifølge eksperter kunne både et ja og et nej ligne et brud på det basale princip i dansk lov, at en afgørelse fra et organ i den offentlige forvaltning skal være gennemsigtig og skal kunne efterprøves.
Ifølge professor, dr.jur. ved Københavns Universitet Carsten Henrichsen, der er ekspert i forvaltningsret, ville Flygtningenævnet løbe ind i problemer, hvis de begrundede afslagene til folk fra det centrale Irak med, at de ikke tror på UNHCR's vurdering af situationen i Irak.
»De lægger jo ingen kilder frem, som modsiger UNHCR. Og det har de pligt til, hvis de er uenige med UNHCR om situationen i Irak,« siger han og henviser til, at Flygtningenævnet i henhold til Forvaltningsloven skal redegøre for oplysninger vedrørende sagens faktiske omstændigheder, som er tillagt væsentlig betydning for afgørelsen.
Og ifølge hans kollega fra Århus professor, dr. jur. Jens Vedsted-Hansen, der er ekspert i asylret, ville Flygtningenævnet også få problemer, hvis de svarede, at de er enige i UNHCR's vurdering af situationen i det centrale Irak.
Flygtningenævnet skal nemlig redegøre for de retsregler, de anvender, og derfor har nævnet pligt til at gøre rede for, »om det er med hensyn til den faktiske eller den juridiske vurdering, man er uenig med UNHCR - og hvis det er det sidste, skal det fremgå, hvori uenigheden består, eller i hvert fald hvilken fortolkning af Flygtningekonventionen nævnet bygger sine afgørelser på,« siger Jens Vedsted-Hansen og konkluderer:
»Vi mangler en begrundelse for nævnets retsanvendelse.«

