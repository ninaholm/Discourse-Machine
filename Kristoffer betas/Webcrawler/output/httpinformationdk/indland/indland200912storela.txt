Store lande er enige om klimaerklæring
USA, Kina, Indien og Sydafrika har fundet fælles fodslag i klimaforhandlingerne. Mens Obama formentlig rejser hjem, skal resten af verden kigge på aftalen


 USA's præsident, Barack Obama, er blevet enige med de tre store vækstøkonomier, Kina, Indien og Sydafrika, om en klimaaftale. 
 Der er indgået en "meningsfuld" aftale, som ikke er tilstrækkelig til at bekæmpe klimaforandringerne, men "et vigtigt første skridt", siger en amerikansk embedsmand til nyhedsbureauet Reuters.
 Ifølge Reuters skal de enkelte lande som led i aftalen opliste deres nationale klimatiltag og forpligtelser. Aftalen indeholder også en finansieringsmekanisme og et mål om at begrænse stigningen i den gennemsnitlige globale gennemsnitstemperatur til to grader celsius.
 Aftalen har samtidig skiftet navn til det mere uforpligtende navn "Københavner-erklæringen" (Copenhagen Outcome).
  Tidligere har det tyske nyhedsbureat dpa skrevet, at USA, Kina, EU og afrikanske lande var enige, mens Reuters mener at vide, at EU har svært ved at acceptere det nye udkast.
 Aftalen er kommet i stand efter flere bilaterale møder mellem Obama og Kinas premierminister, Wen Jiabao. Ifølge diplomatiske kilder vil Obama snart forlade Bella Center for at flyve hjem.
 Ritzau erfarer, at Obama kun vil afgive en båndet presseerklæring inden afrejsen og ikke holde et egentligt pressemøde.
 Samtidig har FN's klimachef, Yvo de Boer, meddelt de delegerede i plenarsalen i Bella Center, at den danske COP15-formand Lars Løkke Rasmussen omkring klokken 23 vil fortælle de 193 lande på klimatopmødet, hvor langt man er nået med forhandlingerne samt modtage vejledning om den videre proces.
 Selvom der kan være en aftale mellem nogle lande, så skal den endelige klimaaftale nemlig godkendes enstemmigt af hele forsamlingen.

