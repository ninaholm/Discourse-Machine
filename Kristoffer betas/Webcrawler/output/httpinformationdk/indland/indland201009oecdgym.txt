OECD: Gymnasielæreres undervisningstid er faldet markant
Danske gymnasielærere underviser 55 procent mindre end gennemsnittet i OECD, viser nye tal. Ministeren vil se på arbejdstiden  - lærerformand afviser tallene og kalder det politisk chikane


 Langt under gennemsnittet og en udfordring, der skal tages hånd om. Sådan lød det i går fra undervisningsminister Tina Nedergaard (V) om den nye OEDC-rapport, som blandt andet viser, at danske gymnasielærere har markant færre undervisningstimer end deres kollegaer i OECD.
Ifølge opgørelsen Education at a Glance underviser gymnasielærere i andre OECD-lande næsten dobbelt så meget som de danske. En dansk gymnasielærer underviser 364 timer om året. Det svarer til 55 procent af gennemsnittet i samtlige OECD-lande. Det afføder denne reaktion fra ministeren:
»Det er iøjnefaldende, hvor få timer gymnasielærere reelt underviser i Danmark sammenlignet med andre lande. Det er en udfordring, vi skal tage hånd om. De nuværende arbejdstidsaftaler har baggrund i en tid, hvor der var helt andre krav til uddannelse og forholdet mellem lærer og elev. I dag er der andre muligheder og andre forventninger,« lyder det fra Tina Nedergaard i en pressemeddelelse.
Mystiske metoder
Men ifølge formand for gymnasielærerne Gorm Leschly er tallene ukorrekte og bliver alene brugt som led i politisk chikane mod gymnasielærerne.
»Der er tale om en politisk dagsorden og en kampagne mod os,« siger han.
Gymnasielærerformanden henviser til, at ministeriet har indberettet de nyeste tal - fra 2008 - på baggrund af en rapport fra Rambøll fra samme år. Den viste, at lærerne brugte 22 procent af deres arbejdstid på at undervise, svarende til knap to timer om dagen. Men Gorm Leschly giver ikke meget for hverken Rambøll-rapporten eller tallene fra OECD. Ifølge formanden har intet ændret sig siden 1996, hvor tallene viste, at lærerne underviste 560 timer - altså knap 200 timer mere, end tallene viser i dag.
»Rambøll-rapporten nåede på grund af mystisk metoder frem til det tal, men i virkeligheden er intet ændret siden 1996. Det her er et oplæg til overenskomstforhandlinger, hvor vi skal hænges ud. Vi har selv fået lavet en stor undersøgelse af Cowi, som viser, at gymnasielærere har så meget arbejde, at man ikke kan adskille arbejde og fritid.«
Ifølge Gorm Leschly kan tallene i øvrigt ikke sammenlignes med de øvrige OECD-lande, eftersom lærerne hvert år bruger over en måned om året på eksamen:
»Og de tal er trukket ud,« siger formanden, som dog medgiver, at de danske gymnasielærere underviser mindre end deres kolleger.
»Der er ikke en fast undervisningsforpligtelse, men en fast uddannelsestid, som ministeriet fastlægger. Hvis man vil have mere undervisningstid, må man skære i eksamen og i det skriftlige arbejde,« siger Gorm Leschly.
Ekspert: Gode tal
Den lave undervisningstid - hvad enten man tager tal fra 1996 eller nu - vækker ikke bekymring hos professor på Institut for Uddannelse, Læring og Filosofi ved Aalborg Universitet, Palle Rasmussen. »Det er et kvalitetstegn, der viser, at der er tid til forberedelse og dygtiggørelse for lærerne,« siger han og bakker Leschly op i, at statistikken vil blive brugt politisk.
»Undervisningsministeriet mener, at det er alfa og omega med flere konfrontationstimer. Og det presser de på for, hver gang der er en lejlighed i den offentlige debat,« siger Palle Rasmussen, som desuden henviser til, at gymnasiereformens krav om mere teamledelse har kunnet medføre færre undervisningstimer.
Undervisningsministeriet bekræfter, at de seneste tal rigtignok er renset for den tid, lærerne bruger på eksamensarbejde. Men det gør det blot lettere at sammenligne med udlandet, mener Jørgen Balling Rasmussen, undervisningskonsulent i afdelingen for gymnasiale uddannelser:
»Disse repræsentative tal viser den rene undervisningstid. Og efter vores bedste overbevisning er tallene sammenlignelige med de udenlandske tal, når det handler om undervisning,« siger han.


