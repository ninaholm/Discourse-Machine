Camre beklager nazisammenligning
Mogens Camre trækker i land efter kritik for nazikommentar


 Dansk Folkepartis Mogens Camre undskylder for sine sammenligninger mellem tyske soldater under nazisternes besættelse af Danmark 1940-45 og muslimer i Danmark.
- Jeg kan jo ikke lade det sagte være usagt. Men jeg beklager sammenligningen, som kun er egnet til at blive misforstået, siger Mogens Camre i en pressemeddelelse.
Beklagelsen kommer, efter at YouTube-klip fra 2009, hvor Camre var medlem af Europaparlamentet for Dansk Folkeparti, har floreret på internettet.
I klippet siger han blandt andet, at besættelsesmagtens soldater opførte sig pænere, end muslimer i dagens Danmark gør.
- De tyske tropper var i landet som en fjendtlig besættelsesmagt og skød og dræbte på ordre danske patrioter.
- Min holdning til nazismen og den tyske besættelse af Danmark er entydigt negativ, således som jeg også har beskrevet det i flere bøger.
- Det ved ledelsen i Dansk Folkeparti og alle, der kender mig, heldigvis også. Derfor beklager jeg det indtryk, som sammenligningen har forårsaget, slutter Mogens Camre.
