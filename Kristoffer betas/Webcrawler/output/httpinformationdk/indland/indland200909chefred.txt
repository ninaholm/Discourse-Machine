Chefredaktør risikerer fængsel for bogudgivelse
Brud på ophavsretten sidestilles i dag med tyveri, og det kan straffes med op til seks års fængsel


 »Der er tale om et helt åbenbart brud på ophavsretten, og så skal han i fængsel, hvis der bliver anlagt sag.«
Professor dr.jur. Mads Bryde Andersen fra Københavns Universitet er ikke i tvivl om chefredaktør Tøger Seidenfadens skæbne, hvis forlaget People's Press, der står bag bogen Jæger - i krig med eliten vælger at anlægge sag mod Politiken, efter avisen i går uden at have fået lov udsendte hele bogen som tillæg.
Af samme opfattelse er Peter Schønning, advokat og partner i advokatfirmaet Johan Schlüter. Han var tidligere ansat i Kulturministeriet, og er en af arkitekterne bag ophavsretsloven, og han kalder sagen 'klokkeklar' i forhold til at ophavsretten er overtrådt.
»I 2004 blev strafferammen for krænkelse af ophavsretten forhøjet fra et år til halvandet og samtidig blev forseelsen sidestillet med tyveri. Det vil sige, at krænkelse af ophavsretten blev skrevet ind i straffeloven og her står der, at hvis man under særligt skærpende omstændigheder gør sig skyldig i ophavsretskrænkelser af særlig grov karakter, så kan man straffes med fængsel i indtil 6 år,« siger Peter Schønning, der har svært ved at forestille sig nogen mere skærpende omstændighed end at udgive en hel bog i avisform.
Hensyn til ytringsfrihed
Lektor Morten Rosenmeier fra Københavns juridiske fakultet mener dog ikke det på forhånd er sikkert, at forlaget vil få medhold i en retssag mod Politiken.
»Som udgangspunkt er der tale om en krænkelse af forlagets rettigheder. Men i de senere år har hensynet til ytringsfriheden undergravet ophavsretten mere og mere. Det er noget af en gråzone. Og jeg vil ikke udelukke, at hensynet til ytringsfriheden kunne få forrang,« siger han til nyhedsbureauet Ritzau.
Både Mads Bryde Andersen og Peter Schønning påpeger dog, at der endnu ikke er nogle fortilfælde i Danmark, hvor det hensyn er blevet taget.
Den eneste kendte lignende sag er sagen fra 1997, hvor Politiken også var i retten, fordi avisen to år tidligere havde trykt hele Ritt Bjerregaards dagbog Kommissærens dagbog, som hun og forlaget ellers havde trukket tilbage, inden den var blevet udgivet.
Sagen endte med 20 dages betinget fængsel til Tøger Seidenfaden med et års prøvetid.
Derudover indgik Politiken forlig med forlaget Aschehoug og Ritt Bjerregaard, som fik én million kroner i stedet for de 6,6 millioner, som først var blevet krævet.
Den gang påberåbte Politiken sig hensynet til nyhedsformidlingen, men i dommen lød det, at det hensyn ikke var så tungtvejende »at det berettigede tiltalte til at lade rettighedshavernes værk udgive i sin helhed som tillæg til en avis.«
»Hensynet til informationsfrihed og ytringsfrihed kan man altid diskutere. Loven giver et vist rum til det i forhold til at bringe nogle citater, men det at lave et fortryk af en hel bog har intet med ytringsfrihed at gøre,« mener Peter Schønning.
Efterspil
Hos forlaget People's Press har man endnu ikke besluttet om, man vil anlægge sag mod Politiken.
»Det tager vi først stilling til, når vi har overstået den første forhindring i byretten (forsvarskommandoens krævede fogedforbud, red.). Det er det, vi koncentrerer os om nu. Men det er helt åbenlyst, at de har brudt vores ophavsret, og det får helt sikkert et efterspil,« siger Jakob Kvist, kreativ direktør hos ArtPeople, som er hjemsted for People's Press
Det har ikke været muligt at få en kommentar fra Tøger Seidenfaden, men til Jyllands-Postens website jp.dk siger han, at han absolut ingen forventning har om, at han skal i fængsel. Chefredaktøren mener, at forlaget og avisen vil finde en løsning.


