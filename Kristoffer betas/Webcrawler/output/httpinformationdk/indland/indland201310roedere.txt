De røde reformister på rådhuset
I København er Enhedslisten blevet enig med de tre regeringspartier samt Dansk Folkeparti om at finde effektiviseringer for 344 mio. kr. for at få næste års budget til at hænge sammen. Selv om det minder om Venstres idé om at lade den offentlige sektor ’køre længere på literen’, afviser Liste Ø den sammenligning: ’Vi har sat en ny motor i bilen, så den kører længere,’ lyder det fra Enhedslistens borgmester på rådhuset
 
	’Vi skal bruge pengene til flere lærere og pædagoger, fordi byen vokser,’ siger Enhedslisten i København.


 
	Mens Enhedslisten på Christiansborg i disse dage under forhandlingerne om næste års finanslov presser på for at få finansministeren til at bruge ekstra 1,5 milliarder kroner på en såkaldt velfærdspakke, har partiet få hundrede meter derfra på Københavns Rådhus netop indgået en aftale om næste års budget med de tre regeringspartier samt Dansk Folkeparti. En budgetaftale, som betyder, at Københavns Kommune næste år skal finde 344 millioner kroner gennem såkaldte effektiviseringer for at kunne få budgettet til at hænge sammen.

	Og en budgetaftale, som får politiske iagttagere af københavnsk lokalpolitik til at tale om »den stille revolution«, da både røde demonstranter og faner har glimret ved deres fravær på Rådhuspladsen (for nærværende er Enhedslisten ud over København kun med i budgetaftalen i Helsingør). Ifølge Jon Kiellberg, redaktør og politisk analytiker i Dansk Kommunikationsforening, skyldes det, at finanskrisen har skabt større forståelse for, at »kommunen skal køre længere på literen«:

	»Det øgede politiske og økonomiske manøvrerum og de nye muligheder hos det røde bystyre har opvejet de massive effektiviseringer og besparelser. For Enhedslisten på Rådhuset har pragmatisme og realpolitisk indflydelse vejet tungere end de ufravigelige socialistiske krav og standpunkter, man ikke viger en tomme fra i Liste Ø’s ledelse på Borgen«.

	Når det er nødvendigt at finde de 344 millioner kroner, skyldes det, at Københavns Kommune nok har det samme driftsbudget hvert år (korrigeret for inflationen) – men ikke det samme antal indbyggere.

	Da indbyggerantallet vokser med 10.000 om året, skal der nemlig årligt findes ekstra penge til særligt børneområdet, altså daginstitutioner og skoler – pædagoger og lærere.

	Penge, som findes ved, at der dels bliver stadig færre ældre over 80 år, hvilket årligt betyder, at mellem 20 og 25 procent af mankoen findes her. Og dels ved at hente de resterende 75 til 80 procent ved effektiviseringer.

	I alt er Københavns Kommunes samlede budget i 2014 på 47 milliarder kroner.

	Samme service til flere borgere

	Sådan har Københavns Kommune fået pengene til at passe det seneste årti, hvilket lyder mistænkeligt som tidligere finansminister Claus Hjort Frederiksens (V) plan om at lade den offentlige sektor »køre længere på literen« og dermed undgå, at nulvækst i de offentlige udgifter også fører til en ringere offentlig service.

	Det forhindrer dog ikke netop Venstre og Konservative i at foreslå, at Københavns Kommune til næste år skal spare dobbelt så meget. Der kan effektiviseres for det dobbelte af det nuværende mål, vurderer de.

	Til gengæld er Dansk Folkeparti med i budgetaftalen, efter at partiet blandt andet slap for, at der bliver brugt penge på Nørrebronx-projektet, modersmålsundervisning og omdannelsen af Amagerbrogade til en strøggade.

	»Københavns Kommune er jo løbende under pres fra regeringen, så vi skal levere den samme service til endnu flere borgere til de samme penge,« siger Carl Christian Ebbesen, Dansk Folkepartis gruppeformand i Borgerrepræsentationen. Carl Christian Ebbesen fortsætter:

	»Det er vilkårene, når man har en rød regering på Christiansborg og et rødt flertal. Når det så stadig kan lade sig gøre, skyldes det den simple grund, at København har været overadministreret i den grad. Derfor er der mulighed for at lave administrative besparelser – og det har vi gjort i rigtig mange år. Men vi har i virkeligheden minusvækst pr. indbygger i Københavns Kommune«.

	Carl Christian Ebbesens kollega, Enhedslistens gruppeformand, Rikke Lauritzen, erkender dog, at de københavnske politikere selvfølgelig ikke år efter år kan finde en kvart milliard kroner ved at sammenlægge it-afdelinger, lade borgerne kommunikere digitalt med kommunen eller samle sine indkøb. Til næste år budgetteres alene på sidstnævnte konto med indkøbseffektiviseringer for 39 millioner kroner. På et eller andet tidspunkt bliver effektiviseringerne reelt besparelser.

	»Nej, det kan man ikke. Og de første to år i perioden var Enhedslisten da heller ikke med. Det var blandt andet, fordi man det ene år tog nogle penge fra lærerne og det andet fra pædagogerne. De to år var det reelt nedskæringer, hvorimod de seneste to år har øvelsen medført, at det var smarte – og så må du gerne kalde det effektiviseringer, eller hvad du vil,« siger Rikke Lauritzen.

	Befolkningstilvæksten i København har de senere år betydet, at de gennemsnitlige service- eller driftsudgifter pr. indbygger er faldet. Hvor Københavns Kommune i 2007 i gennemsnit brugte 43.891 kroner, var det tal i 2012 faldet til 41.430 kroner. I det såkaldte budgettal for 2013, hvor Enhedslisten også var med i budgetaftalen, er der en lille stigning til 41.964 kroner – et tal, Københavns Kommune dog forventer bliver lavere, når regnskabet gøres endeligt op. Erfaringerne fra tidligere år viser nemlig, at kommunen bruger mindre, end der er budgetteret med. I 2014 budgetteres da også kun med 40.727 kroner i serviceudgifter pr. indbygger.

	Forskel på socialdemokrater

	Enhedslistens socialborgmester, Mikkel Warming, frabeder sig dog enhver sammenligning med Claus Hjort Frederiksen. Mikkel Warming mener, at »vi har sat en ny motor i bilen, så den kører længere«. Socialborgmesteren afviser også, at Enhedslisten siger ét på Christiansborg og gør noget andet på rådhuset.

	»Men det handler selvfølgelig om, hvilke socialdemokraterne man har at gøre med. Er det nogen, som inden for snævre økonomiske rammer vil lave noget, som har en solidarisk baggrund? Så man siger, at de penge, vi nu engang har, skal vi bruge bedst muligt? Eller skal vi hælde dem i skattelettelser til de mest velhavende? Og så er der forskel på, hvornår man laver effektiviseringer og forringelser. Begge dele er besparelser. Men udgangspunktet er, at hvis vi kan se, at vi kan fjerne de her penge, uden at det betyder et stort ringere serviceniveau, så gør vi det. Vi skal bruge dem til flere lærere og pædagoger, fordi byen vokser,« siger Mikkel Warming.

	Overborgmester Frank Jensen (S) ønsker ikke at »gøre sig klog på« eventuelle forskelle mellem Enhedslistens politik på rådhuset og på Christiansborg.

	»Jeg kan bare sige, at vi har et godt samarbejde med Enhedslisten på rådhuset om konkrete forbedringer for borgerne. Vi har for eksempel i det seneste budget afsat 221 millioner kroner alene til at fastholde kvaliteten på vores skoler og daginstitutioner, når der kommer flere børn. Alle på rådhuset ved, at det ikke ville kunne lade sig gøre uden årlige effektiviseringer,« skriver Frank Jensen i en kommentar.

