Osama bin Ladens død var – formentlig – lovlig
Der er mange faktorer, der afgør, om drabet på bin Laden er foreneligt med folkeretten


 Lad det være sagt med det samme: Den retlige analyse af drabet på Osama bin Laden er ikke nem. Den endelige konklusion afhænger af en masse konkrete forhold, som vi (endnu?) ikke kender, såsom graden af pakistansk vilje til at bistå USA med at fange bin Laden, hvis de var blevet bedt om det, og forholdene inde i bin Ladens hus.
Det første spørgsmål er, om USA var berettiget til at krænke pakistansk territorium for at gennemføre operationen. En stat må gøre brug af magt i andre stater, hvis værtsstaten giver sit samtykke, hvis der ligger et mandat fra FN's Sikkerhedsråd eller hvis magtanvendelsen er forenelig med en ret til selvforsvar. Pakistan har tidligere samtykket til amerikanske operationer i Pakistan, men det er uklart, om det er tilfældet denne gang. USA har indtil videre meldt ud, at operationen var lovligt selvforsvar, og det er efter min opfattelse ikke helt ude i hampen. Men operationen kræver i så fald, at Pakistan manglede enten vilje eller evne til selv at få fat på bin Laden, og hvorvidt det var tilfældet, er nok for tidligt at gøre sig klog på.
Lovligt militærmål
Det næste spørgsmål er, om den dødelige magtanvendelse mod bin Laden var forenelig med folkeretten. Præsident Obamas forgænger påstod, at USA var involveret i en global krig med internationale terrorister, og at folk som bin Laden derfor var lovlige militære mål, der kunne dræbes, uanset hvor de opholdt sig. Obama har ikke klart taget afstand fra denne kontroversielle påstand, men det giver under alle omstændigheder god mening at påstå, at bin Laden var et lovligt militært mål, da ingen så vidt vides betvivler, at der er en væbnet konflikt i gang i Afghanistan, og at bin Ladens al-Qaeda-netværk støtter Taleban i denne konflikt.
Helt uden betydning
Ifølge krigens regler er en person, der tager direkte del i kamphandlinger i væbnet konflikt, et lovligt militært mål, der kan uskadeliggøres, og bin Laden tog i kraft af sin ledelse af al-Qaeda direkte del i kamphandlingerne i konflikten i Afghanistan. Det er vigtigt at forstå, bin Laden ikke ophørte med at være et lovligt militært mål, fordi han opholdt sig i Pakistan, da det afgørende i forhold til 'at tage aktivt del i kamphandlinger' ikke er, hvor en person opholder sig henne, men hvad personen gør. Det er FN-Pagten og ikke krigens regler, der opstiller territoriale betingelser for, hvor en stat må gøre brug af væbnet magt.
Men det betyder ikke, at det så er helt uden betydning, at Osama bin Laden opholdt sig i Pakistan og ikke på slagmarken i Afghanistan. De territorielle rammer betyder nemlig noget for, om USA bare måtte dræbe bin Laden, når de fik ham på sigtekortet.
Kun gisninger
På slagmarken kan lovlige militære mål som bin Laden uskadeliggøres uden videre, men et målrettet drab på bin Laden i en forstad til den pakistanske hovedstad, Islamabad, krævede, at han ikke kunne pågribes, uden at de amerikanske specialstyrker risikerede liv og helbred.
Det har derfor også retlig betydning, hvordan operationen forløb inde i bin Ladens hus. Frygtede specialstyrkerne med god ret for deres liv, eller kunne de uden videre have pågrebet bin Laden uden kamp? Det er oplagt, at drabet var ulovligt, hvis det skete efter bin Laden havde overgivet sig, da krigens regler beskytter personer, der har lagt våbnene og ikke længere udgør en trussel. Men der vil omvendt også skulle udvises retlig forståelse for, at specialstyrkerne ikke kunne vide, hvem og hvad, der ville møde dem i huset.
Indtil vi ved mere om, hvordan operationen mere konkret forløb, kan vi reelt kun gisne om, hvorvidt drabet på bin Laden var forenelig med folkeretten.

