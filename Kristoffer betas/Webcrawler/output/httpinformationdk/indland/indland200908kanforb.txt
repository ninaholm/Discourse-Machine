Vi kan ikke forbruge os ud af krisen
Regeringen satser alt på, at danskernes privatforbrug skal bringe os uskadt igennem krisen. Men strategien er alt for usikker - og er i øvrigt bare en fortsættelse af den politik, der bragte os i uføre til at starte med, siger økonomer
Krisen har ramt bilsalget. Det har betydet et kraftigt fald i statens indtæger fra moms og bilregistrering, og blandt andet derfor har finansminister Claus Hjort Frederiksen været nødt til at opjustere det forventede underskud på statsfinanserne næste år med 37,1 mia. kroner


 Flere økonomer går nu direkte til angreb på den strategi, som regeringen har valgt for at bringe Danmark helskindet igennem den økonomiske krise.
I stedet for at sætte ind med en massiv fremrykning af offentlige byggearbejder, renoveringer og andre investeringer, fastholder regeringen, at det først og fremmest er danskernes forbrug, der skal holde gang i den økonomiske aktivitet, til krisen er overstået.
Men dén strategi er alt for usikker og kan medføre en samfundsøkonomi, der er i endnu dårligere stand, når konjunkturerne vender igen.
»Det er en ideologisk afvejning, om man hellere vil lægge vægt på privat eller offentligt forbrug - og dét er jeg som økonom ligeglad med. Men jeg kan bare sige, at usikkerheden ved det private forbrug er alt, alt for stor,« siger tidligere overvismand, professor Christen Sørensen fra Syddansk Universitet.
Han mener, at regeringen overdriver effekterne af skattelettelser og frigivne SP-midler i forhold til danskernes lyst til at bruge penge.
»Derfor tror jeg også nemt, at underskuddene kan blive meget større end det, regeringen forudser. Enhver tænkende dansker, der ser udsigterne for arbejdsløsheden, går ikke ud og fyrer en masse penge af lige nu,« siger Christen Sørensen.
Påholdende danskere
Netop danskernes påholdenhed i lyset af krisen er allerede kommet bag på regeringen. I denne uge måtte finansminister Claus Hjort Frederiksen (V) dramatisk opjustere det forventede underskud på statsfinanserne næste år med 37,1 mia. kroner. Hele 27,7 mia. af dem skyldes et fald i statens indtægter fra moms og bil-registreringsafgifter.
Alligevel satte han sin lid til, at skattelettelser og SP-udbetalinger med tiden vil få danskerne til at forbruge mere.
»Jeg så gerne, at danskerne går ud og køber et hus, køber nogle forbrugsgoder - svinger dankortet - for det er det, som vi har brug for,« sagde han og afviste samtidig oppositionens krav om flere offentlige milliardinvesteringer som »blålys«.
Men dén holdning er mildest talt risikabel, mener professor Bent Greve fra Roskilde Universitet
»Selvfølgelig vil det have en effekt, at danskernes disponible indkomst stiger. Men den er alt, alt for usikker,« siger han.
Foruden danskernes naturlige frygt for at miste jobbet i en krisetid skyldes usikkerheden to andre faktorer, påpeger Greve. De højtlønnede, der får mest ud af skattelettelserne, har en større tendens til at sætte de ekstra penge i banken i stedet for at bruge dem. Og samtidig kan et større forbrug lige så vel ske i form af udlandsrejser og importerede varer, der ikke vil skabe flere danske arbejdspladser.
Minder om Anker
Noget lignende gik galt, da man under Anker Jørgensen kortvarigt afskaffede momsen fra september 1975 til februar 1976.
»Dengang troede man virkelig, at hvis man lige gjorde det her, så ville DSO - 'Det Store Opsving' - være lige om hjørnet, og så ville man ikke få de store problemer med resten. I dag ved man, at man står midt i en verdenskrise. Men helt parallelt tror man, at løsningen er at få gang i privatforbruget for at stimulere efterspørgslen,« siger Bent Greve.
Professor i statskundskab Ove Kaj Pedersen fra CBS hæfter sig ved, at regeringen med sin tro på privatforbruget ufortrødent fortsætter samme økonomiske strategi, som den har fulgt, siden den overtog magten.
»Der er øjensynlig ingen tøven i regeringen med at fortsætte den forbrugsdrevne vækst, og det er bemærkelsesværdigt. Der er jo ingen tvivl om, at måden, man har ladet boligmarkedet finansiere en forbrugsfest på, er et af de elementer, der indgår i den nuværende krise,« siger han.
Christen Sørensen er mere end enig.
»Den virkelige tragedie var i 2006 og 2007, hvor regeringen ikke gjorde noget for at tøjle en bragende højkonjunktur. Den regning betaler vi nu. Det har været mindst lige så uansvarligt, som den politik, man førte i 60'erne,« siger han med henvisning til hvor dårligt rustet, dansk økonomi var til oliekriserne i 70'erne - og som det efterfølgende tog statsministrene Poul Schlüter (K) og Poul Nyrup Rasmussen (S) over 15 år at få rettet op på.
Økonomisk vismand Hans Jørgen Whitta-Jacobsen vil ikke sammenligne situationen i dag med 70'erne. De grundlæggende strukturer i økonomi og arbejdsmarked er helt anderledes i dag, påpeger han.
»Men noget af den rekylvirkning, vi får nu, skyldes blandt andet, at huspriserne har været så højt oppe, som de har,« siger han.
Historisk rædselsperiode
Samtidig har højkonjunkturens jobfest betydet, at produktiviteten i det danske samfund er gået ned. Dén vil stige igen - men det betyder også, at en del af de over 150.000 forventede ledige vil få svært ved at finde et arbejde igen, selv om konjunkturerne vender. Derfor deler vismændene ikke regeringens optimisme omkring privatforbruget.
»Fordi huspriserne har været meget højt oppe, og fordi vi tror, at vi får en meget langvarig nedgang i beskæftigelsen, så vil huspriserne have besvær med at komme i gang - og så er det svært at forestille sig, at privat byggeri og forbrug skal kunne danne grundlag for et selvbærende opsving,« siger Hans Jørgen Whitta-Jacobsen.
Sammen med de andre vismænd så han hellere, at regeringen havde suppleret skattelettelserne med offentlige investeringer for yderligere 10 milliarder - og så samtidig tog fat på de forkætrede arbejdsmarkedsreformer for at styrke den langsigtede holdbarhed.
Professor Ove Kaj Pedersen betragter krisen i 70'erne og dens efterdønninger som en »historisk rædselsperiode« i dansk økonomi.
»Det tog fra 1982 til 1996 at rette op på det, der skete fra 1974 til 1979. Man kan frygte, at det samme er ved at ske igen,« siger han.


