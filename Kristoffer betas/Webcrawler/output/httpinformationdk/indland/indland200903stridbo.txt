Strid om Bornedal-film kan få konsekvenser
Filminstituttet vil nu tage en forhandling med sagens parter efter strid, der fører til, at Ole Bornedals ny spillefilm ikke vises i Nordisk Films biografer


 Det Danske Filminstitut (DFI) vil ikke afvise, at instituttet fremover skal have et afgørende ord, når det drejer sig om at placere nye danske spillefilm i biograferne. Udgangspunktet er en strid, der fører til, at Ole Bornedals ny film, Fri os fra det onde kun får premiere i en enkelt af Nordisk Films 17 biografer. En strid, der også omfatter beskyldninger om, at Nordisk Film misbruger sin stærke position på markedet.
Instituttets direktør, Henrik Bo Nielsen, siger, at som udgangspunkt er det et frit marked, der skal regulere sig selv.
"Efter vores mening har reguleringen virket tilfredsstillende, men da der i denne sag er sat spørgsmålstegn ved, om mekanismerne fungerer, vil jeg tage en dialog med de involverede parter og med aktørerne i branchen," tilføjer han.
Nej til flytning
I slutningen af november henvendte Nordisk Film sig til SF Film, der distribuerer Bornedals film, og gjorde opmærksom på, at koncernen ikke kunne få plads til filmen den 3. april. 
SF Film ønskede premieren på denne dato, fordi det gav mulighed for et stort publikum i påsken. John Tønnes, direktør for Nordisk Films biografer, forklarer, at den store trængsel af nye film op til påske var forklaringen på henvendelsen. 
Nordisk Film foreslog, at Fri os fra det onde kunne flyttes til den 17. april, fredagen efter påske, eller en anden dato efter denne. Men fik nej fra distributøren, der vurderer, at en premiere bare 14 dage senere ville være et så dårligt bytte, at det i realiteten ville gøre det nødvendigt at flytte filmen til efter sommerferien.
SF Film hæfter sig ved, at 40 andre biografer ikke havde problemer med at få plads til Bornedals film. Den vil dog ikke kunne ses i flere større byer, hvor der kun findes biografer, som drives af Nordisk Film. 
Fri os fra det onde har komikeren Lasse Rimmer og Lene Nystrøm Rasted, kendt fra Aqua, i to af de største roller.
ritzau

