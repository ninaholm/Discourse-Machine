Rønn leverer skyts mod Haarder
Bertel Haarder stod i 2004 bag større stramning af reglerne om statsborgerskab, men glemte ifølge Birthe Rønn de statsløse. Over for FN forsikrede Haarders ministerium i 2003, at man ville overholde konventionen, som ministeren tidligere havde dokumenteret kendskab til


Mens integrationsminister Birthe Rønn Hornbech (V) selv har store problemer med at forklare, hvorfor det tog hende halvandet år at udrede en simpel FN-konvention, leverer Birthe Rønn nu også skyts mod en anden Venstre-minister.»Jeg mener, at mine forgængere har forsømt at give nogle retningslinjer for Indfødsretskontoret, og den fejl har jeg så videreført uden at vide det,« forklarede Birthe Rønn i går til Jyllands-Posten.Og integrationsministeren må vide, hvad hun taler om, eftersom hun for over en måned siden modtog sit eget ministeriums undersøgelse af sagen og nu arbejder på en redegørelse til statsminister Lars Løkke Rasmussen (V).Hvis Birthe Rønn har ret i, at hendes forgængere ikke indførte retningslinjer, så statsløses ansøgninger om statsborgerskab blev behandlet på særlige betingelser, synes især Bertel Haarder at stå tilbage med et forklaringsproblem.Det var nemlig under Bertel Haarder, at størstedelen af de statsløse mistede retten til at få statsborgerskab i overensstemmelse med konventionen, såfremt Integrationsministeriet ikke behandlede deres ansøgninger på særlige betingelser, ligesom det var under Haarder, at det tidligst kendte afslag blev givet - til den statsløse Ibrahim Ayoub Abdulrahman, der havde søgt i 2002, og hvis historie vi i dag kan fortælle.Haarders ansvarAllerede under SR-regeringen skete der i 1999 en stramning af Indfødsretsloven, som har en vis betydning for sagen om de statsløse. Unge statsløse, der måtte have fået en fængselsstraf på mindre end fem år, skulle nu have deres ansøgninger behandlet på særlige betingelser i Justitsministeriet for at få statsborgerskab i overensstemmelse med FN-konventionen om statsløshed.Daværende justitsminister Frank Jensen (S) »burde« ifølge indfødsretsekspert ved Institut for Menneskerettigheder Eva Ersbøll have indført særlige retningslinjer for behandlingen af de statsløses ansøgninger, men gjorde det altså ikke ifølge Birthe Rønn.Faktum er dog, at der hidtil ikke er fundet eksempler på ulovlige afslag til statsløse givet under Frank Jensen.»Og det er klart, at problemet bliver endnu større i 2004, fordi det er mange flere mennesker, der bliver berørt,« siger Eva Ersbøll. Hun henviser til, at statsløses ansøgninger efter lovstramningen under Bertel Haarder også skulle behandles på særlige betingelser, hvis de statsløse havde gæld til det offentlige eller ikke kunne bestå den krævede danskprøve.»Det er uforståeligt, at man ikke dengang sikrede sig, at disse menneskers sager blev behandlet korrekt,« siger Eva Ersbøll.Forkert svarInformation har tidligere dokumenteret, at FN-konventionen om statsløshed, som Integrationsministeriet altså begyndte at overtræde under Bertel Haarder, ikke kan have været ukendt for ministeren. I juni 2002 ratificerede han Den Europæiske Konvention om Statsborgerret, der blandt andet bekræfter, at Danmark følger FN-konventionen. Og i december samme år oversendte Haarder et notat til Folketingets Indfødsretsudvalg, hvor der blandt andet blev gjort rede for FN-konventionen.Desuden tyder alt på, at Haarders ministerium i foråret 2003 lod FN's Flygtningehøjkommissariat UNHCR forstå, at Danmark havde indrettet praksis sådan, at statsløses særlige rettigheder blev respekteret. UNHCR udsendte i marts 2003 et spørgeskema til en række lande med detaljerede spørgsmål om landenes håndtering af statsløse personer. Et af spørgsmålene var, om Danmark »havde taget skridt til at implementere« FN-konventionen om statsløshed. Svarene er fortrolige, men UNHCR oplyser til Information, at de »ikke gav anledning til bekymring«, og der er derfor grund til at antage, at Danmark svarede ja.Hverken integrationsminister Birthe Rønn Hornbech (V) eller indenrigsminister Bertel Haarder (V) ønskede i går at udtale sig til Information.
