Bredt flertal indgår forlig om bedre madkontrol
Næsten hele Folketinget står bag et nyt forlig om fødevaresikkerhed. Aftalen betyder færre rutinebesøg,  men flere målrettede kontroller hos problemvirksomheder
Fødevareminister Henrik Høegh (V) er tilfreds med et nyt bredt forlig om fødevaresikkerhed, som blev indgået mandag aften.


 Et meget bredt flertal i Folketinget har indgået et fireårigt forlig om kontrollen med vore fødevarer.
Med aftalen er de planlagte besparelser på fødevarekontrollen taget af bordet. Der skrues ned for de 9000-10.000 årlige rutinekontroller, mens der til gengæld skal gennemføres flere målrettede kampagnekontroller hos virksomheder, hvor der er problemer. Det oplyser fødevareminister Henrik Høegh (V) mandag aften efter den tredje forhandlingsrunde.
»Jeg synes, det er et godt forlig, hvor der bliver plads til en solid indsats mod salmonella og campylobacter, hvor vi ved, der er nogle udfordringer. Det er alt i alt et forlig, forbrugerne virkelig kan være tilfredse med,« siger Henrik Høegh.
Nyt gebyr
Socialdemokraternes Bjarne Laustsen er også tilfreds:
»Vi har undgået at få kontrollen bombet tilbage til Lars Barfoeds tid, hvor der var mange skandaler. Vi har sikret et uændret niveau, godt og vel, og undgået nedskæringen på de 30 mand, der var lagt op til. Egenkontrollen og smiley-ordningen skal ikke miskrediteres,« siger Bjarne Laustsen.
Pengene til en del af de fremtidige kontrolbesøg hentes via et nyt gebyr til detailhandlen, som hidtil har været fritaget for gebyrer.
Gebyrordningen skal indbringe 19 millioner kroner årligt, og indsatsen mod de sundhedsfarlige salmonella- og campylobacter-bakterier får fem millioner ekstra, siger Henrik Høegh.
»Vi forventer mellem en fordobling og en tredobling i antallet af kampagnekontroller, så der bliver mellem  1500-2000 kontroller årligt,« siger han.
Et uændret budget
SF's fødevareordfører, Kristen Touborg, ville gerne have bevaret de mange rutinekontroller.
»Det har jeg kæmpet for med næb og kløer, men jeg måtte erkende, at vi ikke kunne komme længere. Vi er gået fra, at halvdelen af fødevarekontrollen skulle skæres væk, til et uændret budget,« siger Touborg.
Kun Kristendemokraterne og Liberal Alliance er ikke med i aftalen.
Ritzau

