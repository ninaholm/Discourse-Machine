’Sig ordet kvoter, og du er sikker på, at det går helt i selvsving’
Danskerne kan ikke lide, at staten blander sig i ligestilling, viser undersøgelser. Det er grunden til, at regeringen har skiftet kurs og nu hverken vil indføre øremærket barsel til fædre, kvindekvoter i bestyrelser eller forbyde sexkøb, vurderer eksperter
Selv om øremærket barsel til mænd står i regeringsgrundlaget, så er alle planer om obligatorisk barsel til fædre nu droppet.


 
	Regeringen har ikke ret høje ambitioner på det her område. De vil ikke prioritere det,« mener, professor ved Institut for Statskundskab på Aalborg Universitet Anette Borchorst, efter at SSFR-regeringen kastede forslaget om øremærket barsel til fædre i den store ligestillingsskraldespand. I spanden lå i forvejen forslagene om kvindekvoter i landets bestyrelser og kriminalisering af sexkøb – alle punkter, der står nævnt i regeringsgrundlaget.

	Ifølge Tine Rosgaard, professor ved Institut for Statskundskab ved Aalborg Universitet, skyldes regeringens holdningsændring, at danskerne generelt mener, at »ligestilling er familiens eget ansvar«.

	I 2012 viste en undersøgelse fra Norstat for Cepos således, at 64 pct. af danskerne ikke vil have øremærket barsel til mænd, og at 85 pct. synes, at politikerne bør blande sig uden om, hvordan familierne fordeler barselstiden. En undersøgelse fra Dansk Erhverv viser yderligere, at 68 pct. er imod kønskvoter i erhvervslivet.

	»Regeringen ønsker at vise, at man lytter, når folk siger, at de ikke ønsker fædrekvoter. Der har været en del meningsmålinger, hvor folk siger, at de ikke ønsker kvoter, fordi det signalerer tvang. Det, tror jeg, at regeringen er blevet forskrækket over,« siger Tine Rosgaard.

	Hele dagen i går måtte regeringen derfor lægge øre til hård kritik.

	»Det her underminerer virkelig ligestillingspolitikken. Vi ved jo, at ligestilling ikke kommer af sig selv, så det er vigtigt, at der bliver lovgivet. Det bliver normsættende,« mener formand for Dansk Magisterforening Ingrid Stage, der også er medlem af regeringens udvalg for øremærket barsel.

	»Regeringen kunne jo bare have undladt det i regeringsgrundlaget. Men de har det med og har fremhævet, at der skulle ske noget på ligestillingsområdet,« siger hun.

	Ifølge Anette Borchorst, skyldes regeringens tilbagetog, at ligestillingsdebatten er blevet en politisk hvepserede.

	»Sig ordet kvoter, og du er sikker på, at det går helt i selvsving. Selv måltal og benchmarks bliver kaldt kvoter, når man taler om det i Danmark, og det her spørgsmål er blevet meget politiseret. Det bliver hurtigt skingert,« siger hun.

	Ifølge Anette Borchorst begyndte det politiske ligestillingsslagsmål for alvor i 2001, da daværende oppositionsleder Anders Fogh Rasmussen lancerede et forslag om at udvide barselsordningen til 12 måneder.

	»Det var første gang, Anders Fogh Rasmussen og Venstre for alvor profilerede sig på velfærdsområdet, fordi de havde jo et problem med de kvindelige vælgere,« fortæller Anette Borchorst. Barselsordningen var blevet lavet om tre år tidligere i 1998, hvor danske mænd havde fået to ugers øremærket barsel. Men det blev sløjfet af VK-regeringen i 2002, da Fogh gjorde alvor af sit forslag og forlængede barselsordningen.

	Siden har øremærket barsel til mænd været et politisk stridspunkt imellem blå og rød blok. De borgerlige partier har talt imod statsligt formynderi, mens venstrefløjen har argumenteret for, at det er statens opgave at skubbe ligestillingen i gang. I hvert fald indtil i går.

	»Regeringen vil ikke profilere sig på ligestillingsspørgsmål. Det er et område, hvor der er meget modstand, både fra den borgerlige blok, der taler om tvang og formynderi, og fra de private arbejdsgivere. Og så er der intern splittelse i Socialdemokratiet. Det er Socialdemokraterne, der er stukket af. SF er dybt skuffede, og de radikale siger ingenting,« siger Anette Borchorst.

	Prioriterer mor

	Hos Cepos er seniorkonsulent Henriette Kinnunen glad for, at regeringen har krøllet den øremærkede fædrebarsel sammen. Staten skal ikke blande sig , mener hun. At regeringen nu for tredje gang skifter holdning til ligestillingsemner overrasker hende ikke.

	»Når man sidder i opposition og skal skabe sin politik, forsøger man måske nogle gange at skabe noget kant til den siddende regering, men sagen er bare, at danskerne ikke ønsker øremærket barsel,« siger Henriette Kinnunen og tilføjer: »Regeringen er simpelthen blevet klogere.« Ifølge hende er barselsdebatten slet ikke en del af en større ligestillingsdebat.

	»Mænd har allerede ret til 32 ugers barsel. Der er altså ingen lovgivningsmæssige hindringer for dem til at tage mere, end de gør i dag. De har muligheden, det er bare om at benytte sig af den, hvis man vil,« siger Henriette Kinnunen.

	Anette Borchorst opfordrer politikerne til at kigge på de nordiske erfaringer.

	»I Norge er arbejdsgiverne for faderkvoter, fordi de gerne vil have kvinderne på arbejdsmarkedet. Og i Sverige var det den borgerlige regering, der indførte faderkvoter i 1995,« fortæller hun.

	– Men er det ikke et validt argument, at man ikke vil tvinge borgerne til at gøre noget bestemt, men at de selv kan vælge?

	»Men det gør man jo i forvejen. Den danske orlov er sammensat, så den prioriterer mor meget mere end nogen anden nordisk orlov. Hvis en kvinde kun tager på barsel i de to uger, der er tvunget, og så kommer tilbage på arbejdet, så mister man de næste 12 ugers barsel, fordi de er øremærket til mor. Det er klart, at der er et biologisk aspekt, der begrunder det – fødsel og amning og at komme sig efter graviditeten – men det er jo lige så meget tvang,« mener Anette Borchorst.

