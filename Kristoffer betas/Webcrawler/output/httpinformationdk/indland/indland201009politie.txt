Politiets udgifter til aflytning er fordoblet
På fem år er politiets udgifter i forbindelse med aflytning og indhentning af informationer fra teleselskaberne tæt på fordoblet. Ifølge Rigspolitiet er forklaringen, at kriminelle bruger flere forskellige telefoner


 Politiets udgifter til at indhente oplysninger fra teleselskaberne og aflytte telefoner er vokset stødt siden 2005. Det viser en oversigt fra Rigspolitiet. I 2005 brugte politiet 38 millioner på at aflytte og indhente oplysninger, og i 2009 var udgifterne steget til 74 millioner. Stigningen undrer SF's retsordfører Karina Lorentzen.
»Det kan ikke skyldes bandekriminalitet det hele. Umiddelbart er det svært at pege på nogle enkelte faktorer, som skulle ligge til grund for den massive prisstigning,« siger hun.
Ifølge Rigspolitiets pressechef Niels-Otto Fisker er de stigende udgifter et udtryk for, at politiet aflytter flere telefoner, end de har gjort tidligere.
»For fem år siden havde de kriminelle måske adgang til tre-fire forskellige telefoner. I dag bruger de langt flere. Det betyder, at der er flere enheder, som er relevante at aflytte eller indhente informationer om,« siger han og understreger, at den stigende mængde enheder ikke er ensbetydende med, at der er flere mennesker, der bliver aflyttet.
»Det handler om, at de kriminelle har flere telefoner i omløb, og derfor er der flere ting, der skal aflyttes,« siger han.
Men ser man på politiets årstabeller, som ligger på politi.dk, er det tydeligt, at antallet af mennesker, der bliver aflyttet eller registreret, er steget markant.
Vigtigere redskab
I 2007 blev 766 personer udsat for et indgreb i meddelelseshemmeligheden, hvilket vil sige, at politiet enten har aflyttet en telefon, åbnet et brev, eller indhentet oplysninger om en telefonsamtale eller en anden form for kommunikation.
I 2008 var tallet steget til 2.211 personer. Det samlede antal af indgreb lå ifølge politiets årstabeller på 1.737 i 2007 og på 4.811 i 2008. Men det overrasker ikke de konservatives retsordfører Tom Behnke. Han ser det som et udtryk for, at aflytningen og indhentningen af information er blevet et vigtigere redskab for politiet.
»Jeg tager det roligt, for det er min klare overbevisning, at man ikke aflytter mere, end hvad der er nødvendigt, og at det i øvrigt er godkendt af domstolene,« siger han og tilføjer, at han ikke vil ændre på politiets beføjelser.
»Vi har lavet reglerne for, hvordan man kan aflytte, og hvad der skal til for at aflytte, og så kører det af sig selv. Vi er selvfølgelig interesserede i at høre om det, hvis tallene går op eller ned, men det ændrer ikke ved de regler, vi har,« siger han.
Proportioner
Tom Behnke understreger, at han ikke er skeptisk over for politiets øgede udgifter.
»Politiet er ligesom alle andre myndigheder underlagt proportionalitetsprincippet, og det betyder, at indgrebet skal være proportionalt med det, man ønsker at opnå.  Derfor bliver der ikke aflyttet flere telefoner end højest nødvendigt«.
Karina Lorentzen ser derimod frem til en evaluering af den del af terrorlovgivningen, som handler om teleselskabernes registreringer.
»Vi vil gerne have undersøgt, hvad udbyttet har været, for det er vigtigt, at vi får mest muligt terrorbekæmpelse for pengene,« siger hun og tilføjer:
»For det kan ende med, at bekendtgørelsen om teleselskabernes logning ikke kun kommer til at koste teleselskabernes kunder penge, men også skatteborgernes,« siger hun.


