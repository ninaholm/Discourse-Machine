Private teologiuddannelser mister  godkendelse
Det Danske Bibel-Institut og Menighedsfakultetet har mistet godkendelsen af deres private bachelor-uddannelser fra Wales Universitet. Uddannelserne kører videre indtil 2016, hvorefter de to private aktører håber at få en ny akkreditering


 De teologiske bachelor- uddannelser på Dansk Bibel-Institut og Menighedsfakultetet har aldrig været godkendt i Danmark, men via en blåstempling fra Wales Universitet (WU) har de siden 2007 og 2005 alligevel kunnet udbyde bacheloruddannelser, som giver adgang til en kandidatuddannelse i teologi på universitetet. Det ser ud til at være slut nu, hvor WU meddelt, at de ikke længere kan godkende uddannelser på dansk.
Forud for opsigelsen af aftalen, har WU's lukrative godkendelsesforretning imidlertid været emne for en kritisk udsendelse på BBC Wales i efteråret, der også omtalte Dansk Bibel-Institut. Kritikken fik den walisiske undervisningsminister til at sætte en undersøgelse af WU i gang, der blev offentliggjort i foråret. Den slog fast, at hvis ikke universitetet forbedrer kvaliteten i godkendelses- arbejdet og finder andre måder at tjene penge på, så burde de lukke.
WU har ingen studenter, men er til gengæld et af de universiteter i Storbritannien, der godkender flest akademiske grader i udlandet: Hele 20.000 studerende fra 30 lande får derved deres eksamener fra det walisiske universitet, hvilket ifølge BBC-udsendelsen indbragte WU cirka 60 mio. kr. i 2009. Som undervisningsministeriets undersøgelse også antyder, er WU's afhængighed af de udenlandske akkrediteringer er en 'høj risiko'. I juni kom den britiske kvalitetssikringsinstitution Quality Assurance Agency (QAA) med sin undersøgelse af universitetet, der af uddannelseseksperter blev kaldt »de seneste års mest alvorlige rapport om et universitet«.
Uddannelser fortsætter
Akkrediteringen af de to danske uddannelser løber dog stadig helt frem til 2016, viser mails fra WU. Konstitueret rektor på Dansk Bibel-Institut Finn Rønne afkræfter, at bacheloruddannelserne står over for lukning.
»WU har ændret deres sprogpolitik efter kritik fra det britiske akkrediteringsorgan. Hvor de før kunne akkreditere uddannelser på mange forskellige sprog, så kan de fremover kun akkreditere uddannelser på engelsk og enkelte andre store sprog,« siger Finn Rønne.
Leder af Menighedsfakultetet Jørn Henrik Olsen understreger, at den ændrede sprogpolitik intet har med blæsten om WU's udenlandske godkendelser at gøre, da den blev ændret allerede sidste sommer, før BBC's afsløringer.
Menighedsfakultetet og Dansk Bibel-Institut overvejer nu, om de skal søge en ny akkreditering i udlandet eller omlægge undervisningen til engelsk, så de fortsat kan være akkrediteret af WU.
»Men hvis der er problemer i Wales, så er det godt, der bliver gjort noget ved det,« siger Jørn Henrik Olsen.
Øverst på ønskesedlen står dog at få godkendt uddannelserne af de danske myndigheder, så de studerende kan få SU. Ingen af de to skoler, der har eksisteret i godt 40 år, er i dag godkendt, fordi de ifølge myndighederne ikke lever op til kravene om fri og forskningsbaseret uddannelse. Jørn Henrik Olsen finder det urimeligt, at der ingen mulighed er for at blive godkendt i Danmark, som lovgivningen ser ud i øjeblikket.
»De danske myndigheder og universiteterne sætter hegnspæle op, selv om det er i strid med Bologna-deklarationen, der siger, der skal være ligestilling mellem offentlige og private uddannelser, hvis kvaliteten er i orden,« siger lederen af Menigheds- fakultetet.
Fejl at godkende private
Hvis de to skoler kommer til at stå uden akkreditering fra Wales Universitet eller et andet godkendt europæisk universitetet, vil de studerende fra de private uddannelser ikke længere kunne få merit på universitetet, forklarer studieleder på Det Teologiske Fakultet på Københavns Universitet, Jesper Tang Nielsen:
»Vi kan ikke godkende noget, der ikke er dokumenteret. I det øjeblik de ikke har et anerkendt universitet, som de aflægger eksamen ved, så har de heller ikke noget godkendt eksamensbevis.«
Studielederen på teologi mener, det er en fejl, at Wales Universitet har godkendt de to konservative kristne uddannelser.
»Hvis man skal udstede universitetsgrader, skal man anlægge et strengt akademisk syn på, om der er tale om fri og uafhængig forskning og uddannelse,« siger Jesper Tang Nielsen.
Han ser i modsætning til de kristne uddannelser Bologna-processen som problemet.
»Sagerne på University of Wales illustrerer faldgruberne i Bologna. Hvis et universitet har en lemfældig omgang med akkreditering af uddannelser, så står vi alle med et problem, fordi vi skal acceptere de uddannelser som adgangsgivende. Derfor bør det her vække eftertanke,« mener Jesper Tang Nielsen.

