Regeringen overholder ikke sine økonomiske planer
2005-planen blev efterfulgt af 2010-planen, som blev fulgt op af 2015-planen. Men selv om ingen af dem blev overholdt, fremlægger regeringen i dag endnu en økonomisk plan: 2020-planen. Den bør vi ikke sætte for meget lid til, lyder vurderingen fra eksperter, som påpeger, at heller ikke Nyrup-regeringen var  i stand til at holde sin økonomiske plan
Statsminister Lars Løkke Rasmussen vil i dag præsentere 2020-planen. Men på statsministerens skrivebord ophober sig allerede en stak af gamle økonomiske planer, som aldrig blev fulgt. Det gælder både for 2005-, 2010- og 2015-planerne, at de økonomiske ambitioner ikke blev indfriet. Men det er ikke kun de borgerlige regeringen, som har besvær med at overholde de økonomiske planer. Heller ikke Nyrup-regeringen havde held med det


 Hvad skal regeringen med en økonomisk plan, hvis den ikke bliver overholdt?
Det spørgsmål fristes man til at stille statsminister Lars Løkke Rasmussen (V), når han i dag fremlægger regeringens stort anlagte 2020-plan, som opstiller mål for dansk økonomi de næste ti år.
På statsminister Lars Løkke Rasmussens skrivebord ophober sig nemlig allerede en stak af gamle økonomiske planer, som aldrig blev fulgt. Det gælder både for 2005-, 2010- og 2015-planerne, at de økonomiske ambitioner ikke blev indfriet.
Trods mål om overskud på den offentlige saldo og en begrænsning af det offentlige forbrug er det gået stik modsat.
I perioden 2001-2010 er der ifølge Cepos brugt 33 milliarder mere end lovet i de økonomiske planer.
Tidligere overvismand Torben M. Andersen kalder det »en alvorlig sag,« at planerne konsekvent ikke er blevet fulgt.
»Der er en systematisk afvigelse mellem planer og realiteter, både hvis vi ser på 2010-planen og 2015-planen. Der har været må-tal for det offentlige forbrug, som man ikke har kunnet overholde, og så er der lagt linjer for, hvordan man ud i fremtiden skulle få finansieringen på plads. Den del af planen er man bare aldrig rigtig kommet i hus med,« siger han.
Når planer og mål rækker så langt frem i tiden, bliver det uhyre svært at stille politikerne til ansvar for, hvordan det går med styringen, påpeger han.
Dobbelt forbrug
Ifølge Cepos' tal har budgetoverskridelserne været så drastiske, at der for hver ekstra krone, regeringen har aftalt at bruge, er blevet brugt to, konstaterer Mads Lundby Hansen, chefanalytiker i Cepos.
»Med udgangspunkt i de betydelige budgetskred, der har været både under VK og under den tidligere regering med Poul Nyrup Rasmussen i spidsen, kan man naturligvis ikke have særlig meget tillid til de her planer,« siger han og forklarer, at selv om der i årevis har været en målsætning om, at det offentlige forbrug måtte stige med maksimalt en procent, så er realiteten, at det årligt er steget næsten dobbelt så meget, så den reelle vækst har været 1,8 pct.
»I det lys må vi se med stor skepsis på de her planer,« siger Mads Lundby Hansen, der dog roser regeringen for at have indført sanktionsmuligheder over for kommunerne, så uaftalte udgifter kan straffes kontant via modregning i bloktilskuddet.
Sjældent giver Arbejderbevægelsens Erhvervsråd Cepos ret i særlig meget. Men i dommen over de økonomiske planer, er de alligevel enige om en ting: Der er ført uansvarlig politik trods politikernes snak om økonomisk holdbarhed.
For samtidig med at de offentlige udgifter er steget mere end forventet, har regeringen givet skattelettelser. Det har skabt et hul i statskassen, som kunne være undgået, konstaterer Arbejderbevægelsens Erhvervsråd i en ny analyse.
»De økonomiske vanskeligheder er i vidt omfang selvforskyldte, for uden regeringens skattelettelser og videreførelsen af skattestoppet ville der være balance på den offentlige saldo i 2020 i stedet for et underskud på godt 20 mia. kr.,« siger chefanalytiker Martin Madsen.
Upåagtet at økonomisk ansvarlighed i dag synes at stå øverst på statsministerens dagsorden, vil der ifølge AE blive uddelt for over 30 milliarder kroner i skattelettelser frem til 2020, eftersom skattestoppet forventeligt fastholdes.
»Så nu skal vi igen spare og giver igen de ældre skylden, selv om vi allerede, da Velfærdsaftalen blev indgået, tog hånd om det problem. Men fordi man siden både har delt skattelettelser ud og ladet det offentlige forbrug skride, så står vi med problemet igen,« siger Martin Madsen og advarer regeringen om helt at udhule de økonomiske planer.
»Planerne har tidligere været rost, og også internationalt har Danmark været anerkendt for forsøget på at holde et langsigtet fokus. Men det er som om, at politikerne er blevet så fortrolige med planerne, at de har regnet ud, hvordan man kan udnytte dem imod hensigten. De vil gerne bruge pengene nu og her, og så placerer de finansieringen langt ude i fremtiden,« siger han.
Mærkværdige mål
Det kan være svært på et tiårigt sigt at ramme rigtigt i de økonomiske antagelser, men ifølge professor i økonomi ved Aarhus Universitet Nina Smith er der også noget grundlæggende mærkværdigt ved brugen af de økonomiske planer, fordi målsætningerne indtil videre har været »meget diffuse,« forklarer hun.
»Det er nogle mærkværdige pejlemærker, som er opstillet i for eksempel 2015-planen. Og hvis politikerne ikke overholder dem, hvem har så ansvaret? Noget af det er kommunernes område, noget er regionernes, andet er staten og folketinget, og så er der konjunkturudviklingen og så videre,« siger Nina Smith.
For eksempel har der været opstillet et mål for det offentlige forbrug, men ikke for udgifterne til overførselsindkomster, selv om de to ting unægteligt hænger sammen, påpeger hun.
Fra regeringens side er der dog lagt op til en strammere styring fremover, og den økonomiske krise kan være med til at tvinge både den nuværende og næste regering til at sætte handling bag planerne.
I Sverige, hvor der fremlægges treårige budgetplaner, lykkes det stort set hvert år at overholde dem. Men det skyldes ikke mindst, at 90'ernes lavkonjunktur har skabt en strengere budgetdisciplin i Sverige, lyder det fra eksperterne, der spændt afventer dagens 2020-plan.


