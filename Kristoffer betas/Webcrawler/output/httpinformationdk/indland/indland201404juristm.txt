Jurist: Ministerium dækker for ændring af børnecheck
Morten Østergaards (R) skatteministerium henviser til en ny ’forståelse’ af EU-retten som belæg for, hvorfor det er nødvendigt at fjerne optjeningsprincippet i forhold til børnechecken. Men der er ikke sket et juridisk nybrud, påpeger jurister


 
	Når regeringen i et lovforslag udfærdiget af Skatteministeriet begrunder, hvorfor det er nødvendigt at fjerne optjeningsprincippet for børnechecken, sker det blandt andet med henvisning til to domme afsagt af EU-domstolen i 2011 og 2013.

	Men de to domme indeholder ikke nogen ny juridisk udvikling, siger lektor i EU-ret Peter Starup fra Syddansk Universitet.

	»Dommene kom ikke ud af den blå luft, og de bekræfter stort set, hvad man tidligere har antaget,« siger Peter Starup.

	Han konkluderede mandag i Information, at optjeningsprincippet med al sandsynlighed var i strid med EU-retten, allerede da det blev fremsat som lovforslag af VK-regeringen i 2010.

	Efter at have gennemgået EU-domstolens retspraksis har han fundet flere domme, der støtter den antagelse.

	Peter Starups vurdering er derfor, at de to domme, som bliver fremhævet i lovudkastet, er et »figenblad«, der skal dække over, at ministeriet i 2010 indførte et optjeningsprincip på et »spinkelt« juridisk grundlag.

	»Da det politisk blev besluttet i 2010, at der skulle indføres et optjeningsprincip, måtte embedsværket finde en forklaringsmodel, der kunne gennemtrumfe det resultat, man ville nå frem til fra politisk side,« siger Peter Starup.

	»Men da man under den nuværende regering ville fjerne optjeningsprincippet, måtte embedsværket henvise til en ny udvikling, der kunne forklare, hvorfor det nu skulle laves om.«

	Skatteminister Morten Østergaard skriver i en kommentar til Information, at han ikke har mulighed for at forholde sig til den tidligere regerings beslutningsgrundlag, men:

	»Denne regering har fået en glasklar vurdering af, at den udformning af optjeningsprincippet, som blev indført af den tidligere regering, er i strid med EU-retten. I den vurdering nævnes de to domme, og derfor indgår dommene også i regeringens lovforslag.«

	Optjeningsprincippet betød, at EU-borgere i Danmark skulle have bopæl eller beskæftigelse i mindst to ud af de seneste 10 år i Danmark for at modtage fuld børnecheck.

	Men EU-Kommissionen henvendte sig i april sidste år til den nuværende regering og bad Danmark ændre reglerne, fordi kommissionen mener, at optjeningsprincippet er i strid med EU-retten.

	Henrik Skovgaard-Petersen, der er ph.d.-studerende i EU-ret ved Aarhus Universitet, siger, at der ikke i sig selv er noget mærkeligt i, at ministeriet fremhæver de seneste relevante sager fra EU-domstolen. Men han vurderer ligeledes, at de to domme ikke udgør noget juridisk nybrud.

	»Man kan derfor med rette spørge, hvorfor det overhovedet er nødvendigt at bruge de to sager til at nå frem til, at optjeningsprincippet er ulovligt i henhold til EU-retten. Optjeningsprincippet var i forvejen noget tvivlsomt,« siger Henrik Skovgaard-Petersen.

	Ikke fjernet fra lovgivning

	I brevet fra EU-Kommissionen til Danmark argumenterer kommissionen for, at optjeningsprincippet ikke kan bestå. Det er der »etableret retspraksis«, der viser, mener kommissionen.

	I en note henviser kommissionen til én af sagerne fra EU-domstolen, som skatteministeriet også fremhæver. Til det siger Peter Starup, at der i den konkrete sag fra EU-domstolen blev henvist til tidligere retspraksis, hvilket begrundede udfaldet af sagen. Derfor er der ikke noget afgørende nyt i sagen, vurderer han.

	Udbetalingen af børnechecken blev efter henvendelsen fra EU-Kommissionen administrativt ændret, så den ifølge regeringen nu er i overensstemmelse med EU-retten. Men i selve lovgivningen er optjeningsprincippet ikke fjernet.

