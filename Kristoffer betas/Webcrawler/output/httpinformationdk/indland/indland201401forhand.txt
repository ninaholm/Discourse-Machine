Forhandlingerne handlede om alt andet end en letbane til Billund
Efter et langt forhandlingsforløb blev regeringen, Enhedslisten og Dansk Folkeparti i går enige om, hvordan 28,5 mia. kr. de næste mange år skal forbedre den offentlige transport, men forhandlingsforløbet fortæller historien om en regering, der ikke har forstået, hvordan man forhandler med det tidligere VK-støtteparti og en partileders lokale valgkreds
Hos Dansk Folkeparti har der aldrig været den store tvivl om, at man ville indgå i en aftale. Men undervejs i forløbet har partiet haft to store udfordringer, der skulle findes en løsning på: Først og fremmest skulle regeringen ikke have en alt for stor sejr, som en aftale om togfonden ville være, alt for nemt.Foto: Thomas Lekfeldt/Scanpix

Egentlig var der gjort klar til den helt store festmiddag i Transportministeriet mandag aften. Forhandlerne fra regeringspartierne med transportminister Pia Olsen Dyhr (SF) i spidsen samt delegationerne fra Dansk Folkeparti og Enhedslisten havde udsigt til at fejre underskrivelsen af aftalen om en togfond på 28,5 mia. kr. med steak, bearnaisesauce og bagte kartofler.Men da middagen skulle indtages, manglede et par af gæsterne. Forhandlerne fra Dansk Folkeparti, trafikordfører Kim Christiansen og finansordfører René Christensen, måtte nøjes med at sende lange blikke efter maden. Og stemningen blandt de tilbageværende politikere var præget af frustration og ærgrelse.Efter en kort telefonsamtale – formentlig med partiformand Kristian Thulesen Dahl – afviste Kim Christiansen og René Christensen at skrive under på udkastet til en aftaletekst. De lokale kommunalbestyrelser i Vejle og Billund skulle have mulighed for at vælge mellem en jern- eller letbane mellem de to byer, mente Dansk Folkeparti. Det ønske delte resten af forhandlingslokalet på daværende tidspunkt ikke – og slet ikke, da Dansk Folkeparti mente, at en eventuel letbane skulle finansieres af staten gennem togfonden, og ikke som det sædvanligvis gøres, nemlig ved at stat og kommune finansierer omkring halvdelen hver.Under VK-regeringens tid gik der en vandrehistorie om, at skulle ministrene have aftaler på plads med det faste støtteparti, skulle der god dansk mad på menuen, når forhandlingerne strakte sig til langt ud på aftenen. I Finansministeriet blev der ofte under finanslovforhandlingerne serveret flæskesteg til daværende finansordfører og nuværende partiformand for DF, Kristian Thulesen Dahl. Men selv om regeringen på det punkt havde taget ved lære og sørget for at få en god bøf på menuen, var det ikke nok til at overbevise Dansk Folkeparti. For i virkeligheden drejede forhandlingsforløbet i forbindelse med de mange milliarder i togfonden sig om alt andet end en letbane mellem Billund og Vejle.Lokal diskussion af modellerHos Dansk Folkeparti har der aldrig været den store tvivl om, at man ville indgå i en aftale. Men undervejs i forløbet har partiet haft to store udfordringer, der skulle findes en løsning på: Først og fremmest skulle regeringen ikke have en alt for stor sejr, som en aftale om togfonden ville være, alt for nemt.Dernæst havde Kristian Thulesen Dahl nogle lokale problemer med dele af indholdet i togfonden: Thulesen Dahl er bosat i Thyregod, som ligger godt en halv times kørsel fra både Vejle og Billund. Samtidig er Thulesen Dahl valgt i Vejle-kredsen. Derfor var det vigtigt for Dansk Folkeparti-lederen, at det var krystalklart, hvilken løsning der var lokal opbakning til i området.Det krævede en dag i medierne, hvor der blev diskuteret, om det var en jern- eller letbane, der skulle etableres mellem Billund og Vejle. Det uagtet at hverken en jernbane eller letbane fra Vejle til Billund er gavnligt for samfundsøkonomien.Trafikstyrelsen gennemførte på baggrund af en politisk aftale om bedre mobilitet fra november 2010 en forundersøgelse af en banebetjening af Billund Lufthavn, som viste, at en letbane ikke er rentabel i sig selv, mens professor i transportøkonomi fra DTU Transport Mogens Fosgerau til DR Nyheder i går understregede, at en jernbaneforbindelse mellem de to byer »vil give et samfundsøkonomisk tab.«I Dansk Folkeparti har analysen været, at selv om togfonden er den største trafikpolitiske aftale siden Storebæltsbroen, spreder den ikke den store glæde: Ofte vil den, der får bedre togforbindelser, klage over, at de ikke er gode nok, mens den, der ikke bliver tilgodeset, vil beklage sig over det. Derfor har lokalt ejerskab til beslutningen i Vejle-området været altafgørende for Kristian Thulesen Dahl og DF-toppen.Tog æren fra DFMen med til historien om det historiske togfondforlig hører også, at regeringen i Dansk Folkepartis øjne har været lidt for ivrig for at få en aftale før jul og derfor forcerede forhandlingsforløbet, og så var regeringen også for hurtig til at tage æren for de ting, som DF mener, det har æren for at have forhandlet ind.DF-toppen har eksempelvis undret sig over, at transportminister Pia Olsen Dyhr og Socialdemokraternes næstformand Mogens Jensen i lokale medier angiveligt har fortalt vidt og bredt om fordelene ved en jernbane mellem Billund og Vejle.Den sejr skulle Dansk Folkeparti have haft for sig selv, hvis forhandlingsforløbet skulle være stringent og klassisk.For regeringen var det vigtigt, at Dansk Folkeparti blev en del af forligskredsen. Dels fordi regeringstoppen helst ser så brede forlig som muligt, da det underbygger dens argument om at have brudt blokpolitikken efter 10 år med VKO-flertal, dels fordi Dansk Folkeparti skal være garantien for, at aftalen om at hæve beskatningen på Nordsøolien og investere provenuet i togskinner, hvis en borgerlig regering kommer til magten efter et valg holder.Den sikkerhed tog Dansk Folkeparti sig betalt for – med en ekstra dag til at diskutere letbane over for jernbane i midten af Jylland.&nbsp;
