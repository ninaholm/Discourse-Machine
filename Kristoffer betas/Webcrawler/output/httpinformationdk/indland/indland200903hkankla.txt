HK anklager S for misbrug af ledelsesretten
I forbindelse med en personalerokade hos Socialdemokraterne på Brogen, anklages partiet for brud på overenskomst og misbrug af ledelsesret. "Alv0rligt," mener ekspert. S-ledelsen har ingen kommentarer


 Det står sløjt til med at varetage arbejdernes interesser internt i det gamle arbejderparti. I et brev fra HK, som Information er kommet i besiddelse af, anklages Socialdemokraternes ledelse i hårde vendinger for blandt andet at bryde overenskomsten i forbindelse med en intern omstrukturering af personalet på Christiansborg:
"Jeres fremgangsmåde i denne sag tenderer misbrug af ledelsesretten, hvilket med baggrund i vores tidligere konstruktive møder ryster mig noget", skriver faglig sekretær Steen Preisler fra HK Service Hovedstaden til gruppeformand Carsten Hansen.
I brevet anklager HK desuden partiets fremgangsmåde for "værende i strid med overenskomsten" og for at tilsidesætte Arbejdsmiljølovens krav "om at sikre et sikkert fysisk og psykisk arbejdsmiljø".
Ifølge Informations oplysninger er Socialdemokraterne i gang med en større omlægning blandt medarbejderne på Christiansborg.
Her bliver de 45 MF'ere i dag serviceret af godt 25 HK-ansatte medlemssekretærer. Efter sommerferien ønsker S-ledelsen at rokere rundt og ansætte flere akademikere - men håndteringen af den proces får altså nu HK til at trække blank.
Ekspert: Alvorlig sag
Arbejdsmarkedsforsker og professor på Københavns Universitet Jesper Due understreger, at han ikke kender til sagens detaljer.
"Men hvis der er hold i beskyldningerne fra HK, så må man sige, at det er en ganske alvorlig sag for Socialdemokraterne," siger han.
Jesper Due henviser til partiets tætte bånd til fagbevægelsen, som altid har stræbt efter at give sine ansatte vilkår, der mindst var lige så gode, som man krævede af arbejdsgiverne. Dét gør S ekstra sårbar over for sådanne angreb.
"Og i forhold til offentligheden er det formentlig ikke lige sådan, de har brug for at fremstå i en situation, hvor der er problemer nok på arbejdsmarkedet, og hvor man prøver at tale lønmodtagernes sag," siger Jesper Due.
Information erfarer, at politikerne skal samles i en form for temagrupper, der skal serviceres af et par HK-sekretærer samt have adgang til akademisk bistand og studentermedhjælpere. 
Dermed kan de HK-ansatte på Christiansborg se frem til en del forandringer efter sommerferien. Planerne er blevet til efter længere tids udvalgsarbejde, der dog ifølge HK "ikke er befordrende for et konstruktivt samarbejde". 
Socialdemokraternes gruppeformand, Carsten Hansen, afviser at kommentere beskyldningerne fra fagforeningen.
"I forhold til breve omkring faglige forhandlinger, så kommenterer jeg dem ikke i pressen. Det tager jeg med de faglige parter."
- For Socialdemokratiet må det være ekstra hårdt at blive udsat for disse beskyldninger?
"Jeg selv er gammel tillidsmand, og sådanne ting tager jeg i en forhandling. Så det tager vi med HK Service Hovedstaden og med tillidsmanden herinde," siger Carsten Hansen.

