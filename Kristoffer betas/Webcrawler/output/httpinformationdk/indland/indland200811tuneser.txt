Tuneserlov er allerede praksis
Rigspolitiet har allerede pålagt flere personer på tålt ophold at overnatte i Sandholmlejren hver nat. Den omstridte stramning af loven er derfor overflødig, vurderer ekspert


 Fem af de personer, der lever på tålt ophold, er allerede blevet pålagt af Rigspolitiet at overnatte i Center Sandholm, og fire af dem har efter eget udsagn skrevet under på en erklæring om at overholde påbuddet. De har desuden fået at vide af politiet, at de kan straffes med fængsel, hvis de bryder reglen. 
Fouad er palæstinensisk flygtning fra Libanon og har været på tålt ophold i 11 måneder, efter at han fik en udvisningsdom i forbindelse med en narkosag. Da han havde afsonet dommen på et års fængsel, blev han sendt til Center Sandholm på tålt ophold, fordi han ikke kan sendes tilbage til Libanon, hvor han risikerer forfølgelse. 
"For 20 dage siden sagde politiet, at jeg ikke må tage til Århus og besøge min kone og mine børn. Nu sover jeg her hver nat og bliver på mit værelse. Hvis jeg går ud af Sandholm, siger de, at jeg bliver straffet. De siger, jeg får fire måneder," siger Fouad.
En lignende historie kan Saved, palæstinensisk flygtning fra Libanon, fortælle. Han lever på ubestemt tid på tålt ophold i Sandholm efter en narkodom, fordi han ikke kan sendes tilbage til Libanon, hvor han risikerer dødsstraf. For 20 dage siden bad Rigspolitiet ham om at skrive under på, at han vil opholde sig på Center Sandholm. 
"Jeg kan ikke få lov til at overnatte uden for Sandholm for politiet, så sender de mig i fængsel igen," siger Saved. 
Samme besked har tre andre fået. Den palæstinensiske flygtning Ibrahim blev tilbage i juni måned mundtligt pålagt af Rigspolitiet at tage ophold i Center Sandholm. For 15 dage siden fik han også et skriftligt påbud. Zezva fra Tjetjenien fik allerede tilbage i juni 2007 et brev fra Rigspolitiet, hvor der stod, at han skulle overnatte på Center Sandholm hver nat. 
Også Hamid, som er flygtning fra Iran, fortæller, at han allerede tilbage i 2002 skrev under på, at han skal overnatte på Center Sandholm. Det har han så gjort de sidste syv år, og det kan han blive ved med at gøre resten af sit liv, for myndighederne har opgivet at sende ham tilbage til Iran, hvor han risikerer at bliver forfulgt. 
"Hvorfor skal jeg straffes for evigt?" spørger han.
Overflødig lov
Men når man allerede nu kan indskrænke personer på tålt opholds bevægelsesfrihed, er det lovforslag, som Folketinget i går 1. behandlede, overflødigt, vurderer juridisk konsulent i Amnesty International Claus Juul. 
"Man kan allerede, som loven er nu, pålægge folk, at de skal have daglig meldepligt og sove på asylcentret, hvis det er nødvendigt for, at politiet kan finde ud af, hvor folk er. Det er dybt kritisabelt, at man nu pålægger folk, der allerede er dømt, en tillægsstraf i forhold til danske statsborgere eller andre, som ikke bliver udvist," siger han.
Målet med loven var at sørge for, at den tunesiske mand, som er mistænkt for at planlægge et mord på Kurt Westergaard, ikke kan opholde sig nær Muhammedtegnerens hjem i Århus, men det kunne man ifølge Claus Juul sagtens have gjort inden for gældende lovgivning. 
"Man har hele tiden kunnet holde øje med dem, man vurderede var farlige, men nu vælger man altså at gennemføre en lov, som rammer alle på tålt ophold, uden at det er konkret nødvendigt i den enkelte sag," siger han. 

