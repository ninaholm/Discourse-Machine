Udlændingeservice svigter: 850 sager er trukket ud
Udlændingeservice har ikke levet op til deres egne mål i et stort antal sager om familiesammenføring


 Udlændingeservice har et mål for deres familiesammenføringssager: De skal klares inden for fem måneder. Men det er ikke sket.
I en e-mail til Information oplyser styrelsen, at der er truffet ca. 8.500 afgørelser om familiesammenføring i årets første syv måneder.
Af dem har ca. 850 overskredet servicemålet.
Problemet er, at et stort antal sager simpelthen har fået lov til at ligge i månedesvis, før de er blevet screenet for, om der er afgivet de nødvendige oplysninger. Derfor er sagsbehandlingen kommet for sent i gang.
Kontorchef Merethe Nord Philip skriver:
»På trods af et ekstraordinært stort antal sager klares langt hovedparten, tæt ved 90 procent, inden for servicemålet på fem måneder. Det, der navnlig har skabt frustration, er de sager, hvor der har manglet oplysninger for at starte sagsbehandlingen. Målet har derfor været at forkorte screeningstiden, så vi på et langt tidligere tidspunkt kunne give ansøgerne oplysning om sagsbehandlingsforløbet og holde servicemålet også i disse sager. Vi har løbende øget ressourcerne, og antallet af medarbejdere er alene i år fordoblet fra 46 til 90. Vi har sat ind over for screeningstiden, som er forkortet med næsten en tredjedel hen over sommeren. Vi er derfor nu i en normal gænge.«
Styrelsen holder øje med de demonstrerende flygtninge fra Syrien foran styrelsens dørtrin:
»Vi har været i dialog i tre dage i sidste uge og lyttet til deres frustrationer over ventetiden. Vi oplyste, at vi gør alt, hvad vi kan, for at behandle sagerne så hurtigt, som det er muligt. Vi vejledte om, at de altid kan få en status i deres sag inde i Borgerservice, og det har de gjort flittigt brug af. Endelig oplyste vi, at det ikke gør nogen forskel i sagsbehandlingen, at de demonstrerer. På den baggrund valgte 24 ud af 33 strejkende at forlade stedet. Vi holder løbende øje med de tilbageværende, bl.a. for at se til deres velbefindende.«

