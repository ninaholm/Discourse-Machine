Alvor
Den løbende afdækning af Lars Løkke Rasmussens GGGI har et anstrøg af farce. Men bag de muntre historier lurer alvoren


 
Med jævne mellemrum får den løbende afdækning af Lars Løkke Rasmussens GGGI et anstrøg af farce. Det var eksempelvis tilfældet, da Information i december kunne fortælle om GGGI’s mystiske London-kontor, hvor en McKinsey-konsulent figurerede som direktør, før han overhovedet blev ansat i GGGI, og før kontoret reelt blev etableret. Og det var tilfældet, da det i gårsdagens avis kom frem, at et britisk firma har rekrutteret personale til GGGI, uden at organisationens egen personaleafdeling har kendt til det.

Men bag de muntre historier lurer alvoren. Siden det sidste år kom frem, at Lars Løkke Rasmussen som GGGI-formand har fløjet verden rundt på første klasse, er et sandt kaos i GGGI blevet afdækket.

	Tilsyneladende har organisationen ikke styr på ret meget, og det er formentlig forklaringen på, at der i GGGI har kunnet foregå ting, som har fået eksperter til at rejse mistanke om decideret fusk. Blandt andet har organisationen indgået millionkontrakter med McKinsey i strid med egne udbudsregler, ligesom en stor kontrakt uden at blive sendt i udbud er gået til et institut ledet af GGGI’s næstformand.

Særlig alvorligt er det for Danmark, fordi regeringen ønsker at videreføre den danske bevilling på 90 millioner kr. over tre år til GGGI – en beslutning, der blev truffet, kort før Helle Thorning-Schmidt i marts skulle besøge GGGI-hjemlandet Sydkorea som led i et storstilet dansk erhvervsfremstød. Pengene til organisationen kommer fra de danske bistandsmidler, og man må, som en række danske NGO’er har gjort, spørge, om ikke midlerne kunne bruges bedre andetsteds.

	Yderligere bekymrende er det, at udviklings-minister Mogens Jensen har afvist at undersøge mistanken om fusk i GGGI med den forklaring, at vi må se fremad i stedet for at hæfte os ved fortidens problemer. Er det virkelig Mogens Jensens holdning, at vi blot skal krydse finge og håbe, at GGGI får styr på sin administration? I så fald synes den nye minister ikke at have forstået, hvor alvorlige problemerne i GGGI faktisk er.

