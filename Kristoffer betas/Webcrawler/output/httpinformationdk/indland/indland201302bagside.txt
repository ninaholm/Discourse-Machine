Bagsiden: Hunden Thor kan koste danske arbejdspladser
Direktøren i Novasol fortæller, at han hver dag modtager breve fra bekymrede tyskere, som nægter at holde ferie i et hundemorderland, og at sagen om den dødsdømte hund Thor skader dansk turisme


 Historien om den dødsdømte hund Thor får nu alvorlige konsekvenser for den danske turistbranche. Det kunne firmaer, der udlejer sommerhuse, i går fortælle i næsten samtlige danske medier.
»Det kører fuldstændigt vanvittigt. Vi får breve hver dag, og vi har endda haft folk, der siger, at de har holdt ferie i Danmark i mange år, men nu synes de, at grænsen er nået,« sagde direktør for udlejningsbureauerne Novasol og Dansommer Jan Haapanen i går til DR. Et par timer senere nåede nyheden Ekstra Bladet, hvortil Jan Haapanen udtalte:
»På de sociale medier skriver tyskerne, at deres hunde formentligt bliver slået ihjel, hvis de holder ferie i Danmark.«
Haapanen peger desuden på, at hundeglade brugere på Facebook opfordrer tyskerne til at rejse til andre lande ved at vise billeder af hvalpe, der bliver aflivet, og grædende børn.
»Det gik rigtigt godt med udlejningen, men det her (sagen om hunden Thor, red.) er med til, at vi ikke får vendt tendensen i 2013«.
I værste fald kan det ifølge Jan Haapanen betyde, at Danmark mister arbejdspladser inden for sommerhusturismen. Ligeså kunne Feriehusudlejernes Brancheorganisation fortælle, at de også mærker konsekvenserne af schæferhunden Thors dødsdom.
»Det er fint, at der er krav om hundesnor og hundemaske for visse racer, men som loven (hundeloven, red.) er skrevet nu, mister vi bookinger i danske sommerhuse,« sagde foreningens administrerende direktør Carlos Villaro Lassen til Ekstra Bladet.
’Hundemordernation’
Sagen om schæferhunden Thor, der blev dødsdømt for at have bidt en anden hund, har gjort Danmark til en »hundemordernation«.
Selvom Siegfried Matlok, der er chefredaktør for den tysksprogede avis Der Nordschleswiger, mener, at man bør tage den tyske vrede med ro, og han siger til Ekstra Bladet, at den først og fremmest stammer fra en international fundamentalistisk gruppe, der går ind for dyrevelfærd, og som bruger sagen til at opfordre til boykot af danske sommerhuse.
Historien om den danske turisme, som lider under sagen om Thor, kørte i går så massivt i medierne, at fagbladet Journalisten valgte at gå ind i sagen. Over for bladet måtte Jan Haapanen fra Novasol trække i land og sige, at det antal af tyskere, der aflyste deres ferie i Danmark, egentligt er ret lille. Faktisk har Jan Haapanen kun modtaget én enkelt booking-aflysning pga. Thor.
»Vi taber 4-5 procent af de tyske turister hver år, men det er ikke kun pga. hundene. Det er også på grund af det dårlige vejr«, sagde Jan Haapanen om sagen, der ifølge ham fejlagtigt har udviklet sig til en rigtig »kioskbasker«.
 

