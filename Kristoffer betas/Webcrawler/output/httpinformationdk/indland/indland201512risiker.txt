’Det her risikerer at blive starten på en dyb vinter i dansk europapolitik’
To pensionerede EU-embedsmænd begræder danskernes nej til at omdanne retsforbeholdet. For det handler om langt mere end 22 retsakter. Det er selve den danske deltagelse i EU som et solidarisk, fællesskabsorienteret projekt, der kan blive truet, mener de
 Lars Løkke Rasmussen talte under valgkampen om retsforbeholdet til Tænketanken Europas årlige konference. Ved siden af Lars Løkke sidder Poul Skytte Christoffersen.


 »Jeg håber, du aldrig får brug for at bringe denne artikel,« sagde Per Lachmann, da Information i går eftermiddag bad ham udlægge konsekvenserne, hvis det nej, som meningsmålingerne pegede på, blev en realitet.
Den tidligere EU-embedsmand og nuværende seniorrådgiver i Tænketanken EUROPA er overbevist europæer. Også Poul Skyttes hjerte banker for Europa. Han har et nogenlunde lige så langt EU-cv som Per Lachmann. På det står der blandt andet ’tidligere EU-ambassadør’ og ’tidligere topdiplomat i EU’. De to EU-veteraner lægger da heller ikke skjul på, at de ikke ser lyst på Danmarks fremtidige EU-engagement.
»Det her risikerer at blive starten på en dyb vinter i dansk europapolitik,« siger Poul Skytte, som mener, at nej’et vil betyde, at man ikke tager nogle af de andre forbehold op til revurdering. For eksempel forsvarsforbeholdet, som der har været spekuleret i at se på, hvis denne folkeafstemning endte med et ja.
»Men med sådan et resultat kan jeg slet ikke se, hvordan sådan noget kan foregå,« siger han.
»Hvem tør lave en folkeafstemning igen, hvis man forkaster et tilbud om frit valg på alle hylder? Ikke engang dét vil man have,« istemmer Per Lachmann.
Kvart Ungarn
Per Lachmann mener, at danskernes nej vil betyde meget for, hvordan de andre EU-lande ser på Danmark.
»Det er efterhånden sådan, at Danmark gradvist og til stor forundring bliver betragtet som – hvis ikke Ungarn light – så Ungarn kvart. Der er en bølge af nationalisme, som ønsker at bryde Europa op. Tænk bare på Frankrigs Le Pen og Orbáns Ungarn. Det skal vi passe på ikke at blive en del af,« siger Per Lachmann.
Poul Skytte er også bekymret for, hvad nej’et generelt vil betyde for Danmarks integration i EU.
»Danmark er helt objektivt det medlemsland, der står længst uden for det centrale samarbejde,« siger han og påpeger, at vi tidligere har været »ganske gode til at kompensere«.
»Vi har haft tradition for at sørge for at blive betragtet som et proeuropæisk land ved at være meget pragmatiske og resultatsøgende og ved at overholde lovene og reglerne. Men det er ved at forsvinde. Man kan jo ikke kalde det for resultatsøgende, at vi nu siger nej til det, de andre ser som et kolossalt godt tilbud. Og så på et tidspunkt, hvor EU står over for store problemer,« siger Poul Skytte, som mener, at Danmarks indstilling til flygtningekrisen også kan være med til at skubbe i den retning.
»Enhver forhandling handler om give and take, men hvad kan vi egentlig give nu? Det er der ingen, som rigtig går op i. Det gør mig pessimistisk.«
Savnede begejstret ja
Han har været skuffet over, at ingen har præsenteret et begejstret ja i valgkampen, og at »der ikke er nogen, der har forsvaret, at grundideen i EU er gensidigt forpligtende«.
»De andre spiller med på samme melodi som Dansk Folkeparti. Når ledende kræfter på ja-siden siger, at vi bare kan trække overdragelse af suverænitet tilbage, så angribes jo en af hjørnestenene i EU-samarbejdet. Hvis man kunne det, så var det jo ikke et forpligtende internationalt samarbejde. Man bliver nødt til at acceptere, at bordet fanger,« siger Poul Skytte.
Poul Skytte mener, at man kan se en lige linje fra europaparlamentsafstemningen over debatten om EU under folketingsvalget og til nu.
»Alle tre har været karakteriseret ved, at Dansk Folkeparti har sat dagsordenen, uden at de andre partier rigtigt har sat deres egen,« siger Poul Skytte, som forudser, at Danmark »glider mere og mere over i en britisk retning og længere og længere væk fra Europas midte«.
Tænker som briterne
Per Lachman hæfter sig ved, at han har set tegn på den samme tankegang i den danske debat om retsforbeholdet, som da premierminister Cameron i en tale i begyndelsen af oktober sagde om Storbritanniens EU-engagement: »Jeg er kun interesseret i to ting: Englands velstand og Englands indflydelse.«
»Han siger ligeud, at der kun er én ting, der tæller, og det er, hvad der godt for England, og så er de ligeglade med, hvad der er godt for andre,« siger Per Lachmann.
»Når vi begynder at tænke som briterne, ved vi, at der er noget galt.«
Han er ikke alene bange for, hvad den tankegang kan betyde for Danmark og England, men også for, hvad den kan betyde for EU.
»EU er jo i voldsom krise på mange områder. Først og fremmest identitetsmæssigt, men også integrationsmæssigt, og man kan ikke blive stående på stedet. Det er ligesom at cykle. Stopper man, så vælter man. Man kan køre fremad eller stå af,« siger Lachmann, som forudser, at der inden for de næste fem år vil være en risiko for at se et »Kerne-Europa, som Tyskland styrer, og England ryger helt eller halvt ud af«.
»Det er en udvikling, jeg virkelig frygter,« siger han.

