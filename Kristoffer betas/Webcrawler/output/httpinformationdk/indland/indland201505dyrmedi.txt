Dyr medicin sluger milliarderne i regeringens sundhedsudspil
Regeringen vil afsætte 15 mia. kr. frem mod 2020 til behandling af ældre, kræftpatienter og kronisk syge. Men beløbet vil blive udhulet af prisstigninger på medicin, som i samme periode må forventes at løbe op i lige så mange milliarder eller endnu flere, advarer sundhedsøkonomer


 Umiddelbart før Folketingsvalget lovede regeringen i udspillet ’Danmark på sikker vej’ at afsætte tre mia. kr. om året de næste fem år til at »løfte sundheden« særligt for de ældre, kræftpatienter og kronisk syge samt til nye lægemidler, hvis rød blok genvinder regeringsmagten. Men hvis den nuværende prisudvikling for sygehusmedicin fortsætter som forventet, vil stigende medicinpriser frem mod 2020 i sig selv medføre merudgifter i samme størrelsesorden som de i alt 15 mia. kr. – eller måske endnu højere.
Dermed er der risiko for, at pengene, som skal gå til at løfte danskernes sundhed, bliver slugt af de stigende medicinpriser alene, så der reelt ikke er ekstra midler til andet end medicin. Sådan lyder advarslen fra sundhedsøkonomer.
Danske Regioner forventer en årlig udgiftsstigning på 10 procent frem til 2020. I så fald vil merudgifterne til medicin løbe helt op i 22,4 mia. kr., hvilket er markant mere end de 15 ekstra mia., som regeringen har afsat i sit sundhedsudspil, og som altså skal dække meget andet end stigende medicinudgifter. Fremskrivningerne er dog usikre, men merudgifterne vil ifølge sundhedsøkonomer næppe blive meget mindre end de 15 mia. kr.
»Hvis vi ser på, hvordan omkostningerne til de dyre hospitalslægemidler stiger i disse år, så sluger det stort set hele det økonomiske råderum, der er sat af til sundheden. Der er ikke meget tilbage, hvis ikke man begynder at tage de stigende omkostninger til sygehusmedicin alvorligt,« siger Jakob Kjellberg, sundhedsøkonom hos Det Nationale Institut for Kommuners og Regioners Analyse og Forskning (KORA).
Regeringen vil ifølge sit udspil »prioritere« knap seks af de 15 mia. kr. til »bedre sundhed og ældre«.
Men det sikrer ikke et kvalitetsløft, siger Karsten Vrangbæk, professor ved Institut for Folkesundhedsvidenskab på Københavns Universitet:
»Så skal du bare ud og finde pengene til sygehusmedicin andre steder i det almindelige budget. Du flytter problemet over på alle de andre områder. Derfor er man typisk også tilbageholdende med at øremærke penge til bestemte områder, fordi man så mister fleksibiliteten til at flytte frem og tilbage i budgettet senere.«
De eksplosive udgifter fik tidligere i denne måned flere regionspolitikere til at foreslå en ’bremseklods’ for indkøbet af ny sygehusmedicin, der kan koste over en halv million kroner pr. behandling, selv om effekten nogle gange kun er marginalt bedre end eksisterende og langt billigere medicin.
Den debat er dog foreløbig lagt i graven, og det er uholdbart, for det er en dybt nødvendig debat, mener formanden for Koordineringsrådet for Ibrugtagning af Sygehusmedicin (KRIS), Steen Werner Hansen.
»Politikerne skal tænke sig rigtigt godt om, når de afsætter penge, for udviklingen i medicinpriserne vil skævvride hele vores sundhedssystem, hvis det fortsætter. Fremover bør vi kunne prioritere i, hvilke nye præparater KRIS skal godkende med henvisning til prisen. For i øjeblikket betaler vi raskvæk 800.000 kr. for medicin, der kun har en meget beskeden effekt,« siger han. I dag må KRIS ikke tage hensyn til prisen, når der skal godkendes ny medicin.
Prisstigningerne på medicin er allerede nu så voldsomme, at det presser alle andre behandlingsformer og tvinger til nedskæringer i sundhedspersonalet. Regionerne blev således tidligere på måneden tvunget til at genåbne budgetterne for at finde yderligere besparelser i 2015 og 2016. Region Hovedstaden skal alene spare 225 millioner kroner på hospitalerne i 2016.
I Danske Regioner er de ikke meget for at diskutere regeringens udspil under den igangværende valgkamp. Formand Bent Hansen, har dog følgende skriftlige kommentar:
»I regionerne er vi positive over for, at Christiansborg signalerer, at det stadigt dyrere medicinområde skal have en økonomisk håndsrækning. Det er der behov for, for medicinudgifterne presser regionernes budgetter. Hvordan midlerne udmøntes, og om det helt er nok, kan jeg ikke svare på på nuværende tidspunkt. Det må vi tage under de senere økonomiforhandlinger.«
Radikale Venstres sundhedsordfører Marlene Borst Hansen er klar til at åbne pengepungen, hvis det bliver nødvendigt: »Hvis de her sundhedsøkonomer har ret, så er det ikke sådan, at de 15 mia. kr. bare bliver ædt op af sygehusmedicin. Så finder vi nogle flere penge til det. Det er ikke sådan, at de demente eller kræftsyge ikke kan få det, de skal bruge, fordi sygehusmedicinen stiger,« siger hun.
Socialdemokraternes sundhedsordfører Flemming Møller Mortensen afviser imidlertid at garantere regionerne flere midler som følge af stigende medicinpriser.
»Ingen kan kigge ind i fremtiden, og jeg kan jo ikke gå ind og sige, hvad man vil gøre om to eller tre år,« siger han og afviser, at det kan være en løsning fremtiden at fravælge særlig dyre præparater: »Socialdemokraternes klokkeklare holdning er, at hvis medicinen virker, så skal vi have det på hylderne.«
I Venstre skriver sundhedsordfører Sophie Løhde i en mail til Information, at Venstre altid har »prioriteret sundhedsområdet højt, og det vil vi også gøre fremadrettet«. Hun svarer dog ikke på, om Venstre vil tilføre flere penge for at imødegå de stigende sygehusmedicinpriser. Til gengæld afviser både Venstre og Dansk Folkeparti at indføre priskontrol med indkøbet af sygehusmedicin, f.eks. gennem et nyt prioriteringsinstitut, der skal godkende ny medicin. I stedet håber Dansk Folkepartis sundhedsordfører Liselott Blixt, at Danmark på sigt kan opnå bedre prisaftaler: »Vi bliver nødt til at se i øjnene, at vi får mere innovativ medicin, som også er dyrere. Det skal vi blive ved med at have råd til. Vi vil ikke indføre en priskontrol på dyr medicin, men vi kan godt blive bedre til at forhandle os til lavere priser på den medicin, vi bruger. Man kunne jo gå sammen i nordisk regi eller i EU og lave større, fælles indkøb for at spare penge. Sådan er det med vacciner i dag, hvor vi laver udbud på EU-plan.«

