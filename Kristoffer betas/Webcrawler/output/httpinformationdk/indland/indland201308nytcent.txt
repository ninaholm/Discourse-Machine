Nyt center vil forbedre mænds sundhed
Mænd skal turde sige, når det gør ondt. Sådan lyder det fra et nyt Center for Mænds Sundhed, som en sundhedsforsker og en kommunikationsrådgiver sammen med to professorer etablerer. Det sker blandt andet, fordi ikke-priviligerede mænd dør ti år før privilegerede
Danske mænds levetid er fire år kortere end kvinders, og det vil nyt center nu gøre noget ved.


 
	Et nyt maskulint paradigme. En ny måde for mænd at se deres egen maskulinitet på er en forudsætning, hvis de mænd, der i dag udgør bunden af samfundet, skal trækkes op.

	Det mener initiativtagerne til et nyt Center for Mænds Sundhed, Simon Simonsen, filosof, sundhedsforsker, PhD, og Hans-Jørgen Knudsen, der er kommunikationsrådgiver og arbejder hos rådgivningen for selvmordstruede, Livslinien.

	»Hvis Center for Mænds Sundhed som opinionsdanner kan fremme et selvbillede af mænd som nogen, der også tager ansvar for deres egen sundhed og oplever det maskulint – mænd oplever jo generelt det at tage ansvar som mandigt – så er det vores forhåbning og tro, at mænd i generationer fremover vil være bedre rustet til at tackle depressioner, skilsmisser, seksuelle problemer, og hvad vi ellers føler os truet af,« siger Hans-Jørgen Knudsen, formand for Center for Mænds Sundheds bestyrelse.Sundhedsøkonomen Jes Søgaard, adjungeret professor ved Syddansk Universitet, og professor Mette Wier, der ledede Forebyggelseskommissionens arbejde, er trådt ind som særlige rådgivere for Center for Mænds Sundhed.

	Centret vil gøre op med den »forbavsende« mangel på handling, samfundet i årevis har udvist i forhold til mandens sociale og sundhedsmæssige deroute. Det ny center vil levere skytset i form af viden og løsninger møntet på konkrete samarbejder med kommuner og regioner, men også med Folketinget og EU. Centret skal ikke producere selvstændig forskning. Men samle eksisterende også international viden, analysere den ud fra et mandeperspektiv og udvikle politikker, der kan danne grundlag for en mere målrettet indsats til gavn for udsatte mænd.

	For hvad er egentlig mest maskulint – at gå rundt med f.eks. en ubehandlet depression pakket ind i en forestilling om, at mænd ikke ’piwer’? Eller tage ansvar for sig selv og dermed også for sine nærmeste ved at erkende situationen og gøre noget ved den?

	For 100 år siden var forskellen på kvinders og mænds levetid kun et år. I dag er den fire år, og i mænd som gruppe er forskellen mellem de mænd, der lever længst og dem, der lever kortest, 10 år. Det er en fordobling på 25 år.

	»Vi taler om, at en halv million danske mænd vil dø ti år før en anden halv million mænd. Så det er en kæmpe målgruppe, vi har,« siger Hans-Jørgen Knudsen.

	Men på trods af at statistikker i årevis med bulder og brag har slået fast, at det såkaldte stærke køn dør for tidligt bl.a. som følge af et usundt liv, har det været svært at få øje på initiativer til at stoppe udviklingen. Bevægelsen nedad fortsætter ufortrødent samtidig med, at mændene vel at mærke også ligger øverst i samfundshierarkiet, mens kvinderne breder sig i midten.

	En gift mand lever syv år længere end en ugift, mens en single-mand uden arbejde, der bor i et udkantsområde, har størst risiko for at bevæge sig mod bunden af samfundet. Hvis han kan noget, er det manuelt, og det har samfundet ikke længere brug for. Så han passer hverken indenfor det offentlige eller private område, hvor uddannelse er en forudsætning.

	Ja til regeringens invitation

	I løbet af efteråret forventer sundhedsminister Astrid Krag (SF) at spille ud med nationale mål for udviklingen i danskernes »sundhedstilstand«, og så er der frit slag for hvem, der måtte kunne finde sammen i partnerskaber – inklusiv erhvervsliv og det »civile samfund« – til at udvikle initiativer og lægge billet ind på en del af de 120 sundhedsmillioner, regeringen har afsat. Udspillet tager bl.a. udgangspunkt i, at mænd lever kortere end kvinder.

	»I modsætning til sundhedsvæsnet, der traditionelt tænker behandlingsvenligt individorienteret, vil vi tænke kollektivt. I realiteten vil vi det samme, som kvindebevægelsen gjorde for 40 år siden: Vi vil genfinde mænd som køn. Vi vil have et program for mænd. Og vi vil skabe politikker for mænd.Vi vil have organisationer, medier og politikere til at sige: Det er ikke i orden, at 20 procent mænd dør for tidligt. Her er det den maksimale udfordring at indtage en sundhedssynsvinkel, for er der noget mænd ikke forbinder sig med, er det sundhed,« siger Simon Simonsen.

	Men vil mændene overhovedet samarbejde om at få bedre sundhed?

	»Ham, der er syg, men ikke går til lægen, er fanget i et andet maskulint paradigme med normer som ’Tag dig nu samme’.’’Vær et mandfolk’. ’Vis du er stærk og stor, at du kan kæmpe og vinde’. Han savner ofte et sprog for sine følelser og en forståelse af, at ansvarlighed også handler om omsorg for sig selv. Hvis han forstår det, vil han ikke opleve, at det at tage imod hjælp truer hans maskuline identitet. Hvis han havde været i stand til at tale med f.eks. sine fodboldkammerater over en øl om, hvordan han har det – hvis det kunne blive naturligt for mænd at dele også alvorlige sider af livet og være ærlige omkring at være ‘på skideren,’ så ville de klare livet bedre,« siger Hans-Jørgen Knudsen.

	Hjælp fra Bruxelles

	Center for Mænds Sundhed arbejder på at blive offentligt finansieret fra 2014, mens tanken er at projekter skal finansieres gennem fonde og EU. Her er det socialdemokratiske medlem af Europa-Parlamentet Christel Schaldemose parat med en hjælpende hånd.

	»Jeg har fået øjnene op for, at historien om mænds tidligere død gentager sig over hele Europa, og at der er en række massive sundhedsmæssige problemer ikke mindst i forhold til mænd, vi ikke kan løse uden at tænke i køn,« siger hun.

	Hun hjælper initiativtagerne til centret ved at forsøge at skaffe midler i det såkaldte ENVI-udvalg og at målrette disse midler til projekter til fordel for udsatte mænd rundt om i Europa. Første skridt bliver at undersøge, hvordan samfundet kan komme i kontakt med manden, der i dag typisk først ser en læge, når han er blevet indlagt på et hospital eller bragt ind på en skadestue. For så er det ofte for sent.

	»Det har selvfølgelig noget med uddannelse at gøre. Men også med køn i den forstand, at kvinder i almindelighed har flere indgange til lægens konsultation. De kommer med børnene, de har som regel ansvaret for prævention, kommer jævnligt til screening for livsmoderhalskræft osv. Men mændene dør altså før tid over hele Europa, hvor det går igen, at singlemanden uden uddannelse i såkaldte udkantsområder er særligt truet. Det har vi en forpligtelse til at gøre noget ved,« siger Christel Schaldemose.

