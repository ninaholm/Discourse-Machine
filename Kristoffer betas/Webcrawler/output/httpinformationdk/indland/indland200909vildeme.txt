Da der var vilde mennesker i Zoo
Eksotiske folkeslag blev udstillet gennem mere end 30 år i folkelige forlystelser som Zoologisk Have og Tivoli.  Ny forskning viser, hvordan folkeoplysningsprojektet omkring de fremmede byggede på et racehierarki, der var dybt forankret i både videnskaben og den almene viden
Den indiske landsby i Københavns Zoo trak hele 18.000 betalende gæster en sommersøndag i 1901.


 Når københavnerne tog en tur i Zoologisk have omkring år 1900, var det ikke kun tigre og elefanter, de kunne få et glimt af. Indere, afrikanere, kirgisere, samer og andre eksotiske folkeslag viste igennem mere end 30 år deres levevis frem i dertil indrettede landsbyer i Zoologisk Have, Tivoli og en række andre københavnske forlystelser. Her kunne københavnerne opleve de vilde naturfolk lave mad, amme, danse, synge og lave håndværk. Lektor Rikke Andreassen fra Malmø Högskola og hendes kollega Anne Folke Henningsen fra Københavns Universitet står bag forskningsprojektet, der også viser, at selve projektet bag de såkaldte folkeudstillinger byggede på en helt anden forestilling om de fremmede, end vi kender i dag.
»Både videnskabsfolk og den almene befolkning var overbevidste om, at vi var opdelt i et racehierarki, hvor alle racer var nøje indplaceret med afrikanere og australske aboriginals nederst og den hvide mand øverst. Kultur og historie blev forklaret ud fra det - jo højere oppe i hierarkiet man var, jo mere kultur og civilisation besad man,« siger Rikke Andreassen.
Folkeudstillinger
Det var den svenske botaniker Carl von Linnés opdeling af planter og dyr, der førte til opdelingen af mennesker i racer. Antropologien, som var en helt ny videnskab i 1800-tallet, undersøgte dengang primært forholdene mellem de menneskelige racer. Tidens store folkeudstillinger eller folkekaravaner rundt om i hele Europa var et perfekt udgangspunkt for antropologerne og en slags folkeoplysningsprojekt, mener Rikke Andreassen:
»Europæerne var ikke vant til at se zebraer, men de var heller ikke vant til at se japanere. Flere af udstillingerne var formidling til folket - særligt i de zoologisk haver, så på den måde kan man godt se det som et første eksempel på populær videnskab kombineret med underholdning.«
Det var især de zoologiske haver, der fremviste fremmede folkeslag. Det skyldtes ifølge Rikke Andreassen, at mange af folkeudstillingerne var arrangeret af tyskeren Carl Hagenbeck, der ejede Hamburgs zoologiske have og stod for store dele af dyreimporten til Europa. Han begyndte i 1870'erne at importere mennesker til udstillinger og distribuerede dem også til de zoologiske haver, som han i årevis havde distribueret dyr til.
Unikt arkiv
Rikke Andreassen og Anne Folke Henningsen har fået adgang til Zoologisk Haves unikke arkiv, der i årtier har været gemt væk fra offentligheden. Her er alt fra regnskabsbøger, billetindtægter, lægebesøg og politirapporter, men der er ikke meget, der fortæller om, hvordan de fremmede havde det med at komme til København og blive udstillet.
»Meget tyder på, at de fremmede på folkeudstillingerne er blevet behandlet efter, hvordan de racialt blev opfattet, og på de store steder som i Zoologisk Have og Tivoli har der været bedre forhold end på de mindre steder,« forklarer Rikke Andreassen.
Under Nationals (det nuværende Scala, red.) kannibaludstilling i 1886 fik de indfødte fra Australien ingen løn, og flere af deltagerne døde under deres Europa- ophold, fortæller Rikke Andreassen.
Kineserne, der besøgte Tivoli i 1902, befandt sig derimod højere på hierakiet: De havde kontrakter og opnåede endda bedre lønforhold via strejke. De fremmede folkeslag blev dog med tiden lige civiliserede nok for det danske publikum, og der var klager over, at nogle af de vilde kunne tale tysk. Efter den tid drog Tivoli og Zoo selv ud for at finde nogle mere uberørte folk.
Junglefeber
En af de ting, der kan aflæses via arkiverne og folkeudstillingerne, er hvor stor tiltrækningskraft de fremmede havde på danske kvinder.
»Alle udstillingerne er nøje beskrevet i aviserne af mænd, der fokuserer meget åbenlyst på de sexede udenlandske kvinder. En del af karakteristikken af de laverestående racer var netop forbundet med, at de havde en mere aggressiv seksualitet. Man mente, at de havde en stærk libido, fordi de var tættere på dyrene rent udviklingsmæssigt,« fortæller Rikke Andreassen og fortsætter:
»Men rigtig mange danske kvinder var altså også interesserede i de udenlandske mænd på udstillingerne, på trods af at der var en meget stærk norm omkring, at man ikke måtte blande racer, fordi det betød degeneration.«
I dybeste alvor diskuterede man dengang, hvorvidt de forskellige menneskeracer måske tilhørte forskellige arter, og videnskabeligt set var man overbevist om, at det at blande racer kunne føre til infertilitet.
»Men i princippet har fordømmelsen af de her kvinders affærer og giftemål med de fremmede nok også hængt sammen med, at de var en stor trussel mod det raciale hierarki,« siger Rikke Andreassen.
Både i arbejderklassens og borgerskabets aviser blev de kåde kvindfolk beskyldt for at svigte nationen, og det siger en del om tidens syn på køn og seksualitet.
»Kvinden var ansvarlige for videreførslen af nationen og racen, derfor blev de holdt ansvarlige for deres gerninger, når de stred imod den officielle moral, « siger Rikke Andreassen.
Racebiologi
Udstillingen  af mennesker har været et lukket kapitel i dansk historie, fordi Danmark har fortrængt sin racebiologiske fortid.
»Det var faktisk ikke kun Tyskland, der var førende inden for racelæren. Danmark og Sverige var også godt med, og vi havde i lige så høj grad et syn på de andre racer som mindreværdige,« siger Rikke Andreassen.
I modsætning til både Frankrig og Tyskland har Danmark ikke gjort op med sin racistiske fortid, og det ville måske være sundt, fordi mange af de gamle forestillinger stadig eksisterer i bedste velgående i vores kultur i dag, mener Rikke Andreassen.
»Ingen snakker jo om race længere, men der er en hel del, der stadig mener, at dansk kultur er andre kulturer overlegen, og det handler jo på sin vis om det samme. Hvis folk kendte mere til denne del af vores historie, så tror jeg man ville se anderledes på den såkaldte kulturkamp, hvor de danske værdier ses som de bedste,« siger Rikke Andreassen.
Se flere billeder fra Zoologisk Haves arkiv her

