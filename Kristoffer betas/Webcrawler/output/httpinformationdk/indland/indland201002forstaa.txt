'Hun har forståelse for, hvordan viden skabes'
Den nye konservative videnskabsminister er uden politisk erfaring. Af sine medarbejdere karakteriseres Charlotte Sahl-Madsen som kompromisløs


 »Ildsjæl«, »kompromisløs«, »en ordentligt mundfuld«   og »en leder i ordets bedste betydning«, sådan beteg- nes den nye videnskabsminister.
Den 46-årige Charlotte Sahl-Madsen, som først i går meldte sig ind hos de konservative, har arbejdet på det private erhvervsmarked siden 1980'erne. Charlotte Sahl-Madsen har aldrig færdiggjort andre uddannelser end en nysproglig studentereksamen, men hendes CV tæller blandt andet titler som udviklingschef for LEGO og direktør i Danfoss Universe Fonden.
Tidligere medarbejdere betegner Sahl-Madsens kernetræk som viljen til innovation. Michael Sølvsten, der overtog stillingen som administrerende direktør for Universe efter Charlotte Sahl-Madsen understreger, at den nye minister »oprigtigt brænder for forskning og innovation«:
»Charlotte er kompromisløs, når det handler om visionen og om sagen. Der er bare ikke plads til svinkeærinder - og det er selvfølgelig en udfordring, når man skal agere i et politisk spil,« siger han og fortsætter:
»Men jeg kan ikke forestille mig, at der er nogen, hun  ikke kan sætte på plads. Løkke får sig en ordentlig mundfuld og bestemt ikke en nikkedukke,« siger Michael Sølvsten.
Samstemmigt lyder det fra de kilder, Information har talt med, at den største udfordring for den nye minister, ligger i hendes kendskab til den politiske verden - eller mangel på samme.
»Alle gode kræfter må bakke op. Hvis man ikke er vant til være i den politiske infight, vil det unægteligt være en udfordring,« siger Lars B. Goldschmidt, der er direktør i Dansk Industri.
Charlotte Sahl-Madsen selv er ikke så nervøs for den sin politiske løbebane:
»Jeg har jo erfaring og politiske bekendtskaber i kraft af mine poster i forskellige ekspertgrupper,« siger hun.
'Forståelse for viden'
Men hvad Sahl-Madsen ikke har af erfaring i den politiske arena, har hun i erhvervslivet. Og netop den nye ministers forankring i erhvervslivet vækker både bekymring og glæde blandt sektorens interessenter. Michael Sølvsten håber, at ministeren fortsat vil fremme de områder, hun har arbejdet med i Danfoss - >ikke mindst naturvidenskaben.
Både godt og skidt
Dansk Industri er begejstrede for den nye minister.
»Den nye minister har en stor forståelse for, hvordan viden skabes og hvad den betyder for konkurrencekraften,« siger Lars B. Goldschmidt.
DI hæfter sig ved, at ministerens forudsætninger kan betyde, at hun kan fremme præcis de konkurrencestyrkende felter inden for forskning og innovation.
Ifølge Danske Studerendes Fællesråd formand, Mikkel Zeuthen, kan ministerens tilknytning til erhvervslivet være både godt og skidt.
»Hun skal sørge for at fastholde respekten for  den frie og kritiske forskning, men nye idéer til  hvordan universiteterne skal spille sammen med det øvrige samfund, det er vi spændte på at se,« siger han.
Også Formand for Danske Universiteter, Jens Oddershede håber, at den nye minister vil være i stand til at arbejde med de mange andre spændende opgaver inden for ministeriets felt: »Også udover de emner, hendes erhvervsmæssige baggrund peger i retning af,« siger han.
Selv erkendte Charlotte Sahl-Madsen til dagens overdragelse af ministeriet, at hendes forudsætninger og kompetencer ligger i innovationen og i samarbejdet med erhvervslivet. Men hun fremhæver også grundforskning som en bærende del af sit politiske fundament.

