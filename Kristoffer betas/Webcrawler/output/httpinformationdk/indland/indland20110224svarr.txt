24 ikke-svar fra Rønn
I en række skriftlige svar henviser integrationsminister Birthe Rønn Hornbech til en undersøgelse, som  ingen andre end hun selv må se


 »Der henvises til besvarelsen af spørgsmål tre ...«
Sådan lyder integrationsminister Birthe Rønn Hornbech (V) svar på en lang række konkrete spørgsmål fra Folketingets Indfødsretsudvalg, som udvalgsmedlemmerne modtog umiddelbart før gårsdagens samråd om de ulovlige afslag på statsborgerskab til statsløse unge.
Men ministerens svar på spørgsmål tre er akkurat lige så intetsigende: »Integrationsministeriet kan oplyse, at ministeren den 14. Januar 2011 iværksatte en undersøgelse,« skriver ministeren og henviser til en pressemeddelelse, som ministeriet udsendte om den planlagte undersøgelse den 14. januar i år.
En undersøgelse, som ministeren vel at mærke ikke har udleveret til udvalgets medlemmer, og som hun ved gårsdagens samråd om sagen omtalte som et internt dokument, der ikke er tiltænkt andre end hende selv.
Udvalgsmedlemmerne fra oppositionspartierne har med spørgsmålene forsøgt at få hevet konkrete oplysninger ud af ministeriet om håndteringen af ansøgninger fra unge statsløse om statsborgerskab.
Især har de efterspurgt svar på, hvorfor ministeriet fra 2002 og frem til 2010 ulovligt har givet afslag på statsborgerskab til unge statsløse i strid med to FN-konventioner. Og hvorfor ministeriet har undladt at oplyse unge statsløse om deres konventionsbeskyttede rettigheder.
»Ministerens arrogance tyder på, at hun ikke har forstået, hvor alvorlig sagen er,« siger SF's Hanne Agersnap, mens Enhedslistens Johanne Schmidt-Nielsen udtaler:
»Ikke-svarene er endnu et eksempel på, at Rønn ikke har nogen respekt for folkestyret og for de mennesker der ulovligt er blevet nægtet statsborgerskab. Det eneste, man kan få ud af svarene, er,  at der er noget Rønn ikke vil have frem i lyset.«

