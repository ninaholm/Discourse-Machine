Dummere end politidirektøren tillader
Ingen i politiet er så dumme, at de bevidst misinformerer offentligheden. Det fastslår politidirektør Johan Reimann, efter politiets egen talsmand netop har givet pressen oplysninger, som han vidste var forkerte


 »Der er ingen politimand i Københavns Politi eller andre steder, der bevidst ville undertrykke en optagelse. Så dumme er der ingen, der er.«
Direktøren for Københavns Politi, Johann Reimann, var klar i mælet, da han onsdag aften gæstede DR's Deadline-studie for at diskutere politiets videodækning af Brorsons Kirke-rydningen. Men spørgsmålet er, om Reimanns kolleger er helt så kvikke, som han antager.
Som Information allerede har afdækket, havde Politiets talsmand, kommissær Lars Borg, talt med den betjent, der førte kameraet, før han fortalte offentligheden, at der ikke blev filmet uden for kirken. Og betjenten havde fortalt ham, at der blev filmet udenfor.
Det gør imidlertid ikke indtryk på Johan Reimann.
»Jeg tror, der har været mange forskellige opfattelser af, hvordan forløbet var. Men jeg tror ikke, Lars Borg eller nogen anden i Københavns Politi har forsøgt at undertrykke noget som helst.«
- Men han siger til offentligheden, at der ikke er blevet optaget udenfor, og dagen efter erkender han, at det vidste han godt, der blev?
»Der har været så mange forlydender frem og tilbage. Det, jeg kan sige, er, hvad jeg sagde i vores pressemeddelelse, da sagen var blevet undersøgt til bunds, og jeg har ingen som helst grund til at tro, at Lars Borg har undertrykt noget som helst.«
- Hvordan forklarer du så hans udmeldinger?
»Jeg tror, han har været i god tro i begge situationer. Både da han siger, at der ikke blev filmet uden for kirken, og da han senere siger, at betjenten har fortalt, at der blev filmet uden for kirken.«
- Men han erkender, at han allerede vidste, at der blev filmet uden for kirken, da han forklarede offentligheden, at det forhold sig omvendt?
»Så nøje kan jeg ikke vurdere de udtalelser, der er kommet fra ham. Men jeg kan bare sige, at jeg intet som helst belæg har for at tro, at han skulle have forsøgt at undertrykke noget som helst.«
Ikke lyst til at snakke
Som Information tidligere har kunnet fortælle, blev den originale videofil, der indeholdt både optagelserne inde fra kirken og ude fra gaden, allerede oprettet morgenen efter rydningen af Brorsons Kirke.
I overensstemmelse med Lars Borgs forklaring må nogen i politiets videodokumentationsafdeling altså hele tiden have vidst, at der var blevet optaget uden for kirken også.
Men lederen af dokumentationsafdelingen, Anders Eriksen, kunne først udtale sig om sagen, da han havde fået grønt lys oppefra, forklarede han i sidste uge til Information.
Information henvendte sig derfor til Johann Reimann og Per Larsen, men da de havde talt med Anders Eriksen, kunne chefpolitiinspektør Per Larsen fortælle, at Anders Eriksen ikke ønsker at tale med Information:
»Der er ikke nogen, der har lagt pres på ham, men han mener rent faktisk ikke, han har lyst til at snakke med pressen, og det vil jeg ikke tvinge ham til.«
Information ville også gerne have talt med Lars Borg igen, men han vil ikke længere udtale sig om sagen og henviser til politiledelsen.
»Og det er min helt egen beslutning,« understreger han.


