Professor forsvarer Danmarks Radio i lækagesag
Flere politikere kræver, at DR offentliggør lydfilen, der skulle være afgørende bevis i sagen om forsvarslækagen. Det har ledelsen i DR hidtil afvist, og det skal de fortsætte med, mener professor i medievidenskab, der understeger, at kildebeskyttelse er 'journalistikkens grundlov'
Det var angiveligt DR's medarbejder Nils Giversen (bagerst), som optog og videregav en omdiskuteret lydoptagelse i lækagesagen. Optagelsen er ifølge DR identisk med den lydoptagelse, som Nils Giversens ven, journalisten og filminstruktøren Christoffer Guldbrandsen (forrest) hævder beviser, at forsvarsminister Søren Gades (V) spindoktor, Jacob Winther, i 2007 lækkede til TV 2, at jægerkorpset skulle sendes til Irak på hemmelig mission. Indtil videre nægter både Guldbrandsen og DR dog at offentliggøre lydfilen. Guldbrandsen og Giversen stod også bag den omtalte DR-dokumentar 'Den hemmelige krig'.


 Både DR og TV 2 ligger nu inde med svaret på, om forsvarsministerens pressechef har røbet militære hemmeligheder. Men begge medieinstitutioner nægter at røbe deres viden, selv om en bred vifte af politikere fra Christiansborg i weekenden lagde pres på tv-stationerne for, at de skulle offentliggøre deres viden i sagen.
Det var TV 2's journalist Rasmus Tantholdt, der tilbage i 2007 modtog oplysningen om, at Jægerkorpset skulle sendes til Irak. Da TV 2's politiske journalist Kaare R. Skou i januar meldte ud at oplysningen kom fra Forsvarsministeriet, blev han sendt på tvungen afspadsering for at bryde kildebeskyttelsen.
I sidste uge kom det så frem, at det var journalisten Niels Giversen fra DR, der stod bag den optagelse, som skulle rumme svaret på, hvem der stod bag lækket tilbage i 2007. I fredags fik DR's generaldirektør Kenneth Plummer optagelsen udleveret, men han nægter at offentliggøre indholdet, fordi optagelsen »har en karakter, der gør, at principper om kildebeskyttelse i den grad er gældende«.
Fatalt
Selvom lækagen er en alvorlig lovovertrædelse, fordi offentliggørelsen af planerne for Jægerkorpset kunne sætte danske soldaters liv i fare, så skal de to medieinstitutioner forsat ikke stå frem med deres viden. Hensynet til kilderne vejer nemlig tungere. Det mener Frands Mortensen, professor i medievidenskab ved Aarhus Universitet.
»Hvis kildebeskyttelsen skal fungere, skal den være ubetinget. Derfor vil det være helt fatalt, hvis DR offentliggør en optagelse, der har en sådan karakter, at kilden vil blive afsløret,« understreger han.
- Men vejer hensynet til offentligheden ikke tunger, når der er tale om en så alvorlig lovovertrædelse?
»Skal man have en chance for at få nogen til at fortælle om myndighedernes eventuelle overgreb, så må man værne om retten til at beskytte kilden. Det er selvfølgelig meget paradoksalt, at kildebeskyttelsen i denne sag måske kan ende med at beskytte myndighederne selv, men det ændrer ikke ved grundprincippet. Begynder man at forhandle om, hvornår man har lov til at bryde grundprincippet, så holder det reelt op med at eksistere.«
Politisk pres
Niels Giversen, der optog samtalen, forlod i fredags DR, fordi optagelsen er blevet givet videre til filminstruktøren - og Giversens ven - Christoffer Guldbrandsen, der tilbage i januar fremsatte beskyldningen om, at forsvarsminister Søren Gades pressechef Jacob Winther lækkede oplysningerne om jægerkorpset.
Mens Kenneth Plummer ikke vil offentliggøre lydfilen, kræver flere politikerne svar på, om Guldbrandsens påstand er rigtig. Blandt andet foreslår Dansk Folkepartis udenrigsordfører, Søren Espersen, at Kenneth Plummer kan nøjes med at afspille lydfilen for en lukket kreds af politikere af hensyn til kilden.
Det forslag afviser Frands Mortensen:
»Søren Espersens forslag holder slet ikke. Så vil man afsløre kilden i en lukket kreds, og allerede dér er kildebeskyttelsen brudt.«
- Men burde DR ikke forholde sig til det politiske pres?
»Jeg kan godt forstå, at alle de politiske aktører er interesseret i at få klarhed over, hvad der foregår. Søren Gade meldte selv ud, at det sagtens kunne være et medlem af udenrigspolitisk nævn, der står bag lækagen, og de vil derfor gerne have dokumentation for, at de er uskyldige. Men kildebeskyttelsen kommer altså først.«
- Kommer sagen til at påvirke forholdet mellem politikerne og medierne fremover - for eksempel i forbindelse med det kommende medieforlig?
»Nej, det tror jeg bestemt ikke. Det her handler om journalistikkens grundlov: Man offentliggør ikke kilder. Så er den historie for så vidt ikke længere, og det bliver Danmarks Radio og TV 2 nødt til at stå fast på.«


