Politikerne vil selv holde mikrofonen
Danske toppolitikere stiller i stigende grad betingelser for at lade sig interviewe af pressen. De tror, de kan undgå de kritiske spørgsmål  - og det kan de også af og til. Flere politiske reportere advarer mod udviklingen
Lars Løkke Rasmussen (V) og Villy Søvndal (SF) i duel på TV 2 News i mandags. Angiveligt ville statsministeren og hans stab have så megen indflydelse på duellens forløb og indhold, at DR valgte at takke nej.


 Villy Søvndal ville sådan set gerne medvirke, da Information for nylig tilbød ham et interview om årets gang i dansk politik. Lige indtil han hørte, at der også ville blive stillet kritiske spørgsmål til Holbergskolen og det omdiskuterede pointsystem for familiesammenføringer. Så skulle han ikke nyde noget.
Politiske journalister fra alle dele af pressen kan fortælle lignende historier om toppolitikere, der forsøger at styre medierne ved at stille betingelser for, hvad journalisterne må spørge om.
»Det er helt klart en stigende tendens,« siger leder af Berlingske Tidendes politiske redaktion på Christiansborg Jesper Thobo-Carlsen.
»Der foregår i øjeblikket en magtkamp, hvor politikerne konstant forsøger at få mere indflydelse på, hvilke spørgsmål der må stilles - og hvornår. Men pressen må være meget opmærksom på ikke at tilbyde kanaler, hvor politikere kan komme af med det gode, uden at møde det onde - for det er et absolut skråplan. Retten til at stille spørgsmål er et højhelligt og ubøjeligt journalistisk princip,« siger han.
Men principperne er under pres - og presset kommer fra begge sider af det politiske spektrum. Da Helle Thorning-Schmidt (S) i 2009 skulle interviewes til tv om partiets nye skatteudspil, krævede hun således garanti for, at der ikke blev spurgt ind til den daværende kritik af hendes politiske ordfører Henrik Sass Larsen. DR og TV 2 afviste begge kravet, men mindre end et år senere var de to stationer knap så principfaste. Da Pia Kjærsgaard og Helle Thorning-Schmidt for nylig krydsede klinger ved en duel i Ringsted, ryddede både DR og  TV 2 News således beredvilligt sendefladen til trods for at opgøret, inklusiv publikum og ordstyrer, både var arrangeret, betalt og godkendt af S og DF i fællesskab.
»Der er ingen tvivl om, at politikerne prøver at stille skrappere rammer, end de tidligere har gjort,« siger Kaare R. Skou, mangeårig politisk reporter og analytiker på TV 2 Nyhederne. Han peger på en direkte proportionalitet mellem det politiske pres og antallet af spindoktorer på Christiansborg.
»I takt med at der er kommet flere presserådgivere, mere professionel ministerbetjening og dygtigere partisekretariater, så er politikernes lyst til og også muligheder for at styre pressen vokset betragteligt,« siger han.
Duellen flyttede kanal
Da Lars Løkke Rasmussen og Villy Søvndal mødtes til duel på TV2 News i mandags havde DR på forhånd takket nej til at huse begivenheden - angiveligt fordi statsministeren og hans stab havde krævet indflydelse på debattens emner, længde og tidspunkt. Den ret ville DR Nyheders chef Ulrik Haagerup ikke give køb på - og i stedet flyttede duellen så over på TV2 News. Ifølge Kaare R. Skou udstiller forløbet et af mediernes store problemer.
»Jeg har ladet mig fortælle, at duellen mellem Løkke og Søvndal var den næstmest sete TV2 News-udsendelse nogensinde. Så der er jo seere til den slags, og derfor kræver det også noget at sige nej. Mediernes problem er, at de altid kan spilles ud mod hinanden: 'Hvis ikke vi gør det, så gør de andre det bare',« siger Kaare R. Skou.
Kanalchef for TV2 News Mikkel Hertz afviser imidlertid, at kanalen skulle være gået på kompromis med sine journalistiske principper.
»Jeg ved ikke hvilke krav, Ulrik Haagerup takkede nej til, men vi har fået opfyldt alle de krav, vi stillede,« siger Hertz.
Også han peger dog på, at politikernes lyst til at sætte dagsorden generelt er blevet skærpet over de seneste år.
»For eksempel har vi haft debatter, hvor der forud er gået et kæmpe slagsmål om, hvorvidt debattørerne skulle stå op eller sidde ned. Det illustrerer meget godt, hvor langt ned i detaljen politikerne i øjeblikket går for at forsøge styre tingene.«
Ikke nævne overbetaling
Berlingske Tidendes Jesper Thobo-Carlsen fortæller, at også han flere gange har måttet trække en streg i sandet, når politikere har krævet indflydelse på det journalistiske produkt - senest i forbindelse med COP15 i København.
»Det var på netop det tidpunkt, hvor sagen om overbetaling af privathospitalerne var kommet frem. Lars Løkke Rasmussen havde indtil videre kun kommenteret sagen på sin facebookprofil og dermed undgået pressens kritiske spørgsmål. Men nu havde han pludselig brug for pressen til at komme af med nogle klimapolitiske budskaber. Derfor betingede han sig før interviewet, at vi ikke måtte spørge til sygehussagen. Det interview sagde vi nej til,« siger Thobo-Carlsen.
Information valgte af samme grund også at takke nej til interviewet med Villy Søvndal, fortæller indlandsredaktør Mette-Line Thorup.
»Hvis Villy Søvndal eller andre får lov til at sætte dagsordenen, er vi pludselig med til at markedsføre politikerne i stedet for at holde øje med dem - og så går vi ikke længere læsernes ærinde,« siger hun.


