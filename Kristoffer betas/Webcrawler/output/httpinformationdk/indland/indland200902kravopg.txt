Krav om opgør med energiselskabers spareindsats
Regeringsnedsat udvalg splittet midt over - halvdelen går nu til Connie Hedegaard og politikerne for at få en uafhængig energisparefond


 Hvem er bedst til at sikre, at de politiske mål for energibesparelser realiseres? DONG Energy og andre selskaber, der lever af at sælge energi? Eller en instans uafhængig af energiproduktion og -salg?
Det er der stærk uenighed om i det regeringsnedsatte Koordinationsudvalg om energibesparelser, som i et brev nu meddeler klima- og energiminister Connie Hedegaard, at to fløje i udvalget står stejlt over for hinanden. På den ene side energiselskaberne, der i dag har ansvaret for at sikre energisparemålene. Og på den anden side en bred kreds af institutioner og organisationer uden for el- og varmeforsyningen, som vil have et opgør med, hvad de kalder energiselskabernes monopol på området.
Spørgsmålet om spareindsatsens organisering trænger sig på, fordi et flertal i Folketinget har vedtaget, at energispareindsatsen gradvist skal fordobles. Partierne skal mødes i næste uge og drøfte, hvordan den skærpede spareindsats bedst organiseres. 
En nylig evaluering af den hidtidige indsats, bestilt af Connie Hedegaard, fastslår bl.a., at energiselskaberne ikke har formået at levere fuld valuta for de 200 mio. kr., selskaberne årligt har lov at opkræve hos forbrugerne for at hjælpe dem til energibesparelser. Og nu er Koordinationsudvalget om energibesparelser altså delt midt over i spørgsmålet om, hvordan indsatsen skal styres. El- og varmesektoren med Dansk Energi, Dansk Fjernvarme, Naturgasselskaberne, Dansk Industri plus Landbrugsrådet mener, at "ansvaret for den konkrete realisering af energibesparelser fortsat skal varetages af energiselskaberne". Over for dem står et flertal med bl.a. Elsparefonden, Forbrugerrådet, Dansk Byggeri, Foreningen af Rådgivende Ingeniører og Energi- og Olieforum. Her er holdningen, at spareindsatsen skal ledes af en ny instans med en uafhængig bestyrelse, som køber besparelserne hos et bredere spektrum af aktører.
Høj moral
Direktør Michael H. Nielsen, udvalgsrepræsentant for Dansk Byggeri, siger, at energiselskaberne bl.a. har været for dårlige til at få boligejere til at realisere de meget store besparelsesmuligheder, der foreligger i den eksisterende bygningsmasse.
"Derfor må andre aktører med et andet fokus inddrages. Og derfor vil vi flytte indsatsen over i en selvstændig energisparefond, som med reference til politikerne løbende vurderer, om målet kan nås, og hvilke virkemidler der bør bringes i anvendelse."
"Energiselskaberne lever jo af at sælge energi. Det kræver en meget høj moral at være den, der sælger, og samtidig være den, der skal mindske omsætningen på det produkt, man prøver at sælge," påpeger Michael H. Nielsen.
Hos Energi- og Olieforum kalder direktør Peter Stigsgaard det et problem, at samfundet ikke kan se, hvad man får for de over 200 mio. kr., selskaberne opkræver af forbrugerne for at realisere energibesparelser.
"Det er forkert i et oplyst samfund, at nogle, der opkræver, hvad der svarer til energiskatter, ikke samtidig afkræves en klar redegørelse for, hvad pengene bruges til. Der bør være langt mere åbenhed og åben adgang til de midler, der hentes hos forbrugerne." 
Stigsgaard beskriver, hvordan forbrugeren af ét energiselskab kan blive anbefalet at skifte oliefyret med et gasfyr for siden at blive opsøgt af et konkurrerende energiselskab, der sælger strøm og derfor anbefalet en varmepumpe, indtil en tredje aktør dukker op og påpeger, at det klogeste er at isolere huset.
"Energiselskaberne har såkaldt metodefrihed. Det betyder, at de ikke koordinerer, men passer hver deres. For forbrugerne er det ikke acceptabelt, at selskaberne på den måde gør det modsatte af at rådgive: De forvirrer. Resultatet er, at forbrugeren melder pas og intet gør," mener Peter Stigsgaard.
Åbenhed fint
Kritikken afvises hos Dansk Energi, der er interesseorganisation for energiselskaber som DONG Energy, Vattenfall, E.ON og mange mindre el- og varmeselskaber.
"Evalueringen viser, at energiselskabernes energispareindsats er effektiv. Jeg tror ikke, der er nogen, der i realiteten vil diskutere, om selskaberne skal lave indsatsen eller ej. Det skal de. Man kan godt have ønsker om noget andet, men det tror jeg ikke, der er nogen, der rigtig tror på," siger direktør Hans Duus Jørgensen, Dansk Energi.
- Halvdelen af udvalget ønsker større åbenhed, en uafhængig bestyrelse og flere aktører?
"Åbenhed er fint, og det er der i dag, og andre aktører er allerede på banen i vidt omfang."
- Det forudsætter en energispareinstans med en uafhængig bestyrelse, siger jeres kritikere.
"Organet skal have en sammensætning, der understøtter den konkrete realisering af energibesparelser. Hvorvidt det kan opnås ved noget, man kalder uafhængigt - man må spørge: uafhængigt af hvad? Det har jeg ikke kunnet få dem til at præcisere," siger Hans Duus Jørgensen og påpeger, at en meget stor andel af den energispareaktivitet, elselskaberne udfører i dag, laves sammen med andre aktører.
"Det er et fortegnet billede, at andre ikke har adgang. Det er rigtigt, at det sker via os, fordi pengene opkræves over vore priser, og det er os, der ifølge de politiske beslutninger har forpligtelsen til at gøre det så effektivt som muligt."

