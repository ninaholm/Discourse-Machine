Fremtidens sortseende profet
Torsdag afsluttede Jørgen Randers Informations møderække om ’Den Store Omstilling’. I 1972 oplistede han en række mulige fremtidsscenarier– i dag går han skridtet videre og giver sit bud på, hvordan verden anno 2052 vil se ud. En noget dyster profeti


 »Jeg er enig med dig, men ...« Sådan indledte de fleste tilhørere deres spørgsmål til Jørgen Randers, som torsdag aften afsluttede møderækken om ’Den Store Omstilling’ i Ingeniørforeningens lokaler på Kalvebod Brygge.
Jørgen Randers og de fremmødte tilhørere har noget til fælles: En grundlæggende interesse for klima og bæredygtig økonomi. Men hvad angår fremtiden, er der ikke enighed om, hvordan den kommer til at se ud.
I 40 år har Jørgen Randers håbet på, at verden vil slå ind på en bæredygtig kurs. Men 40 års bekymring uden nogen opløftende skridt i den rigtige retning, har fået Jørgen Randers til at miste håbet. I stedet spår han verden en dyster fremtid med en altoverskyggende klimakrise.
Blandt aftenens tilhørere er der dog stadig håb:
»Jeg har længe været aktiv i miljøorganisationer, og der er ingen, der kan fratage mig troen på, at mit arbejde gør en forskel,« siger en ældre mand til to andre, som står i forhallen og venter på, at Jørgen Randers’ oplæg, ’Fremtiden, der venter os’, skal begynde.
Kollaps i 2052?
I 1972 var Jørgen Randers medforfatter til Rom-klubbens rapport Grænser for vækst, en vifte at mulige fremtidsscenarier, som fejlagtigt ofte blev opfattet som en dommedagsforudsigelse. Rapporten var ment som en advarsel og gav samtidig en række anvisninger til, hvordan en kollision med vækstgrænserne kunne undgås.
»Vi kunne have reddet verden i 1972, men det gjorde vi ikke. Vi prøvede ikke engang, men forsatte bare business as usual,« siger Jørgen Randers.
I dag har han barberet fremtidsscenarierne fra Grænser for vækst ned til kun ét. Verden overskrider grænserne for vækst og kollapser. En prognose for fremtiden, som Jørgen Randers fremsætter i sin nye bog, 2052 – A global forecast for the next 40 years.
»Den gode nyhed er, at verden ikke er så tæt på sammenbrud i 2052, som jeg gik og troede,« siger Jørgen Randers, og hans ansigt lyser op i et smil.
»Den dårlige nyhed ...,« og straks aftager smilet igen, »... er derimod, at vi ikke vil ændre adfærd og omstille til en grøn og bæredygtig økonomi.«
»Tro ikke, at jeg kan lide, hvad jeg ser. Prøv endelig at gøre min forudsigelse til skamme,« lyder opfordringen til de tilhørende. »Men jeg er overbevist om, at det bliver mig, der får ret.«
Den er gal med retorikken
Ordene gør ondt på nogle af tilhørerne. De er enige med Jørgen Randers langt hen ad vejen. Verden har sat en farlig kurs, en langsigtet og bæredygtig økonomi er nødvendig, klimaet må reddes og verdenspopulationen må ned. Men, at det vil lykkedes, er der mange, der fortsat har behov for at tro på.
En af dem hedder Anne Lise Mortensen:
»Jeg er enig med dig, men jeg bliver simpelthen så træt af at høre vores egen negative retorik. Vi får ikke nogen med os i kampen, hvis vi taler om alt det, vi skulle have gjort for 40 år siden. Derfor er vi nødt til at ændre retorikken og tale om alt det, der stadig kan gøres,« siger hun og modtager et par anerkendende nik fra folk omkring sig.
»Hvilket herligt synspunkt!« svarer Jørgen Randers.
»Sådan tænkte jeg også engang, men nu skal du høre, hvordan jeg mistede håbet,« siger han nærmest entusiastisk:
Efter 35 år arbejde for bæredygtighed i Norges miljøministerium blev Jørgen Randers tilbudt at lede en kommission, der blev nedsat for at undersøge, hvordan Norge kunne reducere sin udledning af drivhusgas med 65 procent.
»Det var den gladeste dag i mit liv, da vi kunne præsentere resultatet. Vi havde valgt en billig metode med teknologi, som vi allerede havde, men der blev ikke lyttet til os.«
Hør podcast fra foredraget her

