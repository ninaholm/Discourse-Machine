Fokus på mand fastholder enlige mødre i afhængighedsforhold
Når kommunerne lægger så stor vægt på mændenes gøren og laden i sociale sager mod enlige mødre, fastholder det kvinderne i et usundt afhængighedsforhold, siger eksperter


Det er problematisk, når kommunerne lægger så stor vægt på mændenes boligforhold i sager mod enlige mødre. For når mandens gøren og laden har så stor betydning for sagerne, fastholder man kvinderne i et unaturligt afhængighedsforhold til manden. Det mener jurist og lektor i offentlig forvaltning ved Aalborg Universitet, Nina von Hielmcrone.»Mandens evne til at holde styr på sit liv betyder utrolig meget for kvindens sag. Og det skaber jo et afhængighedsforhold,« siger Nina von Hielmcrone, som også løbende tager vagter i Gellerupparkens retshjælp. Her ser hun problematikken i praksis.»Det afhængighedsforhold er der jo nogle, der kan finde på at udnytte, hvilket er frygtelig sårbart for kvinderne,« siger Nina von Hielmcrone.Projekteniorforsker ved Dansk Institut for Internationale Studier (DIIS), Nauja Kleist, har bl.a. forsket i somaliske familie- og kønsforhold i Danmark. Hun ser, hvordan nogle somaliske mænd har svært ved at tilpasse sig livet i vesten, især i forbindelse med skilsmisser.»Mange oplever arbejdsløshed og ender på bistand, og det kan være svært og ydmygende at indtage den plads. Især på grund af konservative kønsidealer, hvor manden forventes af være forsørger,« forklarer Nauja Kleist.Mange har svært ved at komme på fode igen efter en skilsmisse, forklarer hun. Derfor er det problematisk, når kommunerne antager, at mændene bor hos kvinderne, bare fordi de ikke har styr på deres egne boligforhold, mener Nauja Kleist.Økonomisk incitamentI forbindelse med Holbæks sag mod 34-årige Istahil Mohamed Hussein, blev faren til hendes børn indkaldt til et møde med kontrolgruppen. Han skulle fremlægge sine kontoudtog fra de sidste fem år, men han dukkede aldrig op til aftalen, og det endte med at indgå i kommunens afgørelse.Nina von Hielmcrone mener ikke, at man bør tillægge mandens manglende evne til at overholde aftaler nogen betydning i forhold til kvindernes civilstatus. Især ikke, når man tager i betragtning, at faren i sagens natur altid vil have et økonomisk incitament til at få det til at fremstå som om, at han indgår i husstanden. Så slipper han nemlig for at betale børnebidrag.»Han jo har en økonomisk interesse i at få hendes sag til at se skidt ud. For eksempel ved ikke at overholde aftaler med kommunen, som vi ser i denne sag. Hvis hun mister ydelser,  mister hun også retten til børnebidrag fra ham, og hvis han ikke reelt indgår i husstanden, så slipper han for at betale noget overhovedet,« forklarer Nina von Hielmcrone.
