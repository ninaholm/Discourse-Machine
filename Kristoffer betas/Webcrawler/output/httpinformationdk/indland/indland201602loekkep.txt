Med Løkke ud på kanten af afgrunden
Ligesom under formandsopgøret i 2014 har statsministeren i sagen om landbrugspakken spillet særdeles højt spil. Endnu er det dog uvist, om hans ’brinkmanship’ har reddet hans minister eller snarere bragt regeringens liv i fare
I går – som under formandsopgøret i 2014 – har Lars Løkke Rasmussens taktik været at gå helt ud til afgrunden og se ned i dybet. Og at tage sin modstander med derud.

Statsminister Lars Løkke Rasmussen (V) har foreløbig fået udskudt fyringen af fødevareminister Eva Kjer Hansen (V) ved at sætte sit eget og regeringens liv på spil.To døgn efter at De Konservative meddelte statsministeren, at støttepartiet ikke længere har tillid til fødevareministeren, kan Eva Kjer Hansen stadig møde på arbejde i dag, mens de fire borgerlige partier til gengæld nu vil prøve, om de kan blive enige om en »tillægsaftale« til landbrugspakken.Ligesom da Lars Løkke Rasmussen i 2014 truede næstformand Kristian Jensen med at trække sig som Venstres formand, støtte Søren Gade som sin afløser og kaste partiet ud et i formandsopgør – hvis næstformanden ikke støttede ham – har statsministeren altså foreløbig haft held med sin brinkmanship. Ved at stille sig ud på kanten af afgrunden og opfordre modstanderen til at gøre det samme, eller trække sig, har Lars Løkke Rasmussen købt sig ekstra tid, som nu skal bruges til at løsne, hvad statsministeren ellers selv beskriver som en gordisk knude.Læs også:Landbruget frem for alt
