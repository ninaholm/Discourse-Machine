Ingen psykiatrisk døgnbehandling uden tvang
Privathospitalet Skovhus må gerne behandle psykiatriske patienter  men kun om dagen. Døgnbehandling kræver nemlig, at man skal kunne anvende tvang, og det må kun det offentlige


 Skovhus Privathospital er et af de i alt ni private psykiatriske behandlingstilbud, det offentlige kan henvise til, såfremt regionernes sygehuse ikke kan behandle henviste patienter inden for behandlingsgarantien.
Men på trods af at hospitalet er regionsgodkendt til at varetage behandlingen af psykiatriske patienter, må det ikke have patienter i døgnbehandling, fordi pri-vatansat personale ikke må anvende tvang eller bæltefiksering.
Det må man nemlig kun i det offentlige psykiatriske system.
Souschef på Skovhus Privathospital Malene Ehlerts forklarer, at man ellers har særdeles gode erfaringer med døgnbehandling uden brug af tvang.
Hun forstår ikke afvisningen, slet ikke når man tager i betragtning, at både regeringen og regionerne i flere år har haft en klar målsætning om at begrænse brugen af tvang i psykiatrien:
»Det er dobbeltmoralsk, og det er mærkeligt, når der er udstedt et dekret fra Sundhedsministeriet om, at man skal minimere brugen af tvang på offentlige psykiatriske afdelinger. Det er alarmerende, at vi ikke kan få lov til at døgnbehandle, fordi vi ikke anvender tvang. Og de afdelinger, der bruger tvang, får samtidig at vide, at de skal bruge mindre af den,« siger Malene Ehlerts.
Dårlig undskyldning
Hun mener ikke, at døgnbehandlingen kræver tvangsanvendelse i højere grad end dagbehandling. Det synspunkt bakkes op af flere psykiatriforeninger:
»Generelt bruges der alt for meget tvang i psykiatrien i Danmark. Hver femte patient i behandlingspsykiatrien bliver udsat for en eller flere typer af tvang. Der er også politisk en erkendelse af, er det tal er alt for højt. Det kan kun undre, at behandlingstiltag, offentlige såvel som private, der kan være med til at nedbringe dette, bliver forhindret,« siger generalsekretær i landsforeningen for pårørende til psykiske syge, Bedre Psykiatri, Thorstein Theilgaard.
Også Knud Kristensen, formand for foreningen SIND, der arbejder for sindslidendes forhold i Danmark, undrer sig:
»Jeg kan ikke få det til at hænge sammen. De private psykiatriske afdelinger må ikke anvende tvang, hverken om dagen eller om natten. Det må man kun i det offentlige, og det er okay. Men når det er sagt, er det jo ikke noget argument for, at de private ikke må lave døgnbehandling. Langt de fleste patienter i døgnbehandling bliver jo ikke tvangsbehandlet,« siger han.
For Knud Kristensen lyder det mere som en dårlig undskyldning. I princippet er der ingen forskel på, om det er om natten eller om dagen, der er brug for tvang, siger han og tilføjer:
»Regionerne har jo aldrig lagt skjul på, at de hellere vil beholde pengene hos sig selv frem for at give dem til de private hospitaler. Men med de takster privathospitalerne får, kan man ikke sige, at det offentlige sparer penge ved selv at have patienterne. Det må være, fordi man principielt ikke har lyst til at aflevere patienterne til private hospitaler.«
Mest tvang i døgntilbud
Carl Holst, næstformand i Danske Regioner, er enig i, at det er underligt, at samme private hospital må have psykiatriske patienter i dagbehandling, men ikke i døgnbehandling: »Det virker lidt mærkeligt, men i langt de fleste tilfælde, hvor tvang anvendes, er patienter indlagt i døgntilbud,« siger han.
Ifølge Carl Holst handler det ikke om, at det offentlige ikke vil anvende private tilbud:
»Sundhedsloven er klar: Private hospitaler og klinikker må ikke anvende tvang. Det er ikke noget med, om det er offentligt eller privat det her. Målsætningen er, at vi skal have mindre tvang,« siger han.


