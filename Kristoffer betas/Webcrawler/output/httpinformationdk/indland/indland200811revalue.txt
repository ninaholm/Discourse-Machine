R: Evaluér den nye evaluerings-institution
Den nye institution, der skal måle de videregående uddannelsers kvalitet, har ikke gjort nok, mener både partierne for og imod den nye form for evaluering. De Radikale kræver nu en evaluering af Akkrediterings institutionen
Uddannelsesordfører for Det Radikale Venstre (R), Marianne Jelved, ønsker allerede Akkrediteringsinstitutionen evalueret om et år.


 Selvom Akkrediteringsrådets godkendelser af alle videregående uddannelser kun lige er gået i gang, så er politikerne nu ved at få kolde fødder. Socialdemokraterne som egentlig er for det internationale kvalitetstjek, har harceleret over, at en af rådets nyeste afgørelser betyder, at de ingeniør- og naturvidenskabelige studier på Aalborg Universitet må skære ned på undervisningen. Imens de radikale allerede under godkendelsen af den nye akademiske læreruddannelse sidste år, var utilfredse med akkrediteringsarbejdet.
"Vi er blevet skeptiske over for rådets arbejde på grund af det, de har lavet indtil nu. Både godkendelsen af en ny læreruddannelse og de nye akkrediteringer af eksisterende uddannelser tyder på, at rådet ikke er kvalificeret nok rent fagligt," siger uddannelsesordfører Marianne Jelved (R).
Hun vil arbejde på, at Akkrediteringsinstitutionen skal evalueres allerede om et års tid.
SF's uddannelsesordfører, Jonas Dahl, bakker op om den ide. Han mener ikke, at rådets anmærkninger til studiernes frafald og lange studietider fortæller noget om, hvorvidt studiet er godt eller skidt. 
"Det er umuligt for et centralt råd, der laver en form for stikprøver, at skabe mere kvalitet. Akkrediteringsinstitutionen signalerer derimod mere statslig kontrol og mistillid til uddannelsesinstitutionerne, fordi rådet har magten til at lukke uddannelserne, hvis de ikke er gode nok. Det virker som ren galimatias, man har sat gang i," mener Jonas Dahl.
Enhedslistens Johanne Schmidt-Nielsen så også gerne Akkrediteringsrådet set efter i sømmene hurtigst muligt: "Alt tyder på, at det her vil føre til ensretning af uddannelserne, fordi man vil ende med at lave uddannelser efter de målekriterier, som de skal godkendes efter."
Dansk Folkeparti har været med til at stemme for akkrediteringsloven, og universitetsordfører Jesper Langballe mener det er for tidligt at gå i rette med rådets arbejde.
"Jeg bifalder, at der kommer mere kontrol med udbuddet af uddannelser, så der ikke kommer alt for meget dobbeltdækning, men resultatet må ikke blive ensretning af uddannelser," siger Jesper Langballe.
Bureaukratisk
Universiteterne, som er de første institutioner, der har fået godkendt eksisterende uddannelser, klager over, at akkrediteringsarbejdet giver alt for meget ekstra papirnusseri og alt for lidt kvalitet. Og flere uddannelsespolitikere er da også bekymrede for bureaukratiet forbundet med, at de 1300-1400 vidergående uddannelser skal godkendes flere gange. 
"Vi så gerne en mere overordnet akkreditering af fakulteter eller universiteter, for erfaringer fra udlandet viser, at det er spild af ressourcer at gå alle uddannelser efter i sømmene på den her måde," siger Jonas Dahl.
Selvom han indtil videre synes, at akkrediteringsarbejdet er pengene og tidsforbruget værd, så tager Jesper Langballe klagerne over øget papirarbejde meget alvorligt: "Universiteterne belastes i uhyggelig grad af buraukrati allerede nu, så derfor er det utrolig vigtigt, at det her system ikke bliver for tungt."


