Tidligere højesteretspræsident advarer mod 'tørklædelov'
Justitsminister Brian Mikkelsens lovudkast om tørklædeforbud for dommere mødes med skarp kritik af bl.a. Niels Pontoppidan, den tidligere præsident for Højesteret


 Befolkningens respekt for dommere og domstolene trænger til et løft, mener regeringen. Derfor har justitsminister Brian Mikkelsen (K) udsendt et lovudkast, der vil forbyde dommere at bære religiøse eller politiske symboler i retten. I folkemunde er udkastet blevet kendt som 'tørklædeloven'.
Tidligere præsident for Højesteret, Niels Pontoppidan, vender sig i et høringssvar fra Retsikkerhedsfonden stærkt imod udkastet. Pontoppidan er uenig med Justitsministeriet, der skriver i udkastet, at det påtænkte forbud ikke strider mod grundlovens paragraf 70. Denne paragraf sikrer alle "den fulde nydelse af borgerlige og politiske rettigheder" uanset trosretning.
Ministeriet mener, at lovudkastet ikke vil stride mod grundloven, dels fordi det gælder alle trosretninger, dels fordi udkastet "er båret af saglige hensyn til at sikre dommeres neutrale fremtræden under retsmøder". Men så enkelt er det langtfra ifølge Pontoppidan, der skriver:
"Udtalelsen synes at bygge på den opfattelse, at hvis regeringen og Folketinget eller et flertal af Folketingets medlemmer mener, at et forslag er sagligt begrundet, er dette spørgsmål dermed uddebatteret i forhold til § 70."
Pontoppidan forudser nemlig, at domstolene kan nå til en anden vurdering: "Det kunne jo tænkes, at andre organer, som har kompetence til at vurdere spørgsmålet, har en anden opfattelse med hensyn til, om forslaget er sagligt motiveret."
Kappetvang
Generelt mener Pontoppidan, at det er "mere end tvivlsomt", om lovudkastet vil føre til det erklærede formål at understøtte befolkningens respekt for domstolene. Den tidligere højesteretspræsident anfører flere grunde til, hvorfor han ikke tror, at det bliver resultatet:
For det første er det ulogisk, at forbuddet ikke gælder for lægdommere, dvs. domsmænd og nævninge. Grunden til det er, at forbuddet så ville være i modstrid med ambitionen om, at lægdommere skal udgøre et repræsentativt udsnit af befolkningen. Men som Pontoppidan formulerer det:
"Der er næppe nogen, der for alvor tror, at den tiltalte i en straffesag, der nærer tvivl, om han/hun får en retfærdig rettergang, hvis retten foruden den juridiske dommer beklædes med en eller flere kvindelige lægdommere med tørklæde, lader sig overbevise af ministeriets argumentation."
Et andet element i lovudkastet er, at også byretsdommere fremover skal bære de sorte kapper, som hidtil kun har været anvendt i Højesteret, Landsretterne og Sø- og Handelsretten. I den forbindelse kritiserer Pontoppidan, at lovudkastet overhovedet ikke nævner, at et betydeligt flertal af byretsdommere på Dommerforeningens årsmøde i november 2007 modsatte sig en sådan kappetvang. Med andre ord mente et flertal af byretsdommerne ikke, at en sort kappe ville øge de tiltaltes respekt for dem under retshandlingerne.
Samlet set finder Pontoppidan ikke, at der er "konkrete behov for indgrebet", og han finder lovudkastet "udtryk for en meget betænkelig form for signalpolitik".
Mistillid til domstolene 
Også fra Den Danske Dommerforening får Brian Mikkelsens lovudkast en hård medfart. Foreningen finder udkastet "stærkt beklageligt", "unødvendigt", "irrelevant" og et udtryk for "en bekymrende mistillid til domstolene fra regeringens side".
Foreningen mistænker også Justitsministeriet for, at lovudkastet skal tjene det formål "at fjerne fokus fra de aktuelle problemer, som navnlig byretterne har på grund af manglende ressourcer". 
Endelig har ministeriet med kappetvangen for byretsdommere ifølge foreningen "overtrådt den grænse for lovgivningsmagtens indblanding i den dømmende magts anliggender, som ellers hidtil har været respekteret".
Såvel Vestre som Østre Landsret samt Sø- og Handelsretten tilslutter sig kritikken fra Dommerforeningen. Jens Feilberg, præsident for Sø- og Handelsretten, tilføjer, at "de nuværende regler er og fortsat vil være tilstrækkelige til sikring af, at dommere fremtræder neutrale i retsmøder". 
Fagforeningen DJØF vender ligeledes tommelfingeren nedad, idet lovudkastet beskrives som værende "i en klasse for sig selv", fordi det bryder en lang tradition for, at "domstolene selv ordner sine forhold om fremtræden, upartiskhed og disciplin".
DJØF finder det "betænkeligt", at udkastets bemærkninger ikke indeholder nogen som helst "refleksion over domstolenes placering i den danske statsforfatningsret, når lovforslaget træder ind på et område - såvel med forbud som med påbud - der aldrig har været reguleret politisk".
Endelig finder DJØF, at lovudkastets sammenblanding af kappetvang og forbud mod religiøse og politiske symboler er: "et forsøg på at tildække, at det egentlige formål med lovforslaget er at forbyde muslimske tørklæder". 
Et lovudkast, der alene tog sigte på at opnå dette formål, ville dog ifølge DJØF "støde på så mange juridiske vanskeligheder", at regeringen "måtte skabe en bredere argumentation."
Endnu har Justitsministeriet ikke udarbejdet et høringsnotat med kommentarer til de indkomne udtalelser, men statsminister Anders Fogh Rasmussen har allerede på sit pressemøde i går fejet alle indvendinger af bordet: "Der er ikke noget i det, vi har set, som overrasker. Og der er ikke noget, som får os til at ændre loven. Vi lytter selvfølgelig til, hvad der bliver sagt og skrevet. Men det er jo en politisk afgørelse og skal være en politisk afgørelse. Loven bliver gennemført som aftalt," sagde statsministeren.


