Lang ventetid på handicap-boliger
Dårlig kommuneøkonomi giver mangel på botilbud til handicappede over hele landet. I København er ventetiden på et botilbud over tre år i gennemsnit


 Danske Handicaporganisationer advarer nu om omfattende mangel på botilbud for fysisk og psykisk handicappede over hele landet. En stikprøveundersøgelse af 26 kommuner viser, at der er ekstremt lange ventetider på boliger især i flere af landets større byer. København topper suverænt listen med en ventetid på over 1.100 døgn i gennemsnit, svarende til mere end tre år. Og i en række andre byer ses ventetider på mellem et halvt år og to et halvt år.
"Det er et generelt problem - uanset om det drejer sig om botilbud til sindslidende, fysisk handicappede eller udviklingshæmmede. Der er simpelthen ikke boliger nok, og mange af de eksisterende boliger er i alt for ringe en stand", siger formand Stig Langvad fra Danske Handicaporganisationer. 
Her vurderer man, at der er behov for cirka 5.000 nye boliger og en modernisering af 5.000 eksisterende boliger.
En opgørelse, som AE-rådet (Arbejderbevægelsens Erhvervsråd) offentliggjorde mandag sidste uge, viser, at de offentlige investeringer i handicapområdet samlet set er faldet med i alt 300 millioner kroner, siden VK-regeringen trådte til i 2001. Tallene kom ikke som nogen overraskelse for Stig Langvad.
Fastholdt i skattestop
"De understreger bare, at udviklingen går den forkerte vej. Ansvaret er med kommunalreformen lagt over fra regionerne til kommunerne, men kommunerne er fastholdt i et skattestop, hvor de har været tvunget til at nedprioritere handicapområdet", siger Stig Langvad.
Tove Larsen (S), der er borgmester i Aabenraa og formand for Social- og Sundhedsudvalget i Kommunernes Landsforening, kalder ventetiderne for "dybt uacceptable".
"Allerede, da vi for halvandet år siden overtog ansvaret fra amterne, var der ikke tilstrækkeligt med boliger. Der er nogle forventninger til kommunerne om at få bragt det i orden. Men vi har ikke fået de nødvendige midler til at bringe antallet op på det leje, som det burde være", siger hun.
Tove Larsen afviser, at der er manglende opmærksomhed omkring problemet i kommunalbestyrelserne.
"Men der er kun én kasse at tage af. Skulle vi tage noget til de handicappede, så skulle vi tage det fra de ældre eller børnene. Det er et spørgsmål om pest eller kolera lige for tiden," siger hun.
I Københavns Kommune erkender socialborgmester Mikkel Warming (EL), at det er "helt uden for diskussion" at der er alt for få handicapboliger i København. Han henviser til, at antallet af både børn og voksne med handicap er stigende.
"Men det ændrer ikke ved, at vi ikke er fulgt med den udvikling - og at vi har nogle fortidens synder, der skal rettes op på. Det er grunden til, at jeg, lige siden jeg tiltrådte som socialborgmester, har talt for flere penge til området. Flertallet i Borgerrepræsentationen har givet nogle - men alt for få. Derfor går det langsomt,"
Manglende erkendelse
Mikkel Warming vil under kommunens budgetforhandlinger for 2009 foreslå en samlet investering på 120 millioner kroner, der skal bringe ventelisterne til handicapboliger i bund i løbet af to-tre år.
"Der mangler en fælles erkendelse - også på nationalt plan - af, at der kommer flere handicappede. Det sociale område er under pres, og det ville vi gerne se udmøntet i noget mere i bloktilskud,"siger Mikkel Warming.
Information har i flere dage forsøgt at få en kommentar fra velfærdsminister Karen Jespersen (V), men hun har ikke ville give interview om sagen. I en skriftlig kommentar via sin pressesekretær siger hun:
"Vi har i regeringen banet vejen ved at sænke den kommunale grundkapital og hæve maksimumbeløbene for det almene boligbygger bl.a. i København. Så det er med at komme i gang".


