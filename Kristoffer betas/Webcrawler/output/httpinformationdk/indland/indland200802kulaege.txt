KU og Læger Uden Grænser samarbejder om ernæring



 Ernæringsforskere på Det Biovidenskabelige Fakultet på Københavns Universitet har indgået samarbejde med Læger uden Grænser om at udvikle nye forebyggende ernæringstilskud til bekæmpelse af underernæring, som hvert år dræber tre millioner børn. "Undernæring er i dag den største dræber blandt børn i u-landene. Der er derfor et kritisk behov for forebyggende ernæringstilskud til børn med moderat undernæring. I dag giver man først tilskud, når børnene er kritisk underernærede. Det, vi ønsker, er at forebygge underernæring på et tidligere stadium med ernæringstilskud, som giver dem de næringsstoffer, de har brug for, for at kunne udvikle sig normalt og få noget ud af skolegangen," siger professor Henrik Friis fra Institut for Human Ernæring. 

