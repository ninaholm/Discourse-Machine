T-shirtaktivister for Højesteret
Efter først at være blevet frifundet i byretten og siden idømt lange fængselsstraffe i landsretten får T-shirt-aktivisterne fra Fighters+Lovers nu deres sag prøvet ved Højesteret. Stadfæstes landsrettens dom, får vi et samfund, 'hvor folkelig støtte bliver kriminaliseret', advarer forsvarsadvokat
Ulrik Kohl fra T-shirtfirmaet Fighters+Lovers ankommer til Højesteret torsdag morgen d. 5. marts 2009. Han og de andre aktivister i Fighters+Lovers fortryder ikke deres støtte til FARC og PFLP, tværtimod.


 Der er langt fra det hvide stukloft, de guldbelagte lysekroner og de enorme lovsamlinger til selvmordsangreb og gidseltagninger i Colombia og Palæstina. Ikke desto mindre var det, hvad der i går stod på programmet i Højesteret. 
De danske aktivister Fighters+Lovers, der sælger T-shirts til fordel for palæstinensiske PFLP og colombianske FARC, fik i går deres sag for Højesteret.
Sagen begyndte tilbage i 2006, da T-shirt-firmaet blev sigtet for terrorstøtte, fordi PFLP og FARC står på EU's terrorliste. 
I 2007 blev Fighters+Lovers frikendt ved byretten, men dommen blev anket, og i Landsretten var resultatet et ganske andet. Seks ud af de syv tiltalte blev idømt ubetinget fængsel i op til seks måneder for at have solgt T-shirts, hvoraf 35 kroner pr. trøje gik til PFLP og FARC. De indtjente penge, der løb op i små 25.000 kroner skulle have været doneret til et plakattrykkeri i Palæstina og en radiostation i Colombia. Men også her faldt dommerens hammer - pengene blev tilbageholdt.
I går kunne forsvarsadvokat Thorkild Høyer så tale for fulde huse i Højesteret. Retten skal nu tage stilling til, om de anklagede fra Fighters+Lovers bidrager til en værdifuld frihedskamp eller støtter brutal terror mod civile. Og om de skal frikendes eller straffes hårdere, som anklager anmoder 0m. 
Uklar lovgivning 
Et principielt spørgsmål som ifølge Thorkild Høyer kan få vidtrækkende konsekvenser: 
"Vi får et samfund, hvor det pæne kommer til at herske, og hvor folkelig støtte bliver kriminaliseret."
Han mener, hverken det er Fighters+Lovers eller de to oprørsbevægelser, der er problemet. Det er lovgivningen:
"Når vi har to retsinstanser, der er fuldstændig uenige, viser det, hvor uklar lovgivningen er. Man kan som individ ikke vide, hvad der er lovligt, og hvad der ikke er lovligt at støtte," pointerer Thorkild Høyer. 
Hele retssagen er udtryk for, at traditionen med at støtte frihedsbevægelser er under pres, vurderer han. 
Også Michael Schølardt er under pres. Han er den ene af de to, der i Landsretten blev idømt seks måneders ubetinget fængsel for T-shirtsalget. Han ser frem til at få afklaret, om han kan fortsætte sit studieliv på universitetet, eller om han skal læse pensum i en fængselscelle. 
Det er dog en katastrofe, at sagen overhovedet blev rejst i første omgang, mener han: 
"Politikerne ved godt, vi ikke er farlige, men det er de ligeglade med. For dem handler det om at sende et signal og fremstå troværdige. Det er trist, at det danske retssystem blander sig i solidaritetsarbejde og indirekte forsvarer et af verdens mest brutale regimer som Colombia." 
Selv om Michael Schølardt nu risikerer at blive buret inde, fortryder han ikke støtten til FARC og PFLP. Tværtimod. Han er sammen med de andre Fighters+Lovers godt i gang med næste projekt - en ny kollektion af ure med overskriften 'Watch Out for Justice.' Urerne kom på gaden den 25. februar, og overskuddet er øremærket til advokatgrupper, der yder retshjælp til politiske fanger i israelske og colombianske fængsler.
"Uanset dommen får jeg ikke kolde fødder. Hvis vi taber, så snakker vi med vores advokat om at bringe den videre til Menneskerettighedsdomstolen i Strasbourg," siger han. 
Sagen kører i dag videre i Højesteret. Den endelig dom i sagen forventes at falde i næste uge. 

Kommentar om colombianske FARC side 8-9

