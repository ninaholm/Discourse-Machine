Kongreskaprerens endeligt
Bødskov lukkede nok med Socialdemokraternes højredrejning flanken til DF i værdipolitikken. Men i stedet blev den nu tidligere justitsminister sårbar over for Enhedslisten
 
	Morten Bødskov i åbnet samråd på Christiansborg i forbindelse med sagen om retsudvalgets besøg på Christiania, hvor mødet blev aflyst med falsk forklaring. Morten Bødskov bliver nødt til at gå som justitsminister efter at Enhedslisten Pernille Skipper ikke længere vil bakke om om ministeren. Foto: Jakob Dall


 
	Det er på flere måder ironisk, at Morten Bødskov (S) er blevet tvunget til at trække sig som justitsminister på grund af spørgsmålet om beskyttelse af Pia Kjærsgaard (DF).

	Morten Bødskov har nemlig været en arkitekterne bag forsøget på at beskytte Socialdemokraterne mod netop pianisterne.

	Først som Socialdemokraternes retsordfører og siden justitsminister (efter et mellemspil som finansordfører) har den 43-årige Morten Bødskov forsøgt at konkurrere med Dansk Folkeparti – og de andre borgerlige partier – på områder, hvor der traditionelt har været flest stemmer i at kræve strengere straffe og færre udlændinge til Danmark.

	Inspireret af det britiske forbillede Tony Blairs berømte slogan tough on crime, tough on the causes of crime er Morten Bødskov en del af den generation af unge danske socialdemokrater, som i 1990’erne og 00’erne prøvede at kopiere deres britiske søsterpartis politiske såvel som organisatoriske vinderformel.

	Alle med en baggrund i studenterpolitisk arbejde og formandskaber i ungdomsorganisationerne Frit Forum og DSU, udgivelse af socialdemokratiske debatbøger samt ansættelse i Socialdemokraternes politisk-økonomiske afdeling og deltagelse i centrale debatgrupper i partiet med toppolitikere.

	Da Morten Bødskov i 1996 blev formand for DSU, afløste han vennen Henrik Sass Larsen. Og ligesom Henrik Sass Larsen har Morten Bødskov aldrig færdiggjort sine studier på Roskilde Universitetscenter (RUC).

	Morten Bødskov og de andre unge socialdemokrater har været optagede af, hvorfor vælgerne svigtede partiet, og medlemmerne sivede i 1990’erne, når de daværende socialdemokratisk ledede regeringer knækkede næsten alle kurver og stod med flotte økonomiske nøgletal.

	Da fire fremtrædende socialdemokrater med Morten Bødskov som pennefører forud for partiets kongres i 1998 foreslog, at private og offentlige virksomheder skulle konkurrere på lige vilkår om levering af velfærdsservice til borgerne – også den bløde personlige pleje – blev forslaget dog skudt ned. Den tidligere partiformand Svend Auken gik på talerstolen i Falkoner Centret i København og beskyldte dem for at forsøge at »kapre« kongressen.

	Tre år senere, efter nederlaget i 2001, havde Poul Nyrup Rasmussen ikke mere held med at køre de unge socialdemokrater i stilling inden sit fald. Manøvren, der som bekendt mislykkedes, ville have stækket Frank Jensens, og venstrefløjens, formandsambitioner. Nu blev Poul Nyrup Rasmussen i 2002 udmanøvreret af Mogens Lykketoft.

Kongreskaprerens comeback

	I stedet skrev Morten Bødskov samme år, sammen med blandt andre Helle Thorning-Schmidt, debatbogen Forsvar for fællesskabet om dansk velfærd – og sammenhængskraften – i et multietnisk samfund.

	»Det er klart, at vi løb ind i den træghed, at folk gerne vil se nye ansigter på regeringspladserne,« forklarede det dengang nyvalgte folketingsmedlem i et interview kort efter folketingsvalget i 2001.

	»Men endnu vigtigere var det, at vi aldrig rigtigt fandt ud af, hvad det var, vi ville mene om det, som mange vælgere betragtede som det vigtigste valgtema: flygtninge og indvandrere. Her blev vi fanget af blandt andre Dansk Folkeparti, som har fået fat i mange af vores traditionelle vælgere på en kombination af overbudspolitik på velfærdsområdet og en stram politik over for indvandrere og flygtninge«.

	Da Mogens Lykketoft trak sig efter sit valgnederlag i 2005 blev det tid til et comeback for kongreskapreren. Morten Bødskov og de andre på Socialdemokraternes højrefløj, »Morgenmadsklubben«, opfandt den nyvalgte Helle Thorning-Schmidt som formandskandidat. Og med hjælp fra særligt Morten Bødskov og Henrik Sass Larsen lykkedes det med fem års forsinkelse Helle Thorning-Schmidt, hvad der ikke var lykkedes Poul Nyrup Rasmussen.

	Efterfølgende har Morten Bødskov været en af partiformandens – og senere statsministerens – mest urokkelige støtter i partiet.

	Selv om det ikke er lykkedes Socialdemokraterne af stoppe den fortsatte sivning af såvel vælgere som medlemmer, så afslørede regeringsskiftet i 2011 i hvert fald, at Morten Bødskov havde haft held med sin del af opgaven: Hverken rets- eller udlændingepolitikken spillede nogen rolle i den valgkamp.

Den hvide Obama

	Morten Bødskov har fortalt, at socialdemokrat var man bare i lærer/plejehjemsassistent-familien i Karup i Midtjylland, »uden at Arbejdersangbogen dog lå på spisebordet«.

	Men på trods af at det politiske forbillede er H.C. Hansen, det musikalske Bruce Springsteen, og at Morten Bødskov er født på arbejdernes internationale kampdag, 1. maj, så er dog ikke lige brandtaler, han er kendt for. Ufortjent – eller fortjent – har den lidt grå, ulasteligt klædte og afdæmpede Morten Bødskov ofte fået mærkatet apparatjik hæftet på sig – i en sådan grad at socialdemokrater spøgende har kaldt ham »den hvide Obama«.

	De færreste har nok også mærket nogen afgørende ændring i forhold til den tidligere VK-regerings rets- og udlændingepolitik, fordi justitsministeren har heddet Morten Bødskov.

	Hvilket til gengæld har gjort justitsministeren upopulær hos Enhedslisten. I forvejen havde Morten Bødskov ikke nogen høj stjerne hos Enhedslistens politiske ordfører, Johanne Schmidt-Nielsen, der meldte sig ud af DSU efter have mødt ungdomsforeningens daværende formand. Morten Bødskov forklarede, at der ikke var nogen forskel på Dansk Folkeparti og Enhedslisten i EU-politikken. Hvilket simpelthen var for dumt, mente Johanne Schmidt-Nielsen.

	I går slap Enhedslistens tålmodighed med Morten Bødskov så atter op.

