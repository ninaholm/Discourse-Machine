Mens SF venter på et beskidt valg
Rygterne om en superspinenhed i Venstre, der skal fylde medierne med beskidte personsager, kan tvinge venstrefløjen til at lede efter egne skandaler


 I oktober 1989 deltog Ole Sohn i DDR's stort anlagte 40-års jubilæum i Østberlin. Ole Sohn var dengang formand for DKP, Danmarks Kommunistiske Parti, og sammen med andre æresgæster som DDR's statsleder Erich Honecher og den rumænske diktator Nicolae Ceausescu stod han på tribunen og betragtede militærparaderne.
Mere end tyve år senere er Ole Sohn formand for SF's folketingsgruppe og står med de nuværende meningsmålinger til en betydningsfuld ministerpost. Medmindre der sker noget, som vender op og ned på meningsmålingerne.
I gårsdagens Politiken udtalte partiformand Villy Søvndal, at han forventer, den kommende valgkamp bliver beskidt. Venstre vil lancere en række personangreb, og partiet har allerede ansat folk til at grave negative sager frem om toppolitikerne på venstrefløjen.
Villy Søvndal tænker antagelig på sager som Ole Sohns fejring af DDR-regimet, der fandt sted godt en måned før Murens fald - på et tidspunkt, hvor titusinder af DDR-borgere hver mandag i mange måneder havde demonstreret mod det brutale regime, ligesom de gjorde på jubilæumsdagen, mens Ole Sohn stod på tribunen.
Efter Venstre i foråret opgraderede med ansættelserne af Mikael Børsting fra Politikens Christiansborgredaktion som ny pressechef og fødevareminister Eva Kjer Hansens (V) spindoktor, den liberale debattør Christopher Arzrouni, som særlig rådgiver, har der da også været rygter om en superspinenhed i Venstre, som skal vinde valget ved at føre negativ kampagne imod venstrefløjen. Rygter, som kun er blevet forstærket med denne uges ansættelse af journalisten Sverre Qvist fra Ekstra Bladet i partiets pressetjeneste. En mand, som næppe er blevet ansat på grund af sine kompetencer inden for politisk kommunikation, strategi og kampagne.
Spekulationer
Blandt både SF'ere og socialdemokrater er der en til vished grænsende overbevisning om, at det netop er Venstres spinenhed, der har plantet den seneste tids historier om Helle Thorning-Schmidts (S) skolevalg og skatteforhold. Men det forbliver på spekulationens niveau.
Sikkert er det, at personsager virker. Det viser meningsmålingerne efter den seneste tids historier om Lene Espersen (K) og Helle Thorning-Schmidt. De Konservative er gået massivt tilbage, og den socialdemokratiske leder er styrtdykket i troværdighedsmålingerne.
Ifølge Villy Søvndal er det imidlertid afgørende, at SF holder sig for god til den slags.
»Jeg tror, at folk er i stand til at gennemskue det. Så vi er ikke bange. Vi vil lave politiske kampagner i stedet,« som partiformanden siger til Politiken i overensstemmelse med Ole Sohns udtalelser fra sidste uge om, at det er på tide at stoppe hetzen mod Lene Espersen og Helle Thorning-Schmidt og begynde at fokusere på den politiske substans.
Som kommentator Niels Krause-Kjær har pointeret, er det dog udmeldinger, der skal ses i lyset af, at Ole Sohn tidligere selv har deltaget aktivt i kritikken af Lene Espersen for at være rejst på skiferie i Norge uden at have sørget for, at der blev udpeget en fungerende udenrigsminister i hendes fravær.
Det ville nok også være naivt at opfatte SF-toppens udmeldinger som udtryk for andet, end hvad partiet vurderer, vælgerne gerne hører.
Som kommunikationsekspert Peter Goll har påpeget, vil udsigterne til flere personsager i dansk politik kunne give plads til en ny type medarbejder i de politiske partier. Den såkaldte dustbuster, der kendes fra amerikansk politik, og som er ansat af partiet selv til at grave de smudsige historier frem om partiets topfolk, før modstanderne eller medierne gør det.
Hvem ved. Måske sidder der allerede en politisk medarbejder i SF og bladrer efter Ole Sohn-citater i gamle udgaver af Land og Folk.


