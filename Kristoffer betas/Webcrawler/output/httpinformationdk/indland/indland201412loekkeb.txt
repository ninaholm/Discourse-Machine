Løkke-bog sender Thorning tilbage til politikken
Den nye portrætbog om Lars Løkke Rasmussen var frygtet i Venstre, mens forventningerne hos regeringen var høje. Men udgivelsen af bogen er politisk endt som en fuser. Der var ingen tidlig julegave til regeringen fra bogens forfattere, og regeringen skal nu rette fokus på politikken
 Portrætbogen om Lars Løkke Rasmussen, LLR, skrevet af BT-journalisterne Andreas Karker og Thomas Nørmark Krog.


 Egentlig burde det ikke være en tidligere statsminister værdigt, men efterhånden som tiden er gået, har Skoda fået visket imaget som en gammel spand af sig, og i dag fremstår deres Superb-model som et glimrende alternativ til dyrere mærker som BMW og Audi.
Sådan må de også have tænkt i Venstres partitop, da de efter folketingsvalget i 2011 valgte at udstyre partiformanden med en bil og chauffør. Eller som den nye portrætbog – LLR – beskriver det:
»Venstre beslutter efterfølgende at købe en Skoda Superb, der har været brugt som demobil af bilimportøren Skandinavisk Motor Co. Partiet får en klækkelig rabat, så bilen kun koster cirka 350.000 kroner, selv om listeprisen er 430.000.«
Bogen LLR er ifølge de to forfattere – BT-journalisterne Andreas Karker og Thomas Nørmark Krog – »et opdateret politisk portræt af Lars Løkke Rasmussen«.
Men Skodaens pris er ikke det mest interessante. Det er den måde, Venstre-toppen ifølge bogen sørgede for, at det ikke var partiformanden, der blev beskattet af bilen. Partiets daværende økonomichef »får til opgave at lave en skattemæssig ordning, så formanden ikke risikerer at blive beskattet. I stedet bliver det sådan, at chaufføren beskattes af at have fri bil til rådighed«, står der i bogen. Det betød ifølge forfatterne, at chaufføren blev beskattet »af cirka 7.000 kroner ekstra om måneden, mens partiformanden bliver fri for at betale skat af bilen,« som var ejet af Venstre.
Den store indsigt i skattesystemets kattelemme, som bogen beskriver, minder nærmest om beskyldningerne om det samme, som Thorning-Schmidt-ægteparret stod over for fra Venstre tilbage i 2011. Det viste sig senere, at der ikke var noget at komme efter med hensyn til Thorning-Schmidt-parrets skattebetalinger. Udover bilbeskatningen er der heller ikke noget at komme efter i den nye portrætbog om Lars Løkke Rasmussen.
Sejr til Løkke-lejren
Siden det for godt et halvt år siden kom frem, at de to BT-journalister var i gang med at samle materiale til en bog om oppositionens statsministerkandidat, har Christiansborg sitret. Rygterne har floreret, og forventningerne til bogen var høje hos regeringen. Det samme var frygten hos Venstre.
»Sandheden frygter jeg ikke. Jeg forstår godt, der er en interesse for min person, men jeg er ikke nervøs,« sagde Lars Løkke Rasmussen til Berlingske i midten af august, og i Venstre blev der i går draget et lettelsens suk. Formanden havde holdt sit ord. Der var intet at frygte. Efter weekendens avisartikler, hvor detaljer fra bogen ramte spalterne, stod en ting klart: Der var ingen elementer i bogen, som enkeltvis kunne skade formanden. Efter sidste efterårs tumult omkring flyrejser på førsteklasse for klimaorganisationen GGGI og forsommerens ballade om partiafholdte udgifter for formanden, skulle der ikke meget til, før Lars Løkke Rasmussen igen skulle forklare sig over for partimedlemmerne. For partiet er det selvsagt ikke behageligt, at der igen bliver ribbet op i traumet fra 3. juni, men at det ikke var lykkedes for to tabloid-journalister at grave mere snavs på formanden frem, blev udlagt som en sejr fra Løkke-lejren.
I stedet for Løkke er det snarere næstformand Kristian Jensen, som står noget forslået tilbage, da historien om, at det ikke lykkedes ham sammen med makkeren Jens Rohde at mobilisere det tilstrækkelige flertal til at indkalde til et ekstraordinært landsmøde, igen bliver fortalt.
Er der et tidspunkt, hvor regeringen i denne valgperiode i meningsmålingerne har haft succes, har det været, når Lars Løkke Rasmussen rodede rundt med problemsager om flyrejser på førsteklasse og dyre habitter betalt af partikassen. Derfor var LLR’s udgivelsesdato også imødeset med stor forventning hos toppen af regeringspartierne. Men her blev man slemt skuffet.
LLR er ikke en bog, man vil kunne se effekten af i meningsmålingerne. Derfor må Helle Thorning-Schmidt tilbage til tastaturet og forfatte en nytårstale, der kan reducere de borgerlige partiers forspring, hvis hun vil have en chance for at vinde det kommende folketingsvalg.
’LLR’, Andreas Karker og Thomas Nørmark Krog, begge journalister på BT, Berlingske Media Forlag i samarbejde med People’sPress. 288 sider. 249 kroner

