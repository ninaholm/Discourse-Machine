'De fleste har brug for grundskoleniveau'
Det er helt bevist, at fængslerne fokuserer på at tilbyde indsatte grundskolefag. Mange mangler nemlig helt grundlæggende færdigheder, lyder det fra Kriminalforsorgen




 Et problem for nyløsladte er ifølge kontorchef i straffuldbyrdelseskontoret i Kriminalforsorgen, Ina Eliasen, den enormt stor gæld, mange slæber rundt på. Hun mener også, at det er et stort problem, at arbejdsgiverne fokuserer så meget på straffeattester, især i en tid, hvor der er så meget kamp om arbejdet.
– Et andet problem, der ifølge kritikere står i vejen for resocialisering, er de ringe uddannelsesmuligheder, der er til rådighed i fængsels­forløbet. Hvis det er tilfældet, kan man så tale om decideret resocialisering?
»Der kan man på mange måder. For det første må jeg understrege, at resocialisering ikke kun er uddannelse. Det handler jo blandt andet også om kognitive færdighedsprogrammer, misbrugsbehandling og arbejde. Det er en samlet indsats. Mange indsatte kan for eksempel slet ikke gå i gang med uddannelse, fordi de først skal af med misbrugsproblemer. Det drejer sig om at tilpasse indsatsen til det, den enkelte indsatte nu engang har brug for.«
– Men mange indsatte har netop brug for uddannelse. Er det ikke et problem for dem, at ambitionsniveauet er så lavt?
»Det er rigtigt, at den altovervejende tyngde ligger på grundskole og helt basale færdigheder. Men det er en bevidst prioritering: De fleste indsatte har brug for uddannelse på grundskoleniveau, så der ligger hovedaktiviteten,« siger hun og peger på en undersøgelse, der viser, at en meget stor del af de indsatte ikke har gennemført grundskoleuddannelsen.
»Ikke desto mindre er der brug for en særlig indsats for de få, der har brug for mere end en grundskole,« tilføjer hun.
– Fængslerne er blevet kritiseret for at gå på kompromis med de indsattes mulighed for at bruge pc til fordel for sikkerhed. Er I gode nok til at lære de indsatte at kunne begå sig i informationssamfundet?
»Det er vi nødt til, hvis de skal fungere, når de kommer ud igen. Vi har haft rigtig svært ved det, fordi vi ikke vil acceptere misbrug via pc, når man sidder hos os. Men med det nye sikrede lukkede pc-netværk, har vi faktisk opnået det,« siger hun med henvisning til et nyt lukket pc-netværk, som overholder sikkerhedsbestemmelserne, men samtidig giver de indsatte mulighed for at blive fjernundervist i de lukkede fængsler.
Systemet blev implementeret i 2010, og i løbet af 2011 er lærere og indsatte, ifølge Ina Eliasen, begyndt at bruge systemet.

