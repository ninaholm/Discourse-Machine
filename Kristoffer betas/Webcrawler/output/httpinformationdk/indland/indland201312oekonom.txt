Økonomiske prognoser var alt for optimistiske under krisen
Under finanskrisen overvurderede de økonomiske prognoser markant væksten – også efter at krisen havde ramt. De seneste to år har prognosemagerne forudsagt et opsving, der ikke er kommet. Det viser Informations undersøgelse af fire årtiers økonomiske prognoser


 
	Selv efter finanskrisen ramte dansk økonomi, har de økonomiske prognoser markant overvurderet vækstudsigterne for dansk økonomi. Det viser Informations opgørelse over fire årtiers økonomiske prognoser fra fem prognosemagere. Særligt i begyndelsen af krisen var fejlskuddene store.

	I 2008 forventede alle fem prognosemagere, at væksten ville ende et sted mellem 1,3 og 1,7 procent, Men i stedet skrumpede økonomien samme år med 1 procent. Et fejlskøn på over 2,5 procentpoint.

	Og i 2009 var fejlskuddet særligt stort. For selv efter at krisen var begyndt at vise sig, forudså de fleste prognosemagere, at væksten ville blive et sted mellem -0,5 procent og +0,5 procent. I stedet skrumpede økonomien med mere end fem procent. Det førte til, at for eksempel Økonomi- og Indenrigsministeriet og Nordea overvurderede væksten i 2009 med hele 5,6 procentpoint i deres prognoser.

	»Sådan noget som den store recession, der begynder i efteråret 2008, det bliver den største økonomiske nedtur, man har set siden depressionen i 30’erne. Det er svært at se på forhånd, hvor galt det kommer til at gå,« siger Helge J. Pedersen, der er cheføkonom i Nordea, og dermed har ansvaret for bankens overoptimistiske prognoser.

	Regeringen skyder forbi

	Også de seneste to år har prognosemagerne overvurderet, hvor hurtigt og kraftigt opsvinget ville komme. Økonomi- og Indenrigsministeriet har for eksempel forudsagt en vækst på 1,7 procent i 2011 og 1,8 procent i 2012. I stedet viser den første opgørelse fra Danmarks Statistik, at væksten i de to år blot blev 1 procent i 2011 og ligefrem faldt med 0,6 procent i 2012. Begge år har økonomien således udviklet sig markant svagere end regeringens forudsigelse.

	Ifølge John Smidt, der er sekretariatschef i Det Økonomiske Råd, hænger fejlskuddene under krisen sammen med, at udviklingen hele tiden overraskede modellerne, der er bedst til at forudsige økonomien, når den udvikler sig stabilt.

	»Når det virkelig går fremad, så undervurderer vi, og når det virkelig går tilbage, så overvurderer vi væksten,« siger John Smidt.

	»Det er klart, at man kan overveje, om man kan finde modeller, der er bedre til at fange vilde udsving, end dem vi har, men det har vi ikke formået de sidste 40 år,« siger han.

	Informations opgørelse viser, at den samlede afvigelse under finanskrisen var langt større end den gennemsnitlige forudsigelsesfejl på 1 procentpoint årligt, som ellers har været gældende siden 1970.

	Største fald siden 1948

	Også Nationalbanken, der ikke er en del af Informations undersøgelse, har ramt meget skævt under krisen. Det viser en opgørelse, som Nationalbanken selv har lavet af deres økonomiske prognoser.

	Nationalbanken har først fra efteråret 2007 udgivet prognoser af, hvordan blandt andet væksten forventes at ville udvikle sig.

	»Det fremgår af analysen, at hverken Nationalbanken eller en række andre institutioner, som også skønner over udviklingen i dansk økonomi, forudså krisens voldsomme omfang i 2008-09, ligesom den efterfølgende stabilisering er forløbet noget anderledes, end prognoserne forudså,« lyder konklusionen fra Nationalbanken.

	Undersøgelsen blev offentliggjort i sidste uge sammen med Nationalbankens seneste prognose for dansk økonomi, der forudser en vækst på 1,5 procent næste år. Også Nationalbanken fastslår, at prognoserne har en tendens til at forudsige, at økonomien vil udvikle sig mere normalt end det, der ofte viser sig at være tilfældet.

	»Alt i alt betyder det, at prognoserne tenderer at forudsige en mere rolig og gennemsnitlig udvikling i økonomien end det, som i virkeligheden normalt sker,« skriver Nationalbanken.

	Og derfor er det heller ikke overraskende, at man ramte så skævt i 2009, mener Nationalbanken.

	»Det er helt uden sammenligning det største fald, man kan se i statistikken siden 1948. Derfor er det heller ikke overraskende, at den forudsigelsesfejl, der var i 2009, var ekstraordinær stor,« sagde nationalbankdirektør Per Callesen i sidste uge ved præsentationen af Nationalbankens seneste prognose.

	 

