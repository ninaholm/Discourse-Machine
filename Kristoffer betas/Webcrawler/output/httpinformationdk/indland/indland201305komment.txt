Kommentator: Regeringen er truet på livet i dagpengesag
Der er en »maksimalt presset« regering, som er tvunget til at løse dagpengekrisen, siger politisk kommentator


 
	Regeringen var truet direkte på sin fortsatte eksistens, hvis man ikke havde udtænkt den dagpengeløsning, som statsminister Helle Thorning-Schmidt (S) formodes at lægge frem tirsdag.

	Problemerne med de tusindvis af danskere, som er ved at miste deres dagpenge, er godt i gang med at vokse regeringen over hovedet, og presset fra fagbevægelsen og vrede Enhedslisten-folk er nu steget til maksimal styrke.

	Det vurderer BT's politiske kommentator, Lotte Hansen, som nu aner en smule lys i horisonten for regeringen.

	»Det var et spørgsmål om overlevelse for regeringen at finde en eller anden form for løsning for de her mennesker. Det her er en løsning, som er helt afgørende for regeringens manøvredygtighed og levetid,« siger hun.

	»Hvis ikke de fandt en løsning på det her problem, ville sandsynligheden reelt ikke være til stede for, at de senere kunne gennemføre et forløb om finanslovforhandlinger med Enhedslisten.«

	»Uden en løsning kan jeg ikke se, hvordan regeringen kunne overleve. Med så et stort internt pres fra et blødende SF, med pres fra fagbevægelsen og med pres fra Enhedslisten,« tilføjer Lotte Hansen.

	Hun roser regeringens folk for at have arbejdet hurtigt og flikket en løsning sammen. Ellers risikerede Helle Thorning og Co. at få en elendig sommerferie med masser af mediehistorier om folk, der må gå fra hus og hjem, lyder det.

	Nu venter der forhandlinger med Enhedslisten – et parti, som længe har været rasende på regeringen og beskyldt statsministeren for at føre borgerlig politik.

	»Det personlige forhold mellem statsministeren og Enhedslisten er meget dårligt på ledelsesniveau. De har reelt ikke talt sammen i månedsvis. Det er klart, at knasten med dagpengene har været fundamentalt for at bløde forholdet op,« siger Lotte Hansen.

	»Man må trods alt give regeringen, at det er flot, at de midt i den her pressede situation har rykket så hurtigt. De får lidt ros. Man kunne godt have frygtet, at de ville have brugt for lang tid på det her,« tilføjer hun.

