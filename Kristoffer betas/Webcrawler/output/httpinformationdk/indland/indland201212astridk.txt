Astrid Krag vil øge fokus på forskel i ’almindelige menneskers’ levetid
Sundhedsminister Astrid Krag (SF) vil styrke indsatsen for at komme uligheden i sundhed blandt ’almindelige mennesker’ til livs. Rådet for Socialt Udsatte frygter, at samfundets mest udsatte lades i stikken


 Sundhedsminister Astrid Krag (SF) gør nu op med forestillingen om, at ulighed i sundhed først og fremmest drejer sig om de mest udsatte grupper som hjemløse, prostituerede og narkomaner. Fokus bør i langt højere grad også rettes mod forskellen i levealder blandt ’almindelige’ danskere, mener ministeren
»De udsatte er en vigtig problemstilling, som vi også i regeringens første år har haft meget fokus på. Men det bliver meget tit de udsatte, vi snakker om, når vi snakker om ulighed i sundhed, og det er et kæmpestort problem. For ulighed i sundhed er altså ikke kun noget, der handler om de udsatte. Det er i høj grad også noget, der handler om, hvor lang tid pædagogmedhjælperen har her på Jorden versus den advokat, hvis børn hun passer,« siger Astrid Krag, der for nylig tabte formandsvalget i SF til Annette Vilhelmsen.
Astrid Krag henviser til, at de danske mænd på 30 år, der tjener mindst, gennemsnitligt dør ti år tidligere end deres jævnaldrende med de højeste indkomster. For 25 år siden var den forskel kun 5,5 år.
»Det er en ulighed, som nemt bliver usynlig. For buschaufføren og advokaten står jo i kø sammen i Netto, de har deres børn i samme daginstitution og samme folkeskole og har på mange måder det samme hverdagsliv. Men forskellen i gennemsnitlig levetid er altså 10 år, og det er markant. Den ulighed i, hvor lang tid vi lever, kommer til at tage yderligere fart, hvis ikke vi gør noget grundlæggende ved det,« siger Astrid Krag.
SF er et folkeparti
Sundhedsministeren og hendes gruppering i SF er blevet kaldt ’arbejderisterne’ grundet deres fokus på almindelige lønmodtagere. Men Astrid Krag afviser, at hendes budskab er et forsøg på at snige arbejderisme ind i SF ad bagdøren: »Jeg mener, at SF som et folkeparti skal være optaget af rettighederne for folk, som de er flest. Det betyder ikke, at vi ikke også skal være optaget af de mest udsatte. I forhold til de mest socialt udsatte er der masser af initiativer i gang.«
Formanden for Rådet for Socialt Udsatte, Jann Sjursen, er bekymret over det, han oplever som en »tendens fra regeringens side til at sigte mod bredere lag i befolkningen«:
»Jeg er enig med ministeren i, at sundhed skal være for alle. Men når det er sagt, oplever vi altså et kæmpe gab i sundheden mellem de mest udsatte grupper og andre danskere. En regering med sundhedsministerens partifarve burde være mest optaget af, hvordan det ser ud for dem, der har det sværest i dag. Og det er altså de udsatte.«
amk@information.dk

