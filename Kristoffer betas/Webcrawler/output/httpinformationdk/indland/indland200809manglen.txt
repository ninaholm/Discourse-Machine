Manglende uddannelse i socialsektoren
Kvaliteten i socialsektoren vakler, fordi mange medarbejdere ikke har den fornødne uddannelse
Udviklingshæmmede, som tidligere på sommeren demonstrerede foran Københavns Rådhus. Ligesom andre grupper i den sociale sektor er det i stigende grad ufaglærte, der arbejder på de forskellige institutioner, og det giver problemer.


 Information skrev mandag, hvordan et bosted i Gentofte gennem mange år har været anklaget for grove omsorgssvigt over for beboerne. 
Socialpædagogernes Landsforbund peger nu på, at noget af den magtesløshed, der opstår hos personalet i disse sager, er et resultat af manglende uddannelse blandt medarbejderne, der arbejder som socialpædagoger:
"Der er rigtig mange, som arbejder med socialpædagogik, der ikke er uddannede. Og ligesom man ikke sætter overlæger til at vaske gulve, så bør man heller ikke sætte uuddannede til at være socialpædagoger," siger Marie Sonne, der er næstformand i Socialpædagogernes Landsforbund. Hun vil ikke sætte eksakte tal på, hvor mange det drejer sig om for bo- og opholdssteder. Men en opgørelse viser, at en tredjedel af de medarbejderne, der arbejder i socialpædagogiske stillinger, er uudannede.
I sidste ende er det de udsatte beboere på bo- og opholdstederne, det går ud over, og der er ikke bare tale om omsorgssvigt, men også om en krænkelse af basale rettigheder, mener Marie Sonne:
"De her borgere har faktisk en juridisk sikret ret til at få ordentlig hjælp, men det får de bare ikke," siger Marie Sonne.
Og det er ikke kun socialpædagogernes stillinger, der besættes af medarbejdere uden uddannelse. Også andre steder i den sociale sektor er der flere, som enten er helt ufaglærte eller som har en uddannelse inden for et andet fag.
Ifølge FOA er der ansat 15.000 uuddannede i social- og sundhedsassistentstillinger. Og det er en gruppe, der vokser, mener Karen Stæhr, der er formand for Social- og sundhedssektoren i FOA:
"Det er en stærkt stigende tendens, og vi ser også mange jobannoncer, hvor man for eksempel søger folk, der kan lide at arbejde med ældre og altså ikke nødvendigvis nogle, som er social- og sundhedsassistentuddannede," siger Karen Stæhr fra FOA. 
De uuddannede er primært ansat på ældreområdet, men uden den næsten tre et halvt år lange uddannelse som social- og sundhedsassistent kan man ikke udføre jobbet ordentligt, mener hun:
"Der er mange, som gør et godt stykke arbejde, men i sidste ende har de ikke kvalifikationerne," siger hun og peger på, at det blandt andet kan være svært for uuddannede at få øje på sygdomssymptomer.
Retsusikkerhed
Dansk Socialrådgiverforening fortæller, at der også inden for socialrådgiverfaget er ansat medarbejdere uden socialrådgiveruddannelser. Det svækker retssikkerheden, mener Bettina Post, der er formand i Dansk Socialrådgiverforening:
"Som socialrådgiver skal man have indblik i en lang række komplicerede lovgivninger, så i sidste ende er det et kæmpe problem for retsikkerheden. Det betyder simpelthen, at indsatsen over for den enkelte borger ikke er gennemtænkt og kvalificeret," siger hun. 
Både Dansk Socialrådgiverforening, FOA og Socialpædagogernes Landsforening peger på, at den lave arbejdsløshed er en af årsagerne til tendensen. 
Men Inge Bryderup, der forsker i socialpædagogik ved Danmark Pædagogiske Universitet, fortæller, at de mange uuddannede er noget særegent for den danske socialsektor, og at det i øvrigt har været sådan i mange år: "Det gælder særligt for den sociale sektor, men man har kunnet iagttage det i mange år, og det er svært at sige, hvorfor det er blevet sådan," siger Inge Bryderup, der også peger på, at der er en sammenhæng mellem, hvor belastet og krævende målgruppen er, og hvor mange uuddannede der er:
"Faktisk er det ofte sådan, at jo voldsommere problemstillinger, patienterne har, jo mindre uddannelse har personalet," siger hun. 
Inge Bryderup er enig med fagforeningerne i, at uuddannede er lige så kvalificerede til stillingerne:
"For det første handler det om at kende de relevante redskaber og metoder på området. Det er hårdt og vanskeligt at arbejde med det her klientel, så selv om man er en engageret ildsjæl, så vil man opleve nederlag. Og det opfatter de uuddannede ofte som personlige nederlag, fordi de ikke har samme faglige tilgang til det, og i sidste ende brænder de i større omfang ud," siger hun.


