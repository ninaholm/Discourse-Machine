VK's vil finansiere frivilligstrategi med satspuljemidler
Socialministeren vil have hver anden dansker til at udføre frivilligt arbejde. Men oppositionen protesterer over, at ministeren vil bruge en væsentlig del af satspuljens begrænsede midler på strategien


 Om 10 år skal hver anden dansker udføre frivilligt arbejde. Sådan lyder målet i regeringens udspil til en national civilsamfundsstrategi, Ny national strategi for civilsamfundet, som blev offentliggjort af socialminister Benedikte Kiær (K) i går. I dag er det kun hver tredje dansker, som laver frivilligt arbejde.
Regeringen vil bruge 100 mio. kr. over de næste fire år på at nå målet, så frivillige i højere grad er med til at løse samfundets sociale problemer. Problemet er dog, at pengene skal hentes fra den i forvejen hårdt pressede satspulje, som med blot 309 mio. kr. er ekstraordinært lille i år.
Oppositionen mener da heller ikke, det er hensigtsmæssigt at tage penge til strategien fra satspuljemidlerne.
»Det er en god idé at sikre en mere sammenhængende indsats på området. Vi mener bare, det er dårlig timing i et år, hvor satspuljen er så lille. Hvis pengene blev fundet på finansloven, ville vi være mere positivt stemt,« siger Radikales socialordfører Anne Marie Geisler Andersen.
Hun bakkes op af S og SF.
»Man kan ikke iværksætte en række tiltag, der skal fremme frivilligheden ved at tage penge fra de frivillige,« siger socialordfører Özlem Cekic (SF).
For lidt praktisk arbejde
Med strategien ønsker regeringen bl.a. at styrke samarbejdet mellem den frivillige verden og kommunerne. Men socialdemokraternes socialordfører Mette Frederiksen (S) er ikke begejstret.
»Meget få af pengene vil nå ud til de mest socialt udsatte borgere, og det har vi ikke råd til. Samtidig vil der ske det, at vi pga. satspuljens ringe størrelse kommer til at skære ned på eksisterende socialt arbejde for at afsætte penge til en langsigtet strategi,« siger hun.
Når oppositionen foretrækker at afsætte pengene til frivilligstrategien på finansloven, spiller den i realiteten forslaget videre til finanslovsforhandlingerne mellem regeringen og Dansk Folkeparti.
»Vi så gerne satspuljen helt afskaffet, men så længe man har den, så er en del af formålet at sparke nye initiativer i gang, og det er strategien,« siger socialordfører Martin Henriksen (DF).
Han påpeger, at DF afventer drøftelserne med regeringen og de andre partier omkring strategien. Han er dog åben for, at beløbet kan blive mindre end de 100 mio. kr., som der er lagt op til.
TRM@INFORMATION

