44 overstregede sider om Bent Jensen og PET
Ifølge professor Bent Jensen forsøgte den tidligere PET-chef Jakob Scharf at tage sikkerhedsgodkendelsen fra ham i 2010. Men det ønsker PET ikke at oplyse om, fremgår det af 44 overstregede sider, som Information fået i aktindsigt
 
	Tre af de 44 overstregede sider med aktlister, som Information har fået aktindsigt
	i af PET


 
	I debatten om tobindsværket om Den Kolde Krig Ulve, får og vogtere har også professor Bent Jensens anstrengte forhold til PET spillet en stor rolle. En aktindsigt, som Information har fået fra PET, tyder imidlertid på, at det ikke er et tema, som PET ønsker frem i lyset.

	Ifølge Bent Jensen har PET ikke blot på forskellig vis blokeret for hans fulde adgang til PET-arkivalier, efterretningstjenestens daværende chef Jakob Scharf forsøgte også i 2010 at fratage Jensen den godkendelse til klassifikationsgraden YDERST HEMMELIGT, som Statsministeriet gav ham i 2004.

	»I december 2010 skrev chefen for PET, Jakob Scharf, til Forsvarsministeriet og bad dem om at se på min sikkerhedsgodkendelse og overveje, om der skulle foretages ændringer,« fortæller Bent Jensen. Han husker også, at han efter langt om længe og ad bagveje at have hørt om Scharfs initiativ, selv sendte et brev med sin version til Forsvarsministeriet, og at Forsvarets Efterretningstjeneste i marts 2011 stillede en række spørgsmål til Scharf. PET-chefen vendte derefter ifølge Jensen tilbage med den kortest mulige besked:

	»Den bestod af ni linjer og tre ord. De første tre linjer gik ud på, at han havde bedt Forsvarsministeriet om at overveje min sikkerhedsgodkendelse. Det vidste både Forsvarsministeriet, FE og jeg jo i forvejen. Næste tre linjer og tre ord drejede sig om, at FE havde skrevet til PET om at få belyst en række forhold i sagen. Det vidste vi også godt. I de sidste tre linjer tilkendegav politimesteren, at FE’s skrivelse ikke gav ham »anledning til yderligere bemærkninger«, altså en total kapitulation fra Scharfs side,« siger Bent Jensen.

	Den snart fem år gamle brevveksling leder man forgæves efter i de 44 sider med aktlister, som Information har fået fra PET efter i december at have søgt aktindsigt i tjenestens overvejelser om Jensens adgang til dokumenter i PET-arkivet. Ja, i realiteten leder man forgæves efter noget som helst, for alle oplysninger om 469 dokumenter er totalt overstregede på aktlisterne, selv om PET endda angiver at have behandlet aktindsigten efter den ’gamle’ offentlighedslov. Det er tjenesten ifølge PET-loven nødt til, da aktindsigten var indgivet før nytår.

	Faktisk er det kun oplysninger om 15 dokumenter, der ikke er totalt overstregede på de 44 sider med aktlister, og disse dokumenter har alle tidligere været offentliggjort. De 15 tidligere offentliggjorte dokumenter drejer sig om den indskærpelse af tavshedspligten, som PET og Justitsministeriet foretog over for Jensen, efter at denne i Jyllands-Posten tilbage i januar 2007 havde skrevet, at Dragsdahl ifølge både KGB og PET var KGB-agent. Jensens omfattende artikel var ifølge PET en overtrædelse af det tavshedspålæg, som Jensen havde underskrevet forud for sin arkivadgang, fordi det var at videregive »oplysninger om en enkeltpersons mulige strafbare forhold«. Derfor mente PET med Justitsministeriets støtte, at det var »en uberettiget videregivelse af fortrolige oplysninger om en enkeltperson«.

	469 ukendte dokumenter

	»Politiets Efterretningstjeneste har forstået Deres henvendelse således, at De anmoder om aktindsigt i alle oplysninger, som efterretningstjenesten måtte have vedrørende professor Bent Jensens sikkerhedsgodkendelse i forbindelse med adgang til efterretningstjenestens arkiv«, skriver PET i afgørelsen til Information.

	Ifølge afgørelsen anfører PET tre begrundelser for at undtage de 469 dokumenter fra aktindsigt. Det drejer sig ifølge PET dels om interne dokumenter, dels er det dokumenter med »oplysninger om enkeltpersoners private forhold«, og dels er der tale om dokumenter, som ikke drejer sig om tjenestens overvejelser om Jensens sikkerhedsgodkendelse.

	De mange overstregninger i aktlisterne forbløffer Bent Jensen: »Jeg kan ikke forstå, hvorfor en skrivelse, jeg sender med ganske almindelig post til Forsvarsministeriet, der så videresender det til Jakob Scharf, ikke skal kunne ses på en aktliste,« siger han.

	De mange overstregninger på de 44 sider med aktlister forklarer PET med, at man har »undtaget oplysninger om dokumenter, som ikke er omfattet af Deres anmodning om aktindsigt, herunder oplysninger, som er klassificerede.«

