Bagsiden afslører: Krause-Kær eksisterer ikke
’Det kan da ikke passe,’ skrev Niels Krause-Kjær i en kritisk analyse om, at SF’s formand er totalt usynlig i danske aviser. Det kunne ikke passe, viste det sig, men nu sætter Bagsiden spørgsmålstegn ved Krause-Kjærs synlighed


 Efter »en masse krydstjek« og »nye forsøg« afslørede Niels Krause-Kjær i går på sin blog på Berlingske, at en søgning på Infomedias database viser, at SF’s formand – som også er erhvervs- og vækstminister – de seneste 30 dage kun har været nævnt 37 gange i samtlige danske medier: »Først troede jeg, det var en fejl. Det kan da ikke passe. En nyvalgt partiformand og minister?« indledte Niels Krause-Kjær sit indlæg. Han var mundlam.
Til sammenligning havde Margrethe Vestager været nævnt 1.657 gange, fortalte han videre. Johanne Schmidt-Nielsen 1.134 gange og Lars Barfoed 501 gange. Men 37 – det er ikke meget. I hans egen avis Berlingske var hun slet ikke nævnt, og i de større dagblade var det blevet til én artikel i Kristeligt Dagblad og to artikler i henholdsvis Politiken og Jyllands-Posten.
De kontroversielle oplysninger fik straks kommentatoren til tasterne:
»Sagt på en anden måde: SF’s nye formand eksisterer knapt nok i det offentlige rum. Næsten halvdelen af de 37 ’hits’ er artikler på internettet. Ingen store artikler om en socialistisk vision, Danmarks udfordringer, SF’s fremtidige hegnspæle og rolle i regeringen eller bud på velfærdssamfundets fremtid. Ingenting,« skrev han og mente, at det måtte tolkes som udtryk for en tøvende og usikker minister.
»Man må sige, at de partimedlemmer, der i forbindelse med SF’s formandsopgør ønskede ro i partiet, har fået det,« afsluttede han sarkastisk.
Tvivl om eksistens
Desværre – for Niels Krause-Kjærs ellers glimrende idé – havde han søgt på Annette Vilhelmsen med W i stedet for V. Måske har han siden prøvet at søge på den rigtige Annette Vilhelmsen. Hvis han har, vil han vide, at det giver 1.649 hits. Altså otte færre end Margrethe Vestager. Hvis man imidlertid tæller Krause-Kjærs alternative stavemåde ’Wilhelmsen’ med, har hun 1.689 hits, og således er SF-formanden nævnt flere gange end både Margrethe Vestager, Johanne Schmidt-Nielsen og Lars Barfoed.
20 minutter efter han havde lagt sit blogindlæg op, opdagede Krause-Kjær sin tanketorsk og slettede det. Samtidig beklagede han via sin Facebook-profil, hvor kolleger og venner bakkede op. Blandt andet opfordrede Henrik Qvortrup ham til at skrive et blogindlæg om ’Lars Lykke’ eller ’Helle Tornings’ synlighed.
Inspireret af hovedpersonens metoder har Bagsiden nu lavet en Infomedia-søgning på ’Niels Krause-Kær’. Det giver ikke et eneste hit. Sagt på en anden måde: Berlingskes topblogger og politiske orakel eksisterer ikke i det offentlige rum. Næsten, i hvert fald. Det slettede blogindlæg kan til gengæld læses på Infomedia til evig tid.

