V: Syge asylansøgere må klare sig selv
Regeringens udlændingepakke vil gøre det muligt at afvise alvorligt syge asylansøgere på humanitær opholdstilladelse, selv om de ikke har råd til den nødvendige behandling i hjemlandet. 'Det er ikke Danmarks problem, at de ikke har råd til at betale,' siger Venstres Karsten Lauritzen


 Afviste asylansøgere med alvorlige fysiske eller psykiske sygdomme skal kunne udvises, selv om de ikke har reel adgang til den nødvendige behandling i hjemlandet på grund af manglende økonomi. Det fremgår af regeringens udlændingepakke, der andenbehandles i Folketinget i dag.
Ifølge Institut for Menneskerettigheder (IMR), der har opgjort sagerne fra 2009, kan det betyde en halvering af antallet af ansøgere, der får tildelt humanitært ophold.
»Tallene fra 2009 tyder på, at en stor del af dem, der har humanitært ophold, har det, fordi de ikke kan betale for behandling i hjemlandet,« siger Jonas Christoffersen, direktør i IMR.
Da humanitært ophold gives midlertidigt, får det ikke blot betydning for fremtidige ansøgere, men også alle dem der står over for at skulle ansøge om forlængelse.
I bemærkningerne til lovforslaget fremgår det, at det fremover vil »være uden betydning, om et givent præparat er tilgængeligt f.eks. i privat regi mod egenbetaling, uanset egenbetalingens størrelse«.
Ifølge Jonas Christoffersen kan ændringen føre til en række retssager om brud  på menneskerettighedskonventionen.
»Det er problematisk, at man ender med at lægge den endelige afgørelse så tæt  på menneskerettighedsdomstolens praksis, at man lægger op til retssager omkring det. I sidste ende lader man det altså være op til domstolene at afgøre grænsen,« siger han.
Ifølge IMR's gennemgang af ministeriets afgørelser i 2009 er det primært ansøgere fra Balkan, som forslaget rammer. Eksempelvis kan en mand, som Integrationsministeriet beskriver som lidende af »paranoid psykose og posttraumatisk stresssyndrom« med anslåede udgifter til medicin for 17.500 kroner om måneden med de nye regler risikere at få afslag. En mand med »svær PTSD-lidelse med kronificering og psykotiske symptomer«, der ved en afbrydelse af behandlingen ifølge ministeriet vil risikere en tilbagevenden til tidligere tilstand af »aggressivitet, tilløb til fysisk vold, stemmehøring og angst« kan også få afslag i fremtiden, selv om han ikke kan betale for sin behandling i hjemlandet.
Juridisk konsulent i Amnesty International Claus Juul kan ikke forestille sig, at man kan udvise alvorligt syge velvidende, at de ikke vil have en reel adgang til behandling i hjemlandet.
»Hvis man står med en person, der er meget syg og kun vil forholde sig til om behandlingen udbydes, og ikke om den konkrete person har mulighed for at få den, så kommer man på kant med menneskerettighedskonventionen« siger han og tilføjer: »Jeg har svært ved at se, at det skulle komme til at fungere i praksis, da det betyder, at man nærmest lukker for anvendelsen af humanitært ophold. Hvis det administreres, som det står i lovforslaget, så er vi et sted, hvor vi ikke længere kan se os selv i spejlet«
Ikke vores problem
Ifølge Venstres udlændingeordfører Karsten Lauritzen er det netop meningen, at det skal administreres, som det står i lovforslaget. Det er nemlig nødvendigt, for at lukke for dem »fra Balkan der spekulerer i sygdomskriteriet« og rejser hertil for at få behandling.
»Det afgørende er, om du kan blive behandlet for din sygdom i dit hjemland. Kan du det, så er det jo ikke Danmarks problem, at du ikke har råd til det,« siger han og medgiver, at det ikke kun er folk fra Balkan, det vil ramme.
»Det her kan selvfølgelig også få betydning for dem i Irak. Det er jo et ganske velstående land med et nogenlunde velfungerende sundhedsvæsen,« siger han og kritiserer i skarpe vendinger IMR for deres advarsler:
»De skriver selv i deres høringssvar, at de ikke finder, at det vil være i strid med konventionen at vedtage lovforslaget, men de foreslår alligevel, at man lader være med at lave ændringer af reglerne. De vil åbenbart hellere bedrive politik end juridiske vurderinger, men det er altså ikke det, vi betaler dem for på finansloven,« siger Karsten Lauritzen.
- Men i risikerer vel stadig senere retssager for konventionsbrud?
»De retssager må så afgøre, om det er IMR's politiske manifest af et høringssvar, eller juristerne i ministeriet der har ret,« siger han.

