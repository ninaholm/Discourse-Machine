VKO står sammen om pointsystem
VKO-fronten i dansk udlændingepolitik er intakt. De konservative afviser regeringens planer om at afskaffe pointsystemet for familiesammenføring, som partiformand Lars Barfoed kalder ’fleksibelt og fornuftigt’


 Med sit lovforslag om afskaffelsen af pointsystemet for familiesammenføring havde regeringen måske håbet på at tvinge en kile ned mellem de tre partier, som i tiåret fra 2001 til 2011 stod last og brast om en lang række stramninger af dansk udlændingelovgivning. I så fald bliver regeringen skuffet. For selv om de konservative først havde antydet, at de var positive over for lovforslaget, gør partiformand Lars Barfoed det nu klart, at han ikke vil være med til at afskaffe pointsystemet.
»Vi konservative er ikke parat til at gå med i en aftale, der afskaffer pointsystemet. Lovforslaget lægger op til mere vidtgående forandringer, end vi kan være med til,« siger Lars Barfoed, der understreger, at de konservative ikke vil være med til »at lave grundlæggende om på den udlændingepolitik, som vi har været med til at gennemføre i ti år«.
Dét mener han, at regeringens lovforslag om afskaffelsen af pointsystemet gør.
»Pointsystemet er grundlæggende fornuftigt, og det vil vi gerne bevare. Der har så været nogle enkelte konkrete sager, hvor man har nægtet ophold her i landet, selv om familien egentlig godt kunne forsørge sig selv, og her er vi parate til at se på nogle justeringer. Men helt generelt kan vi ikke medvirke til at gennemføre regeringens lovforslag,« siger Lars Barfoed.
Forslaget går for vidt
Det såkaldte pointsystem, som blev indført af VKO i 2010, har været genstand for voldsom kritik — blandt andet fra dansk erhvervsliv, hvor flere topchefer har kritiseret reglerne for at gøre det sværere at tiltrække udenlandsk arbejdskraft til Danmark.
Morten Bødskov præsenterede i mandags et lovforslag, som afskaffer reglerne, der betyder, at mennesker, der ønsker familiesammenføring til Danmark skal optjene point via uddannelse, sprogfærdigheder og job for at blive lukket ind i landet. Venstre og Dansk Folkeparti afviste med det samme blankt justitsministerens forslag med henvisning til, at der er tale om en lempelse af udlændingepolitikken.
Den konservative udlændingeordfører, Mike Legarth, erkendte i dagbladet Politiken, at pointsystemet »ikke er optimalt«. Men også han siger nu, at regeringens lovforslag går for langt til, at de konservative kan være med:
»Vi vil ikke være med til at fjerne pointsystemet, men vi har sagt, at der er enkelte ting, der ikke virker. Det eneste, vi vil være med til, er at fjerne enkelte åbenlyse uretmæssigheder. Vi mener, at det generelt er nødvendigt med et regelsæt, der sikrer, at folk, der kommer hertil, ikke bliver en byrde. Det fastholder vi, at der er et behov for,« siger Mike Legarth, der dermed er på linje med sin partiformand i sagen.
Regeringen får altså ikke de konservative med på en afskaffelse af pointsystemet. Alligevel kan der blive tale om et bredt forlig i Folketinget, idet Liberal Alliance gerne ser pointsystemet droppet.
»Vi er imod pointsystemet, og det har vi hele tiden været. Men vi vil ikke være med til, at bankgarantien bliver nedsat fra 100.000 til 50.000,« siger partiets integrationsordfører Joachim B. Olsen med henvisning til, at lovforslaget indeholder en lempelse af den bankgaranti, som stilles for at sikre, at familiesammenførte kan forsørge sig selv.
Liberal Alliance håber på at nå til enighed med regeringen om den sag, så de ender med at kunne stemme for afskaffelsen af pointsystemet.
Socialdemokraterne ærgrer sig over, at de konservative ikke er klar til at stemme for at afskaffe pointsystemet, men integrationsordfører Jacob Bjerregaard håber, at regeringen i fremtiden alligevel kan lave aftaler med de konservative på integrations- og udlændingeområdet.
»Vi ville gerne have haft de konservative med, og vores dør står stadig åben. Vi deler holdninger og værdier på andre områder, så på sigt tror jeg, de kan komme med. Jeg har fin respekt for, at de ikke er klar til bide til bolle endnu,« siger integrationsordføreren.
Dansk Folkepartis integrationsordfører undrer sig over Lars Barfoeds udmeldinger, da han havde fået den opfattelse, at de konservative var klar til at droppe pointsystemet.
»Men det er godt, at de har tænkt sig om. Det er jeg tilhænger af, at de gør.«

