’Bønnemøder har deres berettigelse’
Der blev gentaget mange lovprisninger af ytringsfriheden, da Trykkefrihedsselskabet holdt paneldebatten: ’Hvad vil de politiske partier gøre for at sikre, at Hedegaard-attentatet bliver den sidste af sin slags i Danmark?’ Dansk Folkeparti havde konkrete forslag: Nye udlændingestramninger
Lars Hedegaard syntes nærmest elektrificeret af skudbegivenheden. Han var harsk og bidsk i sit indlæg på Christiansborg-mødet i går


 Bevæbnet politi står foran Christiansborg. Omkring landstingssalen er der mangfoldige snurrende kameraer og alvorsfulde miner. Trykkefrihedsselskabet har budt til møde i anledning af den endnu uopklarede skudbegivenhed ved hoveddøren til selskabets formand, Lars Hedegaard.
Trykkefrihedsselskabet har som overskrift på debatten sat: »Hvad vil de politiske partier gøre for at sikre, at Hedegaard-attentatet bliver den sidste af sin slags i Danmark.«
Ordstyreren, bestyrelsesmedlem i Trykkefrihedsselskabets Torben Mark, indskærper over for de indbudte politikere, at de »viser, hvad de er værd«, når de besvarer det spørgsmål.
Et vue ud over Landstingssalen viser, at den er firefemtedele besat, og at skaldepander og gråhvide frisurer præger tilhørerrækkerne.
Programmet bebuder: »Det bliver føre gang, Lars Hedegaard viser sig offentligt efter mordforsøget.«
Varmt bifald
Da Hedegaard træder ind i salen, bryder den i varmt velkomstbifald.
Men er man kommet for at høre Hedegaard tale, må man væbne sig med tålmodighed. Arrangørerne har nemlig lagt ham som rosinen i programpølsens ende.
Først skal man påhøre 12 andre talere, der alle lovpriser ytringsfriheden og fordømmer dens fjender. På den måde kommer de faldne ord til at minde vældigt meget om hinanden.
Som dagbladets Børsens lederskribent Christopher Arzrouni bemærker:
»Jeg er sikker på, at der er et mindretal i salen, der tænker: Det her er et bønnemøde! Men bønnemøder har også deres berettigelse – til at stive hinanden af.«
Den første taler er Trykkefrihedsselskabets næstformand Katrine Winkel Holm, der også er udpeget som Dansk Folkepartis repræsentant i DR’s bestyrelse.
Hun åbner med ordene: »Vi er her i anledning af et mordforsøg, der mislykkedes. Heldigvis.«
Hun minder om fejlslagne mordforsøg på islamkritikere i Sverige og de forpurrede planer »om at lade journalisthoveder regne ned over Rådhuspladsen«.
Katrine Winkel Holm spørger: »Hvor længe bliver det ved med at gå galt? Hvornår sker det, at ytringsfrihedens fjender har en god dag?«
Ignorer krænkelserne
Katrine Winkel Holm anviser som modgift mod meningsterroren: »Man kunne begynde at tage trusler mere alvorligt end krænkelser.« Hvormed hun mener, at det retssystemet tager for meget hensyn til krænkede religiøse følelser.
Den tidligere Ny Alliance-stifter og nuværende konservative Naser Khader beklager, at Enhedslisten ikke er inviteret, og at en tilmeldt med »Jihad« i sit navn er strøget af deltagerlisten.
Derudover beretter Khader om de mange trusler, han selv har været udsat for, som følge af sin kritiske holdning til islamismen.
Chefjuristen i Cepos, Jacob Mchangama, erklærer: »Vi ved endnu ikke, hvem der stod bag mordforsøget, men det er ikke utænkeligt, at årsagen er Lars Hedegaards ytringer. Det er risikabelt at krænke islam.«
Berlingskes chefredaktør, Lisbeth Knudsen, erklærer:
»Religion må aldrig blive et helle, som vi ikke må diskutere. Der må være nultolerance over for angreb på ytringsfriheden.«
I politikerrunden siger Venstres Bertel Haarder: »At antyde, at Lars Hedegaard selv var ude om det, er det samme som at sige, at kvinder, der voldtages, selv er ude om det.«
Bertel Haarder siger også: »De, der virker ved vold, må vi have ondt af. Det er stakler.«
Socialdemokraternes Ole Hækkerup fremfører: »Det er åbenbart, at ytringsfriheden er under pres. Selv om opklaringen af sagen ikke er færdig, er det nærliggende at tro, at det hænger sammen med noget, Lars Hedegaard har sagt.«
Positivt sammenryk
SF’s Jesper Petersen anfører: »Det er positivt, at vi i dag på tværs af intellektuelle og politiske forskelle rykker sammen. Mit forslag er, at vi bliver ved med at stå sammen.«
Jesper Petersen minder om sin tidligere partiformand Søvndals opfordring til rabiate muslimer om »at gå ad helvede til«.
Dansk Folkepartis Kristian Thulesen-Dahl hilses med bifald fra salen. Han har konkrete forslag med – til at forhindre nye Hedegaard-attentater:
»Det skal betragtes som terror – omfattet af terrorlovgivningen – at true brugere af ytringsfriheden. Vi skal give statsborgerskab på prøve. Vi skal se nærmere på foreningsstøtten – for at se, hvem det er, vi støtter. Vi skal skabe et bedre værn – også økonomisk – om de personer, der trues på grund af deres brug af ytringsfriheden. Og der skal på finansloven afsættes otte millioner kr., som kan søges af foreninger, der værner om ytringsfriheden.«
Disse forslag udløser endnu varmere bifald fra salen.
Liberal Alliances Simon Emil Ammitzbøll, Konservatives Lars Barfoed og Radikale Venstres Rasmus Helveg Petersen slutter sig til ytringsfrihedens værnere. Rasmus Helveg tager dog anstand på mødetemaets formulering: »Indtil sagen er opklaret, kan vi ikke udtale os om, hvad der skal til for at undgå netop denne type attentater,« siger Helveg.
Og så – endelig – er turen kommet til den, som ordstyreren betegner som »vores elskede formand«.
Elektrificeret
Lars Hedegaard synes nærmest elektrificeret af begivenhederne. Han er harsk og bidsk. Han nævner Politikens og Ekstra Bladets afstandtagende ledere om skuddet. Han fortsætter:
»Men jeg fik ikke brug for ret mange kleenexer til at tørre øjnene. Det viste sig nemlig, at lederskribenterne benyttede attentatet til atter at fortælle deres læsere, hvilket usselt og racistisk kryb jeg er. Og da jeg var færdig med disse og andre skriverier om min sag, var jeg næsten selv ved at hælde til den anskuelse, at det nok ville have været bedst for landet og menneskehedens fremtid, om attentatmanden havde været noget bedre til at ramme.«
Under salens stigende jubel fortsætter Hedegaard:
»Så blev jeg både glad og stolt over at se en politimand citeret for den opfattelse, at drabsforsøget kunne skyldes jalousi. Man kunne måske forestille sig, at den ca. 25-årige drabsmands kone – eller én af hans koner – har et godt øje til mig, hvilket har fået den desperater mand til at skyde sin rival.«
Den applauderende sal rejser sig i respekt for Lars Hedegaard. Dernæst iler han og Katrine Winkel Holm videre til et pressemøde, de også har indkaldt i skudsagens anledning.
 

