Rønn Hornbechs særeste særlov
I dag skal Folketinget diskutere et lovforslag, der reelt kun handler om en eneste person - en 36-årig tuneser


 Særlove er absolut en undtagelse i Danmark, og de bliver ofte voldsomt kritiseret. Tænk bare på den såkaldte Palæstinenserlov fra 1992 eller Tvindloven fra 1996. Årsagen til kritikken er, at Folketinget med en særlov så at sige overtager administrationen af enkeltsager, hvorved der sker en sammenblanding af den lovgivende og den udøvende magt.
Ikke mindst Birthe Rønn Hornbech har som folketingsmedlem tidligere markeret sig som arg modstander af særlove. Så meget desto mere besynderligt er det, at Folketinget i dag kl. 10 skal diskutere en særlov fra integrationsminister Hornbech, nemlig lovforslag 69, den såkaldte tuneserlov. 
Kort fortalt går L 69 ud på, at de udlændinge, der er på tidsubestemt tålt ophold, fordi de ikke kan udvises, og som er pålagt at opholde sig på Center Sandholm i Nordsjælland, fremover skal melde sig til politiet i Sandholm en gang dagligt. Tidligere har de kunnet nøjes med en gang om ugen eller hver 14. dag. De udlændinge, der ikke skal overnatte i Sandholm, skal melde sig hos det lokale politi. Desuden vil det nu blive kontrolleret, om udlændingene reelt opholder sig i Sandholm om natten, hvis de har pålæg herom. Endelig indebærer L 69 en forhøjelse af strafferammen fra fire til 12 måneders fængsel, hvis udlændingen ikke efterlever disse pålæg. 
Gåtur i Gjellerup
Baggrunden for L 69 er dagbladet B.T. 's oplysninger forrige søndag om den 36-årige tuneser CS. Oplysningerne var åbenbart så graverende, at finanslovforhandlingerne mellem regeringen og Dansk Folkeparti blev udsat. 
Forhistorien er, at CS er administrativt udvist, fordi han ifølge PET er til fare for statens sikkerhed på grund af planer om et attentat mod tegneren Kurt Westergaard. Da CS imidlertid ikke kan sendes retur til Tunesien, er han pålagt ophold i Sandholm, men ifølge B.T. har han i stedet tilbragt tiden sammen med sin danskfødte kone og parrets to børn i sit hjem i Gjellerupparken, som ligger i gåafstand fra Westergaards bopæl. 
Integrationsministeriet har derefter på ganske få dage udarbejdet L 69, fordi regeringen oven på B.T.'s oplysninger har følt et stærkt behov for en "markant opstramning af kontrolforanstaltningerne over for udlændinge, som er administrativt udvist, fordi de må anses for en fare for statens sikkerhed", som det siges i lovbemærkningerne. 
L 69 er en særlov, fordi der ikke behøves ny lovgivning for at sikre, at politiets pålæg efterleves. Hvis myndighederne efter regeringens opfattelse hidtil har været for slappe og set gennem fingre med efterlevelsen af disse pålæg, kan ministeren nøjes med at signalere sin utilfredshed. Så bør den sag været klaret. Men det har åbenlyst ikke været tilstrækkeligt hverken for Dansk Folkeparti, fhv. justitsminister Lene Espersen eller Venstres Inger Støjberg.
Ufarlige udlændinge
Måske for at dække over, at L 69 udelukkende tager sigte på CS, har regeringen besluttet - uden mindste argumentation - at den skærpede meldepligt og den skærpede kontrol fremover også "skal omfatte de andre grupper af udlændinge, der opholder sig i Danmark på tålt ophold", som der står i lovbemærkningerne, selv om disse udlændinge ikke er til mindste fare for statens sikkerhed.
Aktuelt er der ifølge Udlændingeservice 18 udlændinge på tålt ophold, hvoraf de 13 for længst er blevet pålagt indkvartering i Sandholm. 
Pålægget meddeles nemlig, samtidig med at man kommer på tålt ophold. Resten har fået dispensation til at opholde sig andetsteds, f.eks. på et forsorgshjem, hvis de er syge, eller privat, hvis de har nær familie i Danmark. Af de 19 udlændinge er 16 tidligere idømt fængsel og efterfølgende udvisning, mens tre er administrativt udvist. En af disse tre er tuneseren CS.
Hårde i filten
L 69 gennemføres for, som der står med et citat lånt fra Menneskerettighedskonventionen, at "varetage hensynet til den nationale sikkerhed og offentlige orden". Men ifølge trænede jurister og flygtningeadvokater er det tvivlsomt, om vedtagelsen af L 69 i praksis vil betyde, at flere udlændinge på tålt ophold fremover må skifte indkvartering. 
Dels fordi lovforslaget betoner, at den hidtidige praksis for, hvornår en udlænding pålægges ophold i Sandholm eller opnår dispensation, fortsættes. Dels fordi lovbemærkningerne anerkender, at Menneskerettighedskonventionens krav om proportionalitet kan føre til en domstolsprøvelse. Så skal retten vurdere, om et pålæg om indkvartering på Sandholm og en daglig meldepligt fortsat er proportionalt, hvis det med tiden viser sig umuligt at udvise en person på tålt ophold. 
Den mest sandsynlige effekt af L 69 - ud over muligheden for borgerlige retspolitikere til endnu en gang at fremstå som hårde i filten - synes at blive den, at domstolene i stigende grad skal fastsætte grænserne for, hvad udlændinge må udsættes for i Danmark. Og der vil det naturligvis spille en rolle, at de tidligere pålæg om Sandholm-ophold ikke blev håndhævet af myndighederne. Det skal de nu.
I den forbindelse må det vække til dyb, dyb eftertanke hos folketingsmedlemmerne, at en enig Højesteret i forgårs afgjorde, at varetægtsfængslingen i otte måneder af CS ikke har været lovlig. Og med L 69 ligner pålæg om tidsubegrænset ophold i Sandholm mere og mere frihedsberøvelse uden dom. 


