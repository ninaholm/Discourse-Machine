'Det er en fuldstændig katastrofal udvikling'
En langt mere skræddersyet indsats skal få ledige tilbage i job, mener arbejdsmarkedsordfører Torben Hansen (S). Og vejen frem er mere - ikke mindre - uddannelse til de arbejdsløse


 Sidste år fik kun seks procent af landets arbejdsløse tilbudt at videreuddanne sig. Det er et markant lavere tal end for ti år siden, hvor næsten fire ud af 10 ledige blev tilbudt uddannelse, viser en ny undersøgelse fra Aalborg Universitet.
Og det er en »fuldstændig katastrofal udvikling,« mener Socialdemokraternes arbejdsmarkedsordfører, Torben Hansen.
»Vi kan se, at arbejdsmarkedet kommer til at efterspørge folk med flere kvalifikationer fremover. Inden længe står omkring 140.000 ufaglærte uden arbejde. Derfor er det meget problematisk, at opkvalificeringen i regeringens beskæftigelsesindsats står helt stille,« siger Torben Hansen og kalder regeringens fokus på mere uddannelse for tom snak, »der kun hører skåltalerne til«.
Skal det stigende behov for kvalificeret arbejdskraft dækkes fremover, handler det først og fremmest om at knække den stærkt stigende kurve med ledige i erhvervspraktik og job med løntilskud, mener den socialdemokratiske ordfører.
»Det kan kun ske, hvis vi indfører en mere individuel tilgang til behandlingen af de ledige. Altså hvor man kortlægger, hvad den enkelte helt specifikt mangler for at komme i job,« siger Torben Hansen.
- Hvordan skal det foregå?
»Ved at kommunerne og de private aktører laver en mere håndholdt, indvididuel indsats. For nogen betyder det en faglig opkvalificering, for andre et jobsøgningskursus eller virksomhedspraktik. Der skal i hvert fald ikke være flere bunkebryllupper i jobindsatsen,« siger han.
Beskæftigelsesminister Inger Støjberg (V) udtalte i går til Avisen.dk, at hun ikke ser noget problem i jobcentrenes lavere prioritet af uddannelse, fordi det først og fremmest handler om at få de ledige hurtigt i job.
Men det er virkelighedsfornægtelse, mener Torben Hansen.
»Vi kan se, at langtidsledigheden lige nu eksploderer. Derfor skal vi ud over den nuværende model, hvor regeringen nærmest bare placerer de ledige i én stor hal og sætter dem til at skrive jobansøgninger. Det, der driver samfundet videre, er bedre uddannelse. Derfor er det absurd, at vi har et system, hvor aktørerne ikke får incitamenter til at skabe det bedst muligt udgangspunkt for de ledige, men primært går efter at begrænse deres omkostninger ved f.eks. ikke at tilbyde uddannelse til de ledige,« siger Socialdemokraternes arbejdsmarkedsordfører.
Dette interview er i avisen sat op som den ene halvdel af Duellen. Læs det modsatte synspunkt i 'Ledige må også selv komme ind i kampen' ved Dansk Industris (DI) chefkonsulent, Thomas Qvortrup Christensen

