EL: Statsministeriet har ikke aktivt konstrueret løgn
Før samråd fastslår Enhedslistens at intet tyder på, at Statsministeriet har været aktiv part i Bødskovs løgn


 
	Enhedslistens retsordfører Pernille Skipper siger før samråd med statsminister Helle Thorning-Schmidt (S), at Thorning formentlig ikke har været med til at opbygge den løgn som i sidste ende kostede Morten Bødskov postens om justitsminister.

	»Der er ikke noget, der tyder på, at statsminister aktivt har været med til at konstruere den løgn, som fældede Morten Bødskov,« siger Pernille Skipper.

	Dermed tager hun lidt af presset fra statsministeren forud for fredagens samråd, der ventes at vare i flere timer.

	Enhedslisten sidder med de afgørende stemmer, når Folketingets øvrige partier skal beslutte sig for konsekvenserne af sagen. Derfor kan meldingen vise sig at være meget vigtigt for Helle Thorning-Schmidt og dermed S-R-SF-regeringens mulighed for at blive ved magten.

	Enhedslisten ønsker formentlig ikke at vælte regeringen på sagen, men partiet har samtidig gjort det klart, at man ønsker alle oplysninger frem.

	Fredag blev det fastslået, at Helle Thorning-Schmidt kendte til overvejelserne om at lade hendes daværende justitsminister Morten Bødskov gå ud og beklage, at han har givet "et forkert billede til Folketinget i Christiania-sagen.

	Det fremgår af et svar fra Thorning-Schmidt til Folketinget forud for fredagens højeksplosive samråd om Christiania-sagen.

	»Det er selvfølgelig en meget vigtig information, at statsministeren personligt kendte til de forskellige udkast,« siger Enhedslistens retsordfører, Pernille Skipper.

	»Det er en alvorlig sag, når der kan stilles spørgsmål til, om Statsministeriet har været involveret i, at en minister har konstrueret en løgn over for Folketinget. Men omvendt er der ikke noget, der er bevist endnu,« siger hun.

	»Det vigtige for os er nu at finde ud af, hvad kommunikationen omkring de forskellige udkast har været,« siger Pernille Skipper og fortsætter:

	»Har Statsministeriet ikke været vidende om det fulde omfang af sagen, så kommer spørgsmålet så, om Statsministeriet har opfyldt sin tilsynsforpligtelse og dykket nok ind i sagen.«

	Enhedslisten førte kniven, da Thornings nære allierede, Morten Bødskov, erkendte, at han havde konstrueret en falsk historie – en løgn – overfor Folketinget i forbindelse med aflysningen af besøget på Christiania.

	Det førte få timer senere til, at Bødskov måtte trække sig fra posten.

