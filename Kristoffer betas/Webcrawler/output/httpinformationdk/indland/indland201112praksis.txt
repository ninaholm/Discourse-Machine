Praksischok får lærerstuderende til at hoppe fra
Det er i høj grad et overrumplende møde med virkeligheden, der får lærerstuderende til at falde fra før tid. Det kan du ikke gardere dig imod ved at tage flere universitetsstuderende ind, mener uddannelsesforsker. I Nørre Nissum tager man alle ind, men har alligevel det laveste frafald


 Uddannelsesminister Morten Østergaard (R) løser ikke frafaldsproblematikken på læreruddannelserne ved at give tidligere universitetsstuderende bedre mulighed for at læse til folkeskolelærere. Det mener forskningschef Andreas Rasch-Christensen fra VIA University College, der har fire læreruddannelser rundt om i Jylland.
Han peger på, at de centrale udfordringer for lærerne i dag er at håndtere urolige elever, skabe et godt samarbejdsmiljø i klassen og samarbejde med elevernes forældre. Det er områder, som ikke kun hænger sammen med, hvor dygtige lærerne er til deres undervisningsfag, og derfor er det for snævert at fokusere på de studerendes karakterer fra gymnasiet, når de kommer ind på uddannelsen, mener han.
»Vi ved, at omkring 30 pct. af frafaldet kan forklares med praksischok, når de studerende møder udfordringer, som de ikke kan håndtere, eller som de føler, at uddannelsen ikke har rustet dem godt nok til. Hvis praktikperioden overvælder dem, så er der en betydelig del af dem, som vil søge andre udfordringer,« siger Andreas Rasch-Christensen, der både har studeret forskningen på området og selv har været med til at analysere, hvorfor de lærerstuderende falder fra på VIA University College.
Bredt sikkerhedsnet
»Jeg forstår godt, at man politisk tyer til de greb, man nu kan justere på. Men der er ikke nødvendigvis en kausal virkning mellem eksempelvis højere karakterer i gymnasiet og evnen til at kunne de her ting,« siger han og fremhæver i stedet egenskaber som psykisk robusthed og livserfaring, som man kun kan finde frem til gennem en optagelsessamtale.
På VIA University College i Nørre Nissum har man landets laveste frafaldsprocent. Af de studerende, der begyndte i 2006, faldt kun 16 pct. fra, inden de blev færdige sidste år. Landsgennemsnittet lå på 39 pct.
Her har man netop en optagelsessamtale med de studerende, inden de starter. Men det er ikke som et adgangskrav; det er et tilbud om at afstemme forventningerne, siger studieleder Svend Aage Povlsgaard.
»Det har en kolossal betydning, at man ikke bliver mødt med noget, man ikke havde forestillet sig,« mener han.
Ingen at vælge imellem
Uddannelsen i Nørre Nissum har været lukningstruet på grund af for få studerende, så derfor handler det ikke om at få de rigtige ind. Det handler mere om at støtte dem, man har, så de ikke springer fra.
Af særlige tiltag fremhæver Svend Aage Povlsgaard, at de studerende løbende får tilbudt samtaler med både undervisere og en studievejleder i forbindelse med faglige problemer, eller hvis de ikke har fået afleveret deres opgaver. Men de kan også tale med en lokal studierådgiver, hvis de har personlige problemer.
Han svarer både ja og nej til spørgsmålet om, hvorvidt det ikke er dyrt.
»For ud over de personlige konsekvenser for den enkelte, har det jo også nogle økonomiske konsekvenser, hvis en studerende stopper,« siger Svend Aage Povlsgaard.
Samtidig har Nørre Nissum som de første fuldt integreret i uddannelsen, at de studerende har løbende kontakt med en folkeskole, hvor de kan prøve deres undervisningsforløb af i virkeligheden.
Eksemplet Nørre Nissum er vigtigt at huske, når man ser på, hvordan man kan mindske frafaldet, mener professor Per Fibæk Laursen fra Institut for Grundskoleforskning på Aarhus Universitet. Det viser nemlig, at det ikke er storbyseminarierne med den største søgning, der klarer sig bedst, når det kommer til frafald.
Han mener også, at en optagelsessamtale er en god vej til at finde frem til de rigtige studerende, men han er uenig med Andreas Rasch-Christensen, når det kommer til at få studerende med bedre karakterer fra gymnasiet ind.
»Vi kan se statistisk, at jo bedre gymnasieeksamener, de studerende har, jo højere tendens har de til at gennemføre. Men egenskaber som engagement i uddannelsen og robusthed spiller selvfølgelig også en rolle,« siger Per Fibæk Laursen.
Derfor ville han også anbefale en kombination af optagelsessamtale og højere adgangskrav, hvis læreruddannelserne ellers havde nogen studerende at vælge imellem. Det har de bare ikke i dag.
Derfor vil det også have konsekvenser for antallet af studerende, hvis man hæver barren for, hvem der kan komme ind på uddannelsen, siger Andreas Rasch-Christensen:
»Ved at hæve adgangskravene, så vil du de facto lukke nogle uddannelsessteder. Så vil vi nok ikke have 16 læreruddannelser i Danmark.«

