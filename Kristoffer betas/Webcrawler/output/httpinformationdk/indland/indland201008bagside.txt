Bagsiden: Svensken kommer!
En svensker er kommet i mediernes søgelys, fordi han har gjort det eneste rigtige og er flygtet fra Sverige til Danmark. Udlændingekontrollen i Padborg har gjort det andet eneste rigtige og sendt svenskeren til Sandholmlejren


 De blå-gule pojker fra Sverige kan åbenbart også selv blive trætte af svenskerhår, köttbullar, snustobak og tetrapak. I hvert fald henvendte en svensker sig hos udlændingekontrollen i Padborg i går. Han ville gerne have asyl:
«Han sagde at han ville have asyl, fordi han ikke kunne tåle svenskere,« fortæller Peter Andersen fra udlændingekontrolafdelingen i Padborg, til Politiken.
Historien bringer ingen svar på, hvorfor svenskeren valgte Danmark, frem for Sveriges mere eksotiske naboer fra Finland, Norge eller Baltikum. Måske er det fordi, at klimaet er lidt rarere her i landet, at vi er de bedste til fodbold eller måske er det fordi vi behandler vores flygtninge så godt. Udlændingekontrollen har hvert fald sendt svenskeren videre i systemet:
«Nu er han sendt til Sandholmlejren, og så prøver de at redde trådene ud der,« fortæller Peter Andersen.
Der kan han så sidde og overveje, om asyl i Danmark er det mest naturlige skridt for en svensker. Væk fra klippelandskaber og systembolaget, men til gengæld i stald hos en nation, der er til tant og fjas, druk på offentlige gader, og afskaffelse af racismeparagraffen.
Måske havde svenskeren ikke gjort sin research godt nok. Han har nemlig været EU-borger siden 1998. Derved kan han frit bosætte sig i Danmark.
Til gengæld kommer det til at knibe med at få asyl her. Efter alt at dømme, skal manden nemlig bevise, at han er på politisk flugt, for at komme i betragtning til dette. Det er jo for så vidt også fint, at ikke hvem som helst kan nasse på vores høje overførselsindkomster. Heja Danmark.


