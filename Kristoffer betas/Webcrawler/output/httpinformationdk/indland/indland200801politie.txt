Politiet opgiver anklage om skruetrækkeroverfald
Måske fik civilagenten LH aldrig stukket en skruetrækker i låret uden for moskeen på Ørbækvej. Det fastholdt civilagenten ellers hårdnakket, da terrorsagen verserede ved Østre Landsret. Men nu dropper politiet anklagerne om overfaldet


 Få måneder inden anholdelsen af den såkaldte Odense-celle fik civilagenten LH stukket en skruetrækker i låret uden for moskeen på Ørbækvej. Det fortalte LH gentagne gange i vidneskranken i Østre Landsret i november, hvor tre mænd blev idømt lange fængselsstraffe for forsøg på terror. 
To af dem, der blev tiltalt for overfaldet, var den nu dømte AK og hans lillebror. Lillebroren var den, der skulle have stukket skruetrækkeren ind i benet på civilagenten. Men den anklage har politiet nu droppet, bekræfter lillebroren over for Information.
"Det er aldrig nogen sinde sket, at nogen er blevet stukket ned med en skruetrækker," siger han og kalder civilagenten "100 procent utroværdig". Agentens ord var ellers afgørende for, at de 11 mænd blev anholdt den 5. september 2006, og at tre af dem blev dømt.
"Politiet ved godt, at de ikke kan bevise det her i retten. Det er derfor, de frafalder. Der er meget løgn i den her sag," siger AK's lillebror.
Bjørn Elmquist, der er forsvarer for den dømte AK, klager på sin klients vegne til Statsadvokaten over, at sagen om skruetrækkeren bare bliver droppet.
"Min klient vil have sagen for domstolene," siger Bjørn Elmquist.
"De skriver jo ikke, at det er, fordi han er uskyldig. De skriver, at de frafalder, fordi der vil være vanskeligheder og besvær med at gennemføre sagen. Men der bliver noget hængende ved min klient, og det vil han ikke finde sig i. Han siger, at det overfald aldrig har fundet sted. Det andet er, at det selvfølgelig har noget med LH's troværdighed at gøre. På den her måde kommer man aldrig til bunds i beskyldningen om overfaldet og den relevans, den kan have for sagen," siger forsvarsadvokaten.
'Sagen bør gå om'
Alle de tre dømte har anket dommene på 11, 11 og 4 år, og sagen skal derfor for Højesteret i slutningen af marts.
Bjørn Elmquist mener dog, at sagen bør gå om ved Landsretten.
"Det får vi jo at se, om Højesteret vil give mig medhold i," siger han og tilføjer:
"Mit argument om, at der har været en uretfærdig rettergang, derved at vi fik afskåret vidner om det her overfald, vil jo få betydelig vægt."
Politiadvokat Jakob Beyer fra Fyns Politi vil ikke kommentere oplysningerne.


