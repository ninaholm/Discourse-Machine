Ny overenskomst mindsker risiko for storkonflikt
Den nye overenskomst for medarbejdere i staten giver pæne lønstigninger og dermed mindre risiko for storkonflikt. Men FOA og Sygeplejerådet kræver endnu mere i løn for ikke at gå i konflikt


 Med gårsdagens aftale om overenskomster for staten er risikoen for en storkonflikt aftaget betydeligt. Men det er stadig ret sandsynligt, at social- og sundhedsassistenter og sygeplejersker går i konflikt alene.
Sådan lyder vurderingen fra professor Jørgen Steen Madsen fra FAOS på Københavns Universitet. 
"En konflikt alene med FOA og Sygeplejerådet er rykket nærmere," siger han. 
Med gårdsdagens aftale på det statslige område lykkedes det lønmodtagerne at få den bedste aftale siden 1987 med en lønstigning på 12,8 procent de næste tre år. 
Resultatet for staten lægger normalt rammen for det kommunale område, hvor forhandlingerne fortsatte i går aftes. Her kræver FOA-formand, Dennis Kristensen, en stigning på mindst 14,3 procent for at gå med i en aftale. 
"Vi kan ikke gå med i et forlig, som det staten har indgået. Vi har nemlig et stort lønefterslæb i forhold til staten og en række kvindefag som halter alvorligt efter med lønnen," siger Dennis Kristensen.
Resultaterne på det kommunale område lægger igen rammen for sygeplejerskernes overenskomster. Og formanden for Sygeplejerådet, Connie Kruckow, vil heller ikke acceptere en lønstigning som i staten. 
Skævdeling
Man skal dog nok ikke forvente, at Dennis Kristensen og Connie Kruckow forlader forhandlingsbordene foreløbig. 
"En strategi for FOA og sygeplejerskerne er at få hevet så meget som muligt hjem i bløde pakker, og så stor en skævvridning af lønnen som muligt i deres favør. Så har de det bedste udgangspunkt at gå i konflikt på," siger Jørgen Steen Madsen. 
En mulighed for at opfylde Dennis Kristensens forventninger til højere løn kunne være altså være, at sosu'erne får højere løn på bekostning af pædagoger, lærere og socialrådgivere. Formanden for de kommunale forhandlere i KTO, Anders Bondo Christensen, er indstillet på at benytte sig af denne model: 
"Der er en mulighed for skævdeling i et vist omfang. Det er en del af slutspillet, som alle er klar over og har accepteret," siger Anders Bondo Christensen. 
Han afviser heller ikke en model, hvor FOA går i konflikt alene, mens resten af KTO-forbundene laver en aftale med arbejdsgiverne i Kommunernes Landsforening. 
"Mit udgangspunkt er fortsat, at vi skal have et samlet KTO-forlig. Men FOA kan vælge at forlade forhandlingerne, uden at organisationen træder helt ud af KTO," siger Anders Bondo Christensen. 
Flemming Ibsen, arbejdsmarkedsforsker ved Aalborg Universitet, peger på, at Dennis Kristensen bliver nødt til at få indrømmelser hevet i land, fordi han har kørt meget hårdt på lønstigninger det sidste lange stykke tid. 
"Når FOA har mobiliseret så hårdt i forhånd til konflikt, skal der meget til at demobilisere. Derfor skal de have ekstra gode kort på hånden, hvis aftalen skal stemmes hjem. FOA skal også have forbund, der ikke er splittet på kryds og tværs bagefter," siger han. 
Fordele ved konflikt
Ifølge Flemming Ibsen er der også mange andre fordele ved en konflikt, end udsigten til at hive ekstra løn hjem. 
"Man får et kanon sammenhold og flere medlemmer, fordi man har vist, at man kæmper. Man signalerer, at man er til for medlemmernes skyld, og det er en meget stor gevinst," siger han. Sidste år fik FOA da også flere medlemmer som et af de eneste LO-forbund.
Hvor der altså i resten af fagbevægelsen kan være en hvis modstand over for, at FOA vil have særskilt store lønstigninger, kan organisationen forvente opbakning til sine krav fra arbejdsgiverne. Den store mangel på plejepersonale i kommunerne kan nemlig sagtens få arbejdsgiverne til at prioritere denne personalegruppe. 


