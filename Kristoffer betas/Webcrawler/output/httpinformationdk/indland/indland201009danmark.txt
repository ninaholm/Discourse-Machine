Danmark risikerer EU-sag
EU-kommissær kritiserer franske udvisninger af romaer og truer nu med at starte en sag mod landet.  Eksperter vurderer, at Danmark kan blive næste land, der får en EU-sag på halsen


 »En skændsel.« Sådan lyder ordene fra EU's justitskommissær Viviane Reding, som mener, at sommerens masseudvisninger af romaer i Frankrig uomgængeligt må føre til en sag om overtrædelse af EU's regler om fri bevægelighed.
»Jeg er personligt overbevist om, at kommissionen ikke har andet valg end at starte en overtrædelsesprocedure mod Frankrig,« siger Viviane Reding. Udmeldingen kommer i forbindelse med nye beviser, der peger på, at Frankrig bevidst har forfulgt en særlig befolkningsgruppe. I et cirkulære, den franske presse er kommet i besiddelse af, udpeges romalejre som særlig prioritet i forbindelse med rydning af illegale bosættelser og efterfølgende udvisninger, skriver Ritzau. Frankrig har allerede i år udvist 8.000 romaer.
De Radikale mener, at der kan drages direkte paralleller mellem den franske og danske måde at håndtere romaer på. I sommer blev mere end 20 romaer udvist fra Danmark. Alle var EU-borgere.
»Det virker ikke, som om disse romaer er blevet behandlet individuelt, så der er en begrundelse for, at de overtræder nogle EU-regler, så de kan hjemsendes og udvises. Det samme har vi set med de romaer, som er udvist fra Danmark,« siger Marianne Jelved, der er integrationsordfører for partiet. Medmindre EU-Kommissionen fører en prøvesag mod Frankrig, før de går ind i problematikken i andre lande, så risikerer Danmark et sagsanlæg, pointerer Jelved.
EU's sag mod Frankrig kan også få betydning for Danmark, vurderer Thomas Gammeltoft-Hansen, der er ekspert i international asylpolitik på Dansk Institut for Internationale Studier:  »Hvis Frankrig bliver dømt, kan det komme til at ramme Danmarks handlemuligheder fremover,« siger han.
Også professor i asylret, Jens Vedsted Hansen, mener at Danmark risikerer at få en EU-sag på nakken: »Man kan godt sige, at Danmark er i farezonen,« siger ahn.

