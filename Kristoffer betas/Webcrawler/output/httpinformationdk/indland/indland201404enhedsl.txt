Enhedslistens unge truer med at overdøve Thornings 1. maj-tale
800 fløjter skal forhindre statsministeren i at tale i Fælledparken. Alle fordømmer fløjteaktionen – bortset fra Enhedslistens uofficielle ungdomsorganisation


 
	Mens Enhedslisten fordømmmer den såkaldte fløjteaktion, der skal overdøve statsminister Helle Thorning-Schmidts (S) tale 1. maj i Fælledparken, afviser partiets uofficielle ungdomsorganisation, Socialistisk UngdomsFront (SUF), at gøre det samme.

	Selv om hverken landsorganisationen eller den københavnske afdeling samarbejder med gruppen »Overdøv Helle«, så har hovedstadssekretær i SUF Clara Udsen forståelse for protestaktionen.

	»Vi forstår udmærket, hvis folk ikke mener, at Helle Thorning-Schmidt har noget at gøre på arbejdernes internationale kampdag og viser hende det. Det er helt fint, at de gør det – og det er deres ret at gøre det. Så vi tager ikke afstand fra fløjteaktionen, uden vi officielt opfordrer folk til at deltage i den. Det må være op til de enkelte medlemmer,« siger Clara Udsen.

	SUF’s landsorganisation har ingen officiel holdning til aktionen, oplyser talsmand Aksel Ros-ager Johansen.

	»Men vi kan sagtens forstå, at folk er vrede på regeringen, når Helle Thorning-Schmidt har haft en masse gode hensigter på 1. maj – før hun kom til magten – blot for ikke at gennemføre det efterfølgende,« siger Aksel Rosager Johansen.

	Ifølge Facebook-gruppen »Overdøv Helle« skyldes fløjteaktionen, at regeringen ikke lytter til protesterne mod dagpenge- og kontanthjælpsforringelserne, lærerlockout og salget af DONG. Derfor er der angivelig indkøbt 800 fløjter, som vil blive delt ud i Fælledparken.

	»Helle Thorning kan stå og genfortælle løgne i bedste sendetid, hver gang hun ringer til medierne. Hun skal nok blive hørt. Både før og efter aktionen. De mennesker, der hver dag mister deres livsgrundlag på grund af den politik, hun fører, har ikke en stemme i den offentlige debat. Det er kun ved at sige højt og tydeligt fra, at vi generobrer ytringsfriheden for alle dem, der bliver overhørt til dagligt,« hedder det på Facebook.

	Tidspunkter er hemmelige

	En række politikere fordømmer imidlertid aktionen. Social- demokraternes politiske ordfører, Maja Panduro, taler om at »sabotere« andre menneskers taletid. Venstres gruppeformand, Kristian Jensen, kalder det »barnligt«, og SF’s tidligere formand Holger K. Nielsen, som selv blev buhet ud af Fælledparken i 1993, kalder deltagerne »nogle halvhjerner på den såkaldte yderste venstrefløj«.

	»Sabotage af andres ret til at ytre sig var en metode, som de brune brugte i 30’erne. Det må aldrig blive en del af kulturen på venstrefløjen,« skriver Holger K. Nielsen på Facebook.

	Næstformanden for Enhedslistens folketingsgruppe, Finn Sørensen, understreger, at partiet hverken kan eller vil bestemme over SUF. Enhedslisten har ingen ungdomsorganisation, men opfordrer i stedet sine unge medlemmer til at melde sig ind i SUF.

	»Men det ændrer ikke på, at Enhedslisten tager klar afstand fra den planlagte aktion. Aktivisterne – hvem de nu er – må finde en mere værdig måde at udtrykke deres protest på. Og ikke bruge kræfter på at fratage en taler muligheden for at komme til orde – og fratage andre demonstranter muligheden for at høre taleren,« siger Finn Sørensen.

	Senest har netop SUF i hovedstaden vakt opsigt ved at anbefale deltagelse i Ungdomshusets 1. maj-demonstration i Fælledparken. En demonstration, der ifølge indkaldelsen også er rettet mod Enhedslisten, som holder hånden over SR-regeringen »imens partitoppen langsomt fortrænger al snak om revolution«.

	Sidste år endte det i kaos i Fælledparken, da Københavns overborgmester, Frank Jensen, (S) og SF’s daværende formand Annette Vilhelmsen talte. Helle Thorning-Schmidt talte i Aalborg og Aarhus for ikke at overskygge Frank Jensen under den kommunale valgkamp.

	Udover Helle Thorning- Schmidt skal Enhedslistens politiske ordfører, Johanne Schmidt-Nielsen, og SF’s formand, Pia Olsen Dyhr, også tale i Fælledparken den 1. maj. Lige til det sidste er det hemmeligt, hvornår de præcist taler.

