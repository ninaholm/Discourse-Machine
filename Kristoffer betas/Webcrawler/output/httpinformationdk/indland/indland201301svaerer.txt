’Det bliver sværere at afsløre socialt bedrageri’
Selv om det politiske pres for at afsløre socialt bedrageri aldrig har været større, forudser arbejdsmarkedschef Kasper Kyed, at Holbæk Kommune fremover må bruge mere tid på forebyggelse end på at afdække enkeltsager
Arbejdsmarkedschef Kasper Kyed fra Holbæk Kommune forudser, at kommunens kontrolgruppe må opgive en del sager om socialt bedrageri.


 Arbejdsmarkedschef i Holbæk Kommune Kasper Kyed forudser, at kommunens kontrolgruppe fremover får sværere ved at afsløre socialt bedrageri. Det skyldes, at flere af kommunens afgørelser i sager om tilskud til enlige mødre er blevet omgjort i Statsforvaltningen og Ankestyrelsen
»Borgernes retsstiling er blevet bedre, men samtidig er det blevet sværere for os at sandsynliggøre, om borgere lever som reelt enlige. Fremover skal der mere til, end vi har været vant til. Det er ikke bare noget, vi mener: Andre kommuner i området har samme opfattelse, nemlig at sager om reelt enlige, som de tidligere har vundet, nu bliver tabt, når der klages til Statsforvaltningen,« forklarer Kasper Kyed.
Derfor kommer Holbæk til at bruge flere ressourcer på forebyggende arbejde, f.eks. oplysning, end på at afdække enkeltsager. Tilsvarende er der sagstyper, som kommunen kommer til at opgive, forudser Kasper Kyed.
Der er fire ansatte i kontrolgruppen, og Kasper Kyed vurderer, at over halvdelen af ressourcerne hidtil har været brugt til at skaffe oplysninger til sagerne om de enlige mødre.
»Vi må naturligvis spørge os selv, om det er den mest hensigtsmæssige anvendelse af ressourcerne. Jeg vurderer, at vi ud over den forebyggende indsats må se mere på andre former for socialt bedrageri, f.eks. selvstændige på sygedagpenge og sort arbejde, fordi de ikke indeholder problematikken om, hvor vidt modtageren er reelt enlig eller ej. Det vil nok være lettere at sandsynliggøre snyd i den slags sager.«
– Kan de enlige mødre i Holbæk så trække vejret lettet?
»Enlige med rent mel i posen har altid kunnet trække vejret lettet,« siger arbejdsmarkedschefen.
Information har for nylig omtalt sagen om den irakiske kvinde Antkail Al-Ghizzi, mor til syv, der må leve for 328 kr. om dagen. I artiklen beklagede hun sig over, at hun følte sig overvåget af kontrolgruppen, f.eks. når hun mødte op på kommunens sprogskole, men det kan Kasper Kyed slet ikke genkende.
»Vi har ikke hjemmel til at overvåge borgerne systematisk. Vi må kun foretage tilfældige observationer, og det er selvfølgelig også en gråzone, hvor tit det så er. Konkret er medarbejdere fra kontrolgruppen kørt forbi bopælen og observeret en P-plads. Men en borger vil aldrig opleve, at vi følger efter vedkommende. Langt det meste af kontrolgruppens arbejde foregår bag skrivebordet med at kigge på kontooversigter og skatteindbetalinger, så der er ikke meget skæg og blå briller over det.«
De omgjorte sager
Ud af 15 afgørelser om reelt enlige, som er blevet klaget til Statsforvaltningen i 2011 og 2012, har Holbæk Kommune fået medhold i seks. Fem afgørelser er blevet omgjort, mens tre er hjemvist, dvs. de skal behandles forfra, fordi de har været for udokumenterede. Ifølge et oplæg fra slutningen af november fra embedsmændene til kommunens økonomiudvalg har en »meget ihærdig partsrepræsentant«, dvs. bisidder, været indblandet i en håndfuld sager, og kontrolgruppen har »brugt en uforholdsvis stor mængde ressourcer på disse få sager«, fastslår oplægget.
»Holbæk oplevede nok tidligere end andre kommuner i regionen at få omgjort sager i Statsforvaltningen. Vi har også haft flere sager indbragt for det sociale nævn end andre, og der har været en del offentlig opmærksomhed omkring vores afgørelser.«
Kasper Kyed understreger, at kommunen skal lave korrekte afgørelser.
»Men udfordringen er, at retstillingen er mere usikker. Det er blevet sværere for os at se, om en konkret sag vil falde ud til den ene eller anden side. Derfor er vi interesseret i flere principielle afgørelser fra Ankestyrelsen, for det vil gøre vores arbejde lettere.«
Samtidig har det politiske pres for at imødegå socialt bedrageri aldrig været større, vurderer Kasper Kyed og henviser bl.a. til, at socialministeren for nylig er kommet med en udmelding om at bekæmpe socialbedragi.Hver uge modtager kontrolgruppen i gennemsnit fire anmeldelser om borgeres mulige sociale bedrageri. I 2012 blev 246 sager afsluttet, fordi der ikke var »fugls føde på dem«, som Kasper Kyed siger, mens andre 47 sager blev afsluttet med »resultat«, dvs. kommunen vurderede, at der kunne være tale om ydelser, som modtageren ikke var berettiget til. I 2012 har kommunen i 17 sager samlet rejst krav om tilbagebetaling af godt 1,5 million kroner, mens besparelsen på de reducerede eller bortfaldne ydelser forventes at løbe op i 2,3 millioner.
»Ingen af de enlige kvinder har særlig mange penge, så kommunen kan ikke forvente fuld tilbagebetaling. Men kommunens gevinst er også mere fremadrettet, dels ved at vi sparer penge ved de fremtidige ydelser, dels ved at man sikrer den rette ydelse til den rette borger. Det er jo klassisk socialpolitik, at ydelser skal afhænge af behov. Opbakningen til velfærdssamfundet kan ikke bevares, hvis for mange snyder. Så det er et dilemma:På den ene side vil vi gerne have, at enhver svarer sit, på den anden side får vi sværere og sværere ved at håndhæve det.«
Hvis Kasper Kyed skulle give et råd til Christiansborg, er det at kigge de sociale ydelser igennem for at se, om det stadig er et relevant kriterie, om modtagerne er enlige eller ej.
»Samlivet mellem borgerne har ændret sig. Halvdelen af alle ægteskaber ender med skilsmisse, og der er egne børn, fælles børn, sammenbragte børn – en masse er anderledes, siden den klassiske familie bestod af far og mor og to børn. Ydelser som dagpenge og sygedagpenge er uafhængige af modtagernes ægtestand, så hvis man så på ydelserne i det perspektiv, ville det blive nemmere for os at bekæmpe socialt bedrageri. Samtidig ville det også blive nemmere at være borger.«

