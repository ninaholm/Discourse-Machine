Fangeaftale ikke overholdt
Forsvarsminister Søren Gade garanterer, at de to fanger, som danske styrker udleverede til den afghanske sikkerhedstjeneste i juni, er i god behold


 Fem års fængsel. Det er dommen over de to talebanere, som de danske styrker den 5. juni afleverede til den afghanske sikkerhedstjeneste NDS i Helmand-provinsens hovedstad, Lashkar Gah. 
Det oplyser forsvarsminister Søren Gade i et notat til Folketingets Forsvarsudvalg. Her garanterer han desuden, at de to fanger "har det godt", og at der i forbindelse med de foreløbig tre tilsynsbesøg, de danske styrker har gennemført "ikke har været noget at bemærke" vedrørende deres forhold.
Det er første gang, de danske styrker i Afghanistan har overdraget fanger til de afghanske myndigheder. Især den afghanske sikkerhedstjeneste er berygtet for umenneskelig og nedværdigende behandling af fanger.
Ifølge Amnesty International og andre menneskerettighedsorganisationer er Danmarks aftale om overdragelse af fanger til de afghanske myndigheder ikke det papir værd, den er skrevet på.
Efter kritik fra bl.a. Amnesty besluttede forsvarsminister Gade sidste efterår at ændre den danske praksis, så det fremover er de danske styrker, som fører tilsyn med behandlingen af overleverede fanger, hvor det før var overladt til lokale menneskerettighedsgrupper, som på grund af sikkerhedssituationen og omfanget af fængsler i Afghanistan havde meget svært ved at føre regelmæssigt tilsyn.
Aftale ikke overholdt
Det fremgår af Søren Gades svar, at de to fanger er idømt fem års fængsel af det afghanske retsvæsen, men svaret indeholder ingen oplysninger om, hvad de er dømt for, om kvaliteten af den afghanske retssag eller om deres afsoningsforhold i et ikke nærmere angivet "lokalt" fængsel.
Det fremgår også, at de afghanske myndigheder har undladt at informere de danske styrker om flytning af fangerne og om retsforfølgelsen af dem. 
Begge dele skal ifølge den dansk-afghanske overdragelsesaftale ske, og forsømmelsen vil nu blive "indskærpet" over for de afghan-ske myndigheder, skriver Gade.
Amnesty International har gentagne gange opfordret Danmark og andre ISAF-lande til at suspendere overdragelsen af fanger, indtil forholdene er i orden i de afghanske fængsler, hvor fanger jævnligt udsættes for tortur, overgreb og sult. 
Ifølge Amnesty bør den NATO-ledede ISAF-styrke tilbageholde fanger i egne faciliteter, men det afviser NATO med den begrundelsen, at bevogtning og retsforfølgelsen af afghanske forbrydere er en national afghansk opgave.


