Forsvarere: Ulige betingelser i Vollsmose-sagen
Væsentlige retssikkerhedsprincipper blev tilsidesat, da Østre Landsret i efteråret vurderede forsvarernes mulighed for indsigt i PET-materiale, lød forsvarernes argumentation for, at hele sagen bør gå om


"Hvad nytter det at hive en tilfældig ad hoc-advokat ind fra gaden en mandag formiddag og smide ham ind i en så omfattende sag," spurgte Henrik Dupont Jørgensen brysk, da det på anden- og sidstedagen af Højesterets behandling af anken i terrorsagen fra Vollsmose blev forsvarernes tur.Henrik Dupont Jørgensen er forsvarer for den tiltalte MZ, og han beskrev, hvorfor der efter hans og de øvrige forsvareres opfattelse skete alvorlige og principielle rettergangsfejl i Østre Landsret sidste efterår. Det drejede sig især om forsvarernes adgang til PET's rapporter om deres kontakter med civilagenten LH.I første omgang havde PET modstræbende udleveret et rødt ringbind med de såkaldte F-rapporter om hver samtale med LH, men op mod halvdelen af de ca. 100 sider var helt eller delvist overstregede. Ifølge PET kunne forsvarerne ikke få lov at se resten, hovedsageligt fordi det drejede sig om oplysninger fra agenten om andre personer end de fire tiltalte i straffesagen.Forsvarerne klagede til Højesteret over de mange overstregninger, som henviste sagen til fornyet behandling i Østre Landsret. Og det var under denne fornyede behandling, som fandt sted på et retsmøde i Østre Landsrets femte afdeling mandag den 5. november 2007, at de alvorlige rettergangsfejl skete.PET procederede egen sagFor det første undlod Østre Landsret at orientere de fire beskikkede forsvarere om retsmødet i femte afdeling. I stedet blev én såkaldt ad hoc-advokat indkaldt til at repræsentere samtlige fire anklagede. Men denne 'ad hoc-advokat' fik ikke adgang til sagens hundredvis af dokumenter, men alene kendskab til anklageskriftet samt en overstreget og ikke-overstreget udgave af det røde PET-ringbind. Og de fire beskikkede forsvarere fik altså heller ikke mulighed for at rådgive eller blot orientere ad hoc-advokaten om terrorsagens mange facetter."Det er jo repræsentation uden mening," lød det fra Henrik Dupont Jørgensen.Terrorsagens to hovedanklagere fik derimod lov til at deltage i retsmødet i femte afdeling. Og ydermere tillod Rigsadvokaten, at det blev PET's juridiske chef, Lykke Sørensen, der forelagde sagen på anklagemyndighedens vegne for de tre landsretsdommere i femte afdeling. Med andre ord fik anklagemyndigheden fuld adgang til det overstregede materiale og kunne derfor siden tilrettelægge deres afhøringer af de tiltalte ud fra, hvad de overstregede oplysninger måtte indeholde, hvorimod sagens beskikkede forsvarere ikke kom i nærheden af en lignende mulighed. Derved blev princippet om equality of arms mellem anklager og forsvarere krænket."Forsvaret blev sat skakmat fra begyndelsen, mens behandlingen af vores aktindsigt blev fuldstændigt ensidigt varetaget af PET, som i sagens natur ønskede at hemmeligholde så meget som muligt. Dermed har man tilsidesat meget væsentlige retssikkerhedsgarantier," konkluderede Henrik Dupont Jørgensen.Ifølge advokaten har lovgiverne ikke forudset en sådan situation, da de i 2003 strammede adgangen for forsvarernes ret til aktindsigt i terrorsager, og Højesterets vurdering vil derfor være af principiel karakter.Datorod om agentAdvokat Bjørn Elmquist, som repræsenterer den tiltalte AK, gav et konkret eksempel på, hvor forsvarerne kunne have gavn af yderligere aktindsigt i PET-rapporterne. Det drejer sig om det præcise tidspunkt - og ikke mindst præmisserne for - at PET lod LH skifte status fra blot at være meddeler til at være en aktiv handlende agent, der f.eks. kunne indkøbe sække med gødning, hvoraf der kunne fremstilles sprængstof, og overlevere dem til de tiltalte.Bjørn Elmquist citerede fra en såkaldt F-rapport fra PET, dateret den 26/6-06, som bygger på oplysninger fra LH, om, at det netop denne dag var lykkedes gruppen på egen hånd via en mystisk 'NN' at anskaffe to gødningssække. Ifølge Elmquist må denne oplysning fra meddeleren LH naturligvis have skærpet vurderingen hos PET's øverste ledelse om de tiltaltes muligheder for en terroraktion.Men ifølge Bjørn Elmquist er der intet i sagens mange dokumenter, observationsrapporter eller aflyttede telefonsamtaler, der tyder på, at de tiltalte fik adgang til gødning, før LH med PET's fulde accept den 27/6-06 købte to gødningssække.Men derved havde LH jo allerede fået bemyndigelse af PET's politimester til at skifte status til agent - så hvorfor kommer oplysningen om, at gruppen selv dagen forinden havde anskaffet sig gødning? En nærliggende forklaring på "denne mystiske passage" i F-rapporten kunne være at frembringe den fornødne "begrundede mistanke" om en kommende forbrydelse, som er forudsætningen for, at PET må indsætte en aktiv agent.Forklaringen på datoforvirringen var "dårlig dansk", lød det afværgende fra statsadvokat Hanne Schmidt i forgårs, da hun i sin sagsgennemgang affejede forsvarets påstande om rettergangsfejl.Men det tror Bjørn Elmquist ikke på: "Vi har aldrig sort på hvidt fra PET fået at vide, hvorfor de gav LH bemyndigelse til at blive agent. Så her er der et stort, stort behov for yderligere aktindsigt i PET-materialet. Og det er helt sikkert, at en så kompliceret problemstilling har en ad hoc-advokat ikke haft en jordisk chance for at overskue," sagde han under sin procedure.Højesterets dom i ankesagen kommer torsdag den 4/4 kl. 12.
