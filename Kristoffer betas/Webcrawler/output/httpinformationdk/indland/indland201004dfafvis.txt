DF afviser at frede ministre i it-skandale
Dansk Folkeparti vil ikke længere holde hånden over skiftende justitsministre i tinglysnings-skandalen. Socialdemokraterne vil tvinge VKO til at tage stilling til erstatning. Rigsrevisor vil vurdere advarselsbrev


 Dansk Folkeparti vil ikke længere frede justitsminister Lars Barfoed (K) og tidligere justitsminister Brian Mikkelsen (K) i tinglysningssagen. Så klart melder formand for retsudvalget Peter Skaarup (DF) ud efter Informations afsløring af, at regeringen var advaret om kaos i tinglysningen umiddelbart inden lanceringen.
»Nu må vi have afklaret, om regeringen var advaret eller ej. Vi vil ikke frede eller jagte ministre nu. Først må vi have afgjort, hvem der er ansvarlig for, at tinglysningen tilsyneladende blev sat i søen for tidligt,« siger Peter Skaarup.
Han mener, at advarselsbrevet fra finanssektoren tegner et andet billede end det, regeringen hidtil har oplyst retsudvalget.
»Informations oplysninger viser et helt andet forløb, end det både den nuværende og tidligere justitsminister har beskrevet i retsudvalget. Justitsministeren må oplyse, om de oplysninger, Information har gravet frem, er korrekte. Vi har diskuteret det her spørgsmål til bunds, og det kunne have været rart, at vi havde fået oplyst, hvis der lå et advarselsbrev fra finanssektoren,« siger Peter Skaarup. Han vil med det samme indkalde justitsminister Lars Barfoed til et nyt samråd i retsudvalget, hvor ministeren skal redegøre for advarslen fra finanssektoren.
Dansk Folkeparti åbner op for en delvis kompensation, så tinglysningsofrene får erstattet tinglysningsafgiften.
Venstre: Uacceptabelt
Venstre retsordfører Kim Andersen er også stærkt utilfreds med håndteringen af tinglysningen.
»Forløbet omkring den digitale tinglysning er ikke acceptabelt. Det er ikke acceptabelt at bringe så mange mennesker i store økonomiske vanskeligheder. Det er i forvejen en meget trængt periode på boligmarkedet, så det er slet ikke tilfredsstillende,« siger Kim Andersen.
På trods af det har han intet at udsætte på tidligere justitsminister Brian Mikkelsen eller nuværende justitsminister Lars Barfoeds håndtering af sagen.
»Jeg går ud fra, at man har været klog nok til at lytte til gode råd, og hvis der har været en decideret advarsel, så går jeg ud fra, at man har reageret på den,« siger Kim Andersen.
Skandalen vurderes til at have kostet private og erhvervslivet op mod otte milliarder kroner.
Kim Andersen understreger, at staten vil udbetale erstatning, hvis Kammeradvokaten vurderer, at staten har et ansvar for skandalen.
Kammeradvokaten vil først komme med sin vurdering, efter Rigsrevisionen er kommet med sin kulegravning af tinglysningsskandalen. Brevet fra finanssektoren vil indgå i den kulegravning.
»Hvis finanssektoren advarede inden lanceringen, så vil det indgå i vores vurdering,« siger rigsrevisor Henrik Otbo.
Rigsrevisionen er klar med kulegravningen i juni måned.
Socialdemokraternes Benny Engelbrecht har hasteindkaldt justitsministeren til en forespørgselsdebat i Folketinget den 21. april. Her vil han på baggrund af Informations dokumentation tvinge samtlige partier til at tage stilling til erstatningsspørgsmålet.
»Jeg vil fremlægge en dagsorden, der udtaler kritik af regeringen og pålægger regeringen en erstatningsmodel for tinglysningsofrene. Nu må alle Folketingets partier tage stilling til, om borgerne skal have erstatning eller ej,« siger Benny Engelbrecht.
Justitsministeriet blev kraftigt advaret af finanssektoren kort inden lanceringen af den digitale tinglysning. Domstolsstyrelsen afviste kritikken.
Lars Barfoed har tidligere måttet gå af som minister, da Dansk Folkeparti ikke længere kunne støtte ham i forbindelse med en fødevareskandale i 2006. Den digitale tinglysning blev vedtaget under daværende justitsminister Lene Espersen og implementeret af tidligere justitsminister Brian Mikkelsen.
Justitsminister Lars Barfoed og Domstolsstyrelsen har ingen kommentarer.


