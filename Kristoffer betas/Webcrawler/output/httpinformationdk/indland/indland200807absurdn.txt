'Absurd' at nedsætte nyt udvalg om kvindelige forskere
For tredje gang på bare 10 år skal et udvalg skal se på, hvordan man kan rekruttere og fastholde kvindelige forskere på universiteterne. Tidligere udvalgsmedlem Elisabeth Møller Jensen kalder det absurd at nedsætte endnu et udvalg
Elisabeth Møller Nielsen var med i det udvalg, der 2005 kom med en række anbefalinger til, hvordan universiteterne kan tiltrække flere kvindelige forskere. Udvalgsarbejdet blev imidlertid hurtigt fejet af bordet af ministeren.


 Videnskabsminister Helge Sander har besluttet at nedsætte et udvalg, som skal se på, hvordan man kan fastholde kvindelige forskere på universiteterne, efter at en rapport fra Ingeniørforeningen har dokumenteret, at 35 pct. af de kvindelige forskere overvejer at forlade universitetsmiljøet.
Men i 2005 udkom rapporten Flere kvinder i forskning under Videnskabsministeriet. Udvalget bag rapporten kom her med en række anbefalinger til ministeriet og til universiteterne om, hvordan flere kvinder kan arbejde som forskere. 
Videnskabsminister Helge Sander (V) gav imidlertid ikke rapporten lang leve-tid.
"Ministeren skød rapporten i sænk, selv om han fik, hvad han ville have," siger Elisabeth Møller Jensen, som er direktør i Kvinfo og deltog i arbejdet med at udforme anbefalingerne. 
"Allerede dengang syntes jeg, at jeg havde spildt min tid. Det er da en parodi, at der nu er nedsat et nyt udvalg. Han kan jo bare gribe ned i skuffen efter de gamle forslag," siger hun og uddyber:
"Dengang så udvalget også på de anbefalinger, som forelå allerede i 1998 under et tidligere udvalg, men begge gange har ministeren set bort fra anbefalingerne," siger Elisabeth Møller Jensen.
Familievenligt miljø
Men det gør Venstres forskningsordfører, Malou Aamund, ikke, forsikrer hun.
"Jeg tager de anbefalinger, som lå i 2005, til mig, og især ideen om, at udviklingskontrakterne (aftaler mellem regeringen og universiteterne, red.) skal have fokus på ligestilling," siger Malou Aamund.
Hvorfor der skal et nyt udvalg og endnu en undersøgelse til, kan hun ikke svare på. 
"Jeg kender ikke baggrunden for at nedsætte det udvalg," siger hun og fortsætter:
"Til gengæld synes jeg, at det arbejde, der ligger fra 2005, er godt. Der er ikke så meget at gøre fra politisk side. Det meste af arbejdet med at få kvindelige forskere til at blive i stillingerne handler om, at universiteterne selv skal skabe et familievenligt miljø."
Malou Aamund er i det hele taget bestyrtet over resultaterne af Ingeniørforeningens undersøgelse
"Jeg er chokeret over, at især danske, kvindelige forskere forlader karrieren som forsker, fordi der foregår sexchikane, og miljøet generelt ikke er særligt familievenligt. Det lyder jo som erhvervslivet var for 10-15 år siden. Siden er det lykkedes at forene konkurrence med en familievenlig arbejdsplads, og det skal universiteterne også," siger hun.
Ingen kvoter
Et af diskussionspunkterne i udvalget for tre år siden var, om der skulle være kvoter for, hvor mange kvindelige forskere, universiteterne skal have. Helge Sander er - af hensyn til universiteternes autonomi - imod kvoter, og udvalget blev derfor enige om ikke at anbefale kvoter. Derimod foreslog udvalget, at ministeriet skulle indgå aftaler med universiteterne om at øge andelen af kvindelige forskere.
Desuden anbefalede udvalget, at Folketinget skulle afsætte midler til udvikling af yngre, kvindelige talenter i stil med de Freja-midler, som den forrige regering havde afsat til forskningsprojekter under kvindelig ledelse.
"Det var Freja-midlerne, der rykkede mest. Det var noget, der virkede", siger Elisabeth Møller Jensen og understreger, at det ikke ligefrem er fordi, der mangler viden på området, at ministeren er nødt til at nedsætte et udvalg. 
Helge Sander er på ferie og har derfor ikke kunne begrunde nedsættelsen af endnu et udvalg.

