Akutpakke giver SF tiltrængt point i dagpengesag
SF blev skældt ud på de indre linjer for at tage de lediges parti tidligere på måneden. I virkeligheden gav partiet regeringen et menneskeligt ansigt, som den havde brug for. Den store knast i dagpengeproblematikken udestår dog stadig
’Vi er enige om, at vi står i en ekstraordinær situation, hvor der er nogle mennesker, som er hårdt ramt på grund af krisen, og som har brug for en ekstraordinær håndsrækning,’ sagde beskæftigelsesminister Mette Frederiksen (S) i går, da hun præsenterede den akutpakke, som skal hjælpe de 16.000, der står til at miste retten til dagpenge.

Det vakte betydelig ærgrelse på de indre linjer i regeringen, da SF’s politiske ordfører, Jesper Petersen, talte dagpengemodtagernes sag efter sommerferien med budskab om, at det var en »hovedprioritet« for folkesocialisterne at hjælpe de ledige, der stod til at falde ud af dagpengesystemet.Både socialdemokrater og radikale anså det for en utidig og unødig vippen med den i forvejen noget ustabile regeringsbåd.»Det nytter jo ikke noget, at de render rundt og skaber tvivl om regeringens linje,« som en socialdemokrat dengang irriteret bemærkede.Statsministeren havde hjemvendt fra sommerferie nemlig slået fast, at der ikke var penge til at gøre noget ved den situation, der ville opstå, når forringelserne af dagpengeordningen som følge af genopretningspakken fra 2010 træder i kraft ved nytår – og som Enhedslisten igen og igen udpegede som et stort problem for tusindvis af arbejdsløse danskere.Men trods irritationen hos Socialdemokraterne og Radikale Venstre var det i denne situation SF, der så rigtigt.Dagpengespørgsmålet var allerede før Jesper Petersens udmelding ved at udvikle sig til en katastrofal optakt til forhandlingerne om finansloven med Enhedslisten, hvor regeringen igen risikerede at fremstå verdensfjern og teknokratisk: Ikke just modgiften mod forsommerens fokus på 2020-plan og blå skattereform.Efter SF’s solomelding kunne sagen ikke længere ignoreres af andre end hårdhudede radikale, og S-toppen indså, at der måtte handles.16.000 i farezonenBeskæftigelsesminister Mette Frederiksen (S) fik opgaven, som hun effektivt håndterede ved at indtage samtlige tv-flader med en tostrenget melodi om, at regeringen skam ville holde fast i dagpengeændringerne, men at der samtidig skulle gøres noget ved den aktuelle situation.Arbejdsmarkedets parter blev indkaldt til hastemøder, og resultatet af denne første runde om dagpengemodtagerne så vi i går: En akutpakke til 332 millioner kroner, som indeholder hjælp til de – ifølge Beskæftigelsesministeriets egne skøn – op mod 16.000 ledige, der risikerer at falde ud af dagpengesystemet ved nytår.Pakken løser ikke det væsentligste problem – nemlig at skaffe arbejdspladser, men den anses dog af de fleste for at være et skridt på vejen. Et hovedpunkt er øget brug af såkaldt jobrotation, hvor de faste medarbejdere i en virksomhed kommer på efteruddannelse, mens deres opgaver bliver løst af ledige vikarer og virksomheden får penge til at betale vikarernes løn med.Desuden opretter a-kasserne en særlig task force, der bliver dedikeret til de ledige, der står til at miste dagpengene ved nytår, et ’fast track’, der skal sikre hurtigere virksomhedspraktik eller løntilskudsjob samt »en fokuseret« hjælp til jobsøgning.Høflig modtagelseFagbevægelsen modtog pakken høfligt, mens den understregede, at akutpakken ikke er nok.Det samme gjorde Enhedslisten, der vil have regeringen til at ændre på, hvor lang tid dagpengemodtagere skal arbejde, før de igen har optjent ret til dagpenge: Det såkaldte genoptjeningskrav skal ændres fra et år til et halvt år, er partiets »så tæt på ultimative krav som nogensinde« i forhandlingerne om finansloven.Vi har altså langtfra hørt det sidste til sagen om dagpengene i dette efterår. Men det er ikke usandsynligt, at den af SF fremprovokerede fremstrakte hånd til de ledige har givet regeringen et bedre udgangspunkt for finanslovsforhandlingerne end den ellers ville have haft.Finansminister Bjarne Corydon har nemlig nu sendt 332 millioner kroner over Frederiksholms Kanal til sin kollega i Beskæftigelsesministeriet, og det kan være med til at sænke prisen for Enhedslistens krav en anelse.Samtidig med at pakken som sidegevinst skaber et indtryk af, at regeringen faktisk forsøger at gøre noget for de langtidsledige i en svær situation.At dømme efter Enhedslistens retorik kommer regeringen dog stadig til at give sig på den ene eller anden led, hvad angår genoptjeningskravet – en konflikt som ikke bliver løst uden indlagte kriser i de kommende forhandlinger om finansloven.Her skal det blive spændende, hvor fast Radikale Venstre vil stå fast på afvisningen af at ændre et komma i dagpengereglerne.Leder side 2
