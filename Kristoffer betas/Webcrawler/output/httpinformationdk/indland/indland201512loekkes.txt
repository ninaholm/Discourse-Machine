Løkkes skattehul
2016 udråbes som et skæbneår for regeringen og statsministeren på grund af de kommende forhandlinger om en skattereform. Selv om det på forhånd kan være svært at se samklangen mellem de fire borgerlige partier, så tilsiger historien og logikken, at de nok skal blive enige
Statsminister Lars Løkke Rasmussen kommer til at ’danse på landminer’, lyder det blandt andet om det politiske år 2016, der byder på en række udfordringer for ministeren og regeringspartiet.


 Man kan let blive bekymret for, om statsministeren har haft fred og ro til at nyde julen som os andre.
I morgen er det tid til nytårstalen, på mandag begynder Sverige at kontrollere tilrejsendes ID og senere på måneden genoptages forsøget på at sikre, at Danmark fortsat kan være med i Europol. Og så bliver det for alvor vanskeligt for Lars Løkke Rasmussen og hans regering.
’Knald eller fald for Løkke i 2016’ (Berlingske), ’Løkke kommer til at danse på landminer i 2016’ (Altinget) og ’Løkkes forårsmareridt’ (BT) har blot nogle af overskrifterne heddet på det seneste med henvisning til, at regeringen til foråret indkalder til forhandlingerne om den skattereform, som skal indfri valgløftet om, at det altid skal kunne betale sig at arbejde frem for at modtage en offentlig ydelse.
Første akt i den såkaldte JobReform var efterårets kontanthjælpsloft, og anden akt er en sænkning af skatten på arbejdsindkomster.
I regeringsgrundlaget står der, at skattereformen skal have et »dobbelt sigte«: Dels »vil« regeringen sænke skatten for de laveste arbejdsindkomster. Og dels har den en »ambition« om at sænke skatten på den sidst tjente krone med fem procentpoint.
Sidstnævnte er en formulering Liberal Alliance, der uvist af hvilken grund ynder kalde topskatten for en misundelsesskat, fik gennemtvunget under regeringsforhandlingerne og som på forhånd er skyld i megen af dramatikken.
Liberal Alliances formand, Anders Samuelsen, som bogstaveligt talt lod champagnepropperne springe efter at have fået sænket registreringsafgiften under finanslovforhandlingerne, mener nemlig, at denne ambition naturligvis må indfries.
Hvorimod Dansk Folkepartis formand, Kristian Thulesen Dahl, slet ikke kan se noget »råderum« til skattelettelser. Og hvis der endelig er råd, skal pengene ikke bruges på at lette skatten i toppen, men i stedet i bunden.
Som i ’Elverhøj’
Selv om det på forhånd kan være svært at se samklangen mellem de borgerlige partier, så tilsiger historien og logikken imidlertid, at de nu nok skal blive enige.
I 00’er var skatteaftaler således blandt de regelmæssige og trygt tilbagevendende indslag i dansk scenekunst ligesom Elverhøj.
Dengang spillede Anders Fogh Rasmussen, Bendt Bendtsen og Pia Kjærsgaard hovedrollerne, hvorimod disse i dag besættes dag af Lars Løkke Rasmussen, Søren Pape Poulsen, Kristian Thulesen Dahl og Anders Samuelsen.
Men handlingen var – og er – stadig den samme: De Konservative – nu suppleret af Liberal Alliance – kræver skattelettelser for samfundets mest velstillede.
Venstre er på sin vis ikke afvisende over for ideen, men har svært ved at se, hvor pengene skal komme fra. Og Dansk Folkeparti siger nej.
Alligevel endte det – som i Elverhøj – altid med, at man først skændtes lidt på skrømt, for derefter at tage hinanden i hånden og synge fællessangen. Venstre, De Konservative og Dansk Folkeparti kom ud af glasdøren på Stengangen i Finansministeriet efter at være enige om skattelettelser til både fattig og rig.
Nogle fik dog mere end andre, for uanset hvor »socialt afbalanceret« skattelettelser aftales, så ender de højestlønnede ofte med at få mest ud af det. Dem, der tjener mest, betaler nemlig mest og sparer derfor mest. Måske ikke altid i procenter, men så i kroner og ører. 
Eller med Lars Løkke Rasmussens egne ord, da han i 2010, fra Folketingets talerstol skulle forklare det: »Så har vi altså valgt at lave et system, hvor man skal aflevere lidt mindre, end man gjorde før. Det er det, vi har valgt, og det fører selvfølgelig til at, øhhh, dem, der tjener mere og afleverer meget og nu afleverer lidt mindre, ja, de afleverer så mere mindre end dem, der tjener lidt mindre og afleverer mindre, men altså så afleverer mindre mindre.«
Fra første- til ottendeplads
Fra begyndelsen af VK-regeringens levetid kom skattestoppet – og selvfølgelig ikke mindst fastfrysning af boligejernes ejendomsværdiskat – de mest velstillede til gode. Forårspakke 1.0 indebar i 2004, at grænsen for mellemskat steg samtidig med at beskæftigelsesfradraget blev indført.
I 2007 medførte årets skattepakke endnu en gang en højere mellemskattegrænse ligesom beskæftigelsesfradraget blevet øget. Og endelig resulterede Forårspakke 2.0 i 2009 i afskaffelsen af mellemskatten samt en stigning i topskattegrænsen (hvilket reelt betød at marginalskatten blev sænket med 7,5 procent).
Skattelettelser som sammen med husprisernes himmelflugt (der blandt andet også skyldtes skattestoppet) var med til at sikre, at Danmark i årtiet gik fra at have den laveste ulighed blandt de vesteuropæiske lande – målt på den såkaldte Gini-koefficient – og til at ende som nummer otte. I perioden fra 2001 og til 2010 var Danmark det land som oplevede den største stigning i ulighed.
Denne gang har regeringen afvist en »skatteomlægning«, hvilket – på papiret – gør det svært at se, hvordan der skal blive råd til at sænke skatten så meget, at det faktisk gør en forskel.
Men erfaringen fra 00’erne var, at skattelettelserne enten var ufinansierede, underfinansierede eller efterfinansierede.
Hvilket var årsagen til, at det faktisk lykkedes Anders Fogh Rasmussen i perioden at give danskerne det, som skiftende socialdemokratiske formænd – og kvinder – ellers afviste var muligt: Både skattelettelser og velfærd.
»Man skal aldrig sige aldrig,« har Kristian Thulesen Dahl forud for skatteforhandlingerne. Hvilket Dansk Folkepartis formand nok har ret i.
Trods en tilsvarende tilsyneladende uoverstigelig uenighed om væksten i det offentlig forbrug, lykkedes det jo de borgerlige partier at blive enige om finansloven.
Alle fire partier har en interesse i en skatteaftale, for hvad er alternativet: Et folketingsvalg eller at statsministeren må gå tiggergang til Socialdemokraterne. Begge udgange må bekymre Lars Løkke Rasmussen.

