S-borgmestre rejser krav om ny næstformand
Nicolai Wammen eller Nick Hækkerup må vige pladsen som næstformand for Socialdemokraterne til fordel for en kommunal stemme. Det mener en række fremtrædende socialdemokrater, som ønsker tættere bånd mellem folketingsgruppen og baglandet


 Socialdemokraterne bør skifte den ene af sine to næstformænd ud ved partiets kongres til september. En række S-borgmestre mener, at én af de to nuværende næstformænd, Nicolai Wammen og Nick Hækkerup, bør træde tilbage til fordel for en socialdemokrat uden for Christiansborg.
Den tættere forbindelse mellem bagland og partitop skal forhindre, at der opstår en ny betalingsringsag, hvor partitoppen er ude af trit med sit kommunale bagland, og styrke partiet frem mod kommunalvalget i 2013.
»Vi har et behov for, at der i partiets centrale ledelse sidder et medlem, som kommer fra kommunerne, så vi dermed skaber den forbindelse til det kommunale bagland, som er nødvendig,« siger Thomas Adelskov, borgmester i Odsherred Kommune.
Ifølge Socialdemokraternes partilove skal der blandt de to næstformænd mindst være en, der ikke er medlem af Folketinget eller Europa-Parlamentet. Nick Hækkerup var borgmester i Hillerød, da han blev valgt på kongressen i 2005, og Nicolai Wammen blev borgmester i Aarhus i 2006. Siden begge er vendt tilbage til Christiansborg, har partiet dispenseret fra partilovene. Men det skal stoppe nu, mener Thomas Adelskov, som bakkes op af bl.a. Brøndbys borgmester, Ib Terp, borgmester i Herlev, Thomas Gyldal Petersen og borgmester i Norddjurs Kommune, Jan Petersen.
»Partiledelsen skal favne andre end dem, der kun sidder i Folketinget, og jeg går ud fra, at partiets love stadig gælder. Socialdemokratiet består af mange grupperinger, som danner et parti, og derfor er det naturligt, at den store kommunale repræsentation også afspejler sig i partiledelsen,« siger Jan Petersen.
Bent Hansen, formand for Danske Regioner, mener dog, at Nick Hækkerup og Nicolai Wammen udgør så stærkt et makkerpar, at de bør have mulighed for at fortsætte.
»De har begge en stærk kommunal baggrund, og det taler for, at de kan fortsætte, hvis det kan kombineres med at være minister,« siger Bent Hansen.
Socialdemokraternes partisekretær, Lars Midtiby, afviser umiddelbart kravet:
»Der er ingen regel om, at der skal være nogen fra det kommunale bagland i partiets ledelse. Men det er rigtigt, at de to næstformænd ikke begge må være folketingsmedlemmer,« siger Lars Midtiby.

