Omsorgsfeministerne kommer!
Ligestillingsfeminismen har alvorlige konsekvenser for familien, mener unge feminister, der forsvarer kvinders ret til at prioritere moderskabet og børnenes ret til en stressfri barndom. Er kvinderne på vej tilbage til kødgryderne?
Dagens samfundsnorm er en omsiggribende institutionalisering, som nok ikke er sund: Et historisk antal børn får diagnoser for adfærdsforstyrrelser, de tilbringer lange dage i daginstitutionerne og har svært ved at finde ro til – og i sig selv.


 
	Omsorgsfeminismen sætter værdier som omsorg, fællesskab og uegennyttighed over prestige, individualisme og forbrug, og er et oprør mod de stærke samfundsnormer, der presser os til at nedprioritere børnene.«

	Sådan skriver Anne Kristine Waage Beck i et indlæg på hjemmeunger.dk. Hun er en del af en voksende bevægelse af primært kvinder, der går ind for hjemmepasning og mener, at hjemmegående husmødre sagtens kan forenes med feminisme.

	Anne Kristine Waage Beck er cand.mag., mor til tre og næstformand i småbørnsfamilieforeningen SAMFO, som har mere end fordoblet deres medlemstal det seneste år.

	På nettet opstår nye fora for hjemmepassende forældre som f.eks. hjemmeunger.dk og Klub Hjemmeliv, og via Facebook finder de hjemmegående forældre legekammerater til deres småbørn. Der bliver udgivet bøger som f.eks. Er der nogen hjemme, de hjemmepassende forældre er blevet genstand for indslag i TV-Avisen, og en kronik om familiebalancen er i øjeblikket ved at blive den mest læste nogensinde på www.information.dk. Selv vækstkritikerne er begyndt at bruge det pressede børneliv som et argument for en mere bæredygtig udnyttelse af menneskelige såvel som naturens ressourcer. I sidste uge kom så sidste skud på stammen i form af det nye initiativ Livmoderfeministisk Basisgruppe.

	Fælles for de unge mødre er, at deres frigørelseskamp ikke handler om at frigøre sig fra manden men fra arbejdsmarkedets behov.

	»Den økonomiske frigørelse har været et kernepunkt for ligestillingsfeminismen. Det var der behov for i 1970’erne og frem, og det nyder vi godt af i vores generation. Men tiden er inde til at gå videre. Prisen i forhold til de nære relationer og for vores børn er blevet for høj. Vi har en hårdtpumpet global vækstøkonomi, en konkurrencestat og en forbrugskultur, der presser familierne til at prioritere lønarbejdet meget højt. Men man kan også være frigjort fra arbejdsmarkedet,« siger Anne Kristine Waage Beck, der mener, at den ligestillingsfeministiske tanke om, at kvinders frigørelse ligger i præstationer på arbejdsmarkedet og frigørelse fra børnene, er blevet en løftestang til at presse både mænd og kvinder ud af familierne.

	Kvinderne rammes bare hårdest af splittelsen mellem arbejds- og familieliv, og nu er det ikke længere til at komme uden om, at udviklingen har konsekvenser, påpeger Waage Beck: Vi har det svært med de nære relationer. Mange af os bliver skilt, bliver syge af stress, depression og angst, et historisk antal børn får diagnoser, de tilbringer lange dage i daginstitutionerne og har svært ved at finde ro i sig selv.

	»Samfundets norm er en omsiggribende institutionalisering, det er ikke sundt. Vi ser nogle store menneskelige omkostninger, fordi der foregår en nedprioritering af omsorgen. Det, synes jeg, skal tilbage i feminismedebatten,« siger Anne Kristine Waage Beck, der ikke selv er hjemmegående eller har hjemmepasset på fuld tid. Liv Navntoft Henningsen er hjemmegående med en datter på to år, hun studerer om aftenen og er desuden medinitiativtager til Livmoderfeministisk Basisgruppe.

	Hun er inspireret af den svenske feminist og økonom Katrine Kielos bog Det eneste køn. Kielos mener, at samfundsøkonomien er bygget op omkring traditionelt maskuline værdier, mens det traditionelt kvindelige omsorgsarbejde underprioriteres som en værdifuld ressource.

	»Feminismens grundlæggende dilemma er, at de positioner, man prøver at opnå, er nogle traditionelt maskuline positioner. Men der er også andet, der har værdi for samfundet. Vi skal ikke tilbage til de skarpt opdelte kønsroller, men der er en dimension af det menneskelige, som er overset både hos mænd og kvinder,« siger hun.

	Mere mor

	Omsorgsfeministernes samfundskritik er langt hen ad vejen identisk med venstrefløjens kapitalisme- og vækstkritik. Folketingskandidat for Enhedslisten, Maria Gjerding, har f.eks. skrevet om vækstideologiens pres på barndommen i bogen Modvækst – omstilling til fremtiden.

	Men hvordan undgår man, at en kamp for et mindre institutionaliseret børneliv bliver et tilbageslag for kvinders ligestilling? Det er overvejende kvinder, der vælger at blive hjemmegående, og det er også dem, der tager langt den største del af barselsorloven.

	»Jeg er selv optaget af ligestilling og feminisme, og jeg forsøger bestemt ikke at få kvinderne tilbage til hjemmene. Men når børnelivet er så trængt, er man nødt til at tage diskussionen. Det bør jo aldrig være kvindernes ansvar at finde løsningen alene, så hvis man samtidig vil sikre, at ansvar for børnene ikke automatisk falder tilbage på, at kvinden skal gå ned i tid, skal man f.eks. indføre øremærket barsel til mænd, så de får nogle rettigheder i forhold til deres børn,« siger Maria Gjerding.

	Hverken Liv Navntoft Henningsen eller Anne Kristine Waage Beck mener, at mere mor skal betyde mindre far. Men de er begge kritiske over for tanken om, at kvinder skal overlade mere af omsorgen til mændene. Af samme grund går de ikke ind for en øremærket barsel til mænd, der vil fratage kvinder orlov med deres børn. Livmoderfeministisk basisgruppe ønsker i stedet at forlænge barselsorloven op til to-tre år.

	»For mig har det været vigtigt, at det var mig, der gik hjemme med mit barn, og derfor er jeg kritisk over for øremærket barsel. Det er rigtigt, at der sikkert vil være flere kvinder, der ville vælge at forlænge deres barsel, hvis man kunne få en form for tilskud. Men jeg ser det ikke som et problem i sig selv, at kvinder statistisk set vælger anderledes end mænd, for jeg ser det ikke som mindre værdifuldt at gå hjemme. Den ideologi mener jeg, man kan bryde med,« siger Liv Navntoft Henningsen.

	Anne Kristine Waage Beck er enig:

	»Jeg har virkelig været oppe imod en holdning i debatten om, at hvis du vælger relationen til barnet og styrkelse af familien, så ender kvinderne ved kødgryderne. Men det handler ikke om husmoridealer, men derimod om retten til at få en følelsesmæssigt sammenhængende hverdag. At være i civilsamfundet i stedet for at være i institutionerne. At kæmpe imod at staten og arbejdsmarkedet tømmer familierne for funktioner.« Anne Kristine Waage Beck tror ikke på, at øremærket barsel til mænd vil ændre de strukturer i samfundet, som hun ønsker at gøre op med:

	»Tre måneders øremærket barsel er så kort tid. Jeg tror ikke, det i sig selv vil ændre spillereglerne på arbejdsmarkedet. Derimod bekymrer det mig, at man vil regulere kvinderne væk fra børnene på et tidligere tidspunkt, end hvad der er tilfældet i dag. Det er absolut ikke det rigtige for alle kvinder og vil skabe meget stress hos nogle. Desuden tror jeg ikke, det vil ændre på, at flere kvinder end mænd vil føle sig splittet mellem børn og job, når barselsorloven er slut.«

	I stedet skal en eventuel øremærket barsel være en udvidelse af barselsorloven fulgt op af en liberalisering af børnepasningen, så familierne kan vælge hjemmepasningsordninger og vælge vuggestuen fra, mener Waage Beck. Det kan man f.eks. i København, hvor kommunen giver tilskud til, at forældre kan passe deres børn i hjemmet.

	»Det er også et arbejde at være forældre. Det skal spille ind på, hvor meget man forventer af forældrene på arbejdsmarkedet. Ret til deltidsarbejde og adgang til deltidspasning er muligheder, vi reelt ikke har i dag,« siger hun.

	Kulturkritik

	Liv Navntoft Henningsen har selv været bange for at miste muligheden for at komme tilbage på arbejdsmarkedet ved at gå hjemme i en årrække. Men hun mener, at arbejdslivet i højere grad bør inddeles i livsfaser, hvor man kan skrue op og ned for indsatsen på arbejdet:

	»Som samfundet er nu, skal vi rykke karrieremæssigt i 30’erne. Hvorfor kan vi ikke gøre det på et andet tidspunkt, end når vi har små børn? Vi kommer jo til at være på arbejdsmarkedet længere tid end tidligere generationer, så det er jo ikke, fordi vi ikke har tiden.«

	Ifølge Pia Fris Laneth, der er forfatter til flere kvindehistoriske bøger, har feminisme altid været delt i to retninger. Den ene har været fokuseret på formel ligestilling og den anden på, at kvindernes særlige træk skulle udvikles. Også i rødstrømpebevægelsen var der en slags livmoderfeminisme, der lagde vægt på moderskabet og omsorgen.

	»Jeg kan godt stille mig tvivlende over for, hvor stærk tendensen er i dag, for det kræver en god økonomi, hvis den ene forældre skal være hjemmegående. Men hvis der er en tendens, hilser jeg det velkomment, at nogen siger, at den øgede velstand og produktivitet, der er kommet i kraft af kvinders indtog på arbejdsmarkedet, ikke skal bruges til at købe flere ting men til mere tid til kærlighed, børn og familie. Det er en kulturkritik, som jeg gerne ser blomstre op igen,« siger Pia Fris Laneth.

	Hun mener imidlertid, at det er afgørende for ligestillingen, at både mænd og kvinder får mere tid til familie f.eks. via øremærket barsel til mænd. »Nedsat arbejdstid er også en vej at gå. Nu har vi haft massearbejdsløshed i så lang tid, men man overvejer hverken nedsat arbejdstid eller arbejdsdeling. Man overvejer kun at piske de arbejdsløse. Den dominerende økonomiske tankegang, som man kalder nødvendighedens politik koblet med stærkt fokus på individets eget ansvar har sendt Enhedslisten og SF til et sted, hvor de bare forsvarer det eksisterende i stedet for at tænke nye tanker om en anden måde at organisere samfundet på,« siger hun bl.a. med henvisning til, at den daværende SRSF-regering tog den øremærkede barsel af bordet.

	Pia Fris Laneth advarer derimod kvinderne mod at tro, at en opgradering og anerkendelse af omsorgsarbejdet i familien vil gøre det mindre problematisk at blive hjemmegående.

	»Principielt har de ret. Men jeg nægter at tro, at man får magt og indflydelse af at støvsuge og passe børn derhjemme. Det er ikke noget med, at jeg ikke synes, det er værdifuldt. Men se på husmødreorganisationerne, de havde jo ingen indflydelse,« siger Pia Fris Laneth. At kvinder skulle have et særligt omsorgsgén tager forfatteren ligeledes afstand fra.

	»Det er den slags forestillinger, der gjorde, at min svigermor ikke mente, at jeg var i stand til at læse økonomi på universitetet. Der er nogle kvinder, som tager deres besættelse af moderskabet som et udtryk for noget alment biologisk ved alle kvinder. De skulle se ud over deres egen næsetip,« siger hun.

	Anne Kristine Waage Beck afviser at være navlebeskuende:

	»Jeg ønsker ikke at skade de kvinder, der gerne vil køre karriere på fuldt blus eller de mænd, som ønsker at passe børn hjemme. Men der er behov for at forsvare de kvinder, som selv ønsker at passe deres børn. Og jeg er meget imod, at vi har et system, der i den grad regulerer os, bl.a. med økonomiske midler, til at aflevere vores børn i dårligt normeret og dårligt fungerende fuldtidspasning, når de stadig er babyer.«

	 

