Danske jurister: Irak-krigen var ulovlig
En lang række topjurister mener, at Danmarks deltagelse i Irak-krigen var ulovlig og opfordrer regeringen til at iværksætte en uvildig Irak-undersøgelse. Mindst 83 folketingsmedlemmer bakker op
Amerikanske soldater river en statue ned af Saddam Hussein i Bagdad umiddelbart efter at de har indtaget byen. I dag mener folkeretsjurister, at det var ulovligt at invadere Irak.


 Irak-krigen var ulovlig. Det er det klare indtryk, der står tilbage efter Hollands og Storbritanniens kulegravning af det juridiske grundlag for krigen. Herhjemme kræver landets førende folkeretsjurister nu en lignende undersøgelse, som kan kaste lys over, hvorvidt den danske regering har brudt folkeretten og muligvis også den danske grundlov.
En af dem er professor Jens Elo Rytter fra Københavns Universitet.
»Jeg er fuldstændig enig med den hollandske undersøgelseskommission i, at Irak-krigen var ulovlig. Hollænderne konkluderer bl.a., at de politiske hensyn vejede tungere end folkeretten, og jeg mener, det er yderst relevant at få undersøgt, om det samme er sket I Danmark,« siger han.
Professor Jens Vedsted-Hansen fra Aarhus Universitet har samme vurdering.
»Der var ikke noget mandat for Irak-krigen. Selv om man måske kunne have brugt de gamle Irak-resolutioner som grundlag for en militær aktion, var den mulighed ikke længere til stede, da først FN's Sikkerhedsråd havde vedtaget resolution 1441,« siger han. Resolution 1441 var den sidste resolution, som Sikkerhedsrådet vedtog før krigen. Her beslutter Sikkerhedsrådet, at man skal mødes igen for at diskutere, om Irak har levet op til FN's krav.
Samme argumentation
Professor Vedsted-Hansen mener, at resultatet af den hollandske undersøgelse forstærker behovet for en dansk Irak-undersøgelse.
»Der er et helt indlysende behov for at få klarlagt det danske beslutningsgrundlag, for der er et markant sammenfald mellem den argumentation, som den danske og den hollandske regering brugte.«
Også professor emeritus Ole Espersen, betegner krigen som ulovlig.
»Det er jo en utrolig alvorlig beslutning at gå i krig, og derfor er det ekstremt vigtigt at få klarlagt, om den danske regering har brudt FN-pagten og dermed også den danske grundlov,« siger den tidligere justitsminister og nu professor ved Københavns Universitet, Ole Espersen.
Et væld af andre jurister og folkeretsforskere i ind- og udland har tidligere erklæret Irak-krigen for ulovlig i henhold til folkeretten. Til dem hører professor Henning Koch, Københavns Universitet, folkeretslektor Anders Henriksen Københavns Universitet, lektor i international politik Tonny Brems Knudsen, Aarhus Universitet samt samtlige folkeretseksperter i det norske og det svenske udenrigsministerium,  FN's tidligere generalsekretær Kofi Annan, den tyske Forbundsdomstol og senest altså også den hollandske Davids-kommission og flere af den britiske regerings toprådgivere.
Tilhænger efterlyses
Til gengæld er det nærmest umuligt at finde en uafhængig jurist, som mener, at krigen var lovlig.
Det nærmeste Information er kommet er tidligere professor på Københavns Universitet Ole Spiermann, nu partner i advokatfirmaet Bruun & Hjejle. Han vil imidlertid ikke erklære krigen lovlig.
»Man kan hverken sige, at Irak-krigen var klart ulovlig eller klart lovlig. Det var tale om en juridisk situation uden fortilfælde. Der var valide argumenter for krigens lovlighed, men der var også valide argumenter imod,« siger han. »Der var simpelthen tvivl om spørgsmålet, og sådan ser jeg det stadig.«
Ole Spiermann har ikke nogen holdning til, om Danmark bør have en Irak-undersøgelse eller ej. »Det er en politiske afgørelse« siger han.
Regeringen står fast
Det eneste sted, man tilsyneladende ikke er i tvivl om krigens lovlighed er i Udenrigsministeriets Folkeretskontor, der i sin tid godkendte den danske deltagelse i Irak-krigen.
Information ville gerne have spurgt daværende chefjurist Peter Taksøe-Jensen, som var ansvarlig for udarbejdelsen af notatet, men han er i dag rådgiver i folkeretlige spørgsmål for FN's generalsekretær Ban Kii-Moon, og har trods adskillige henvendelser ikke ønsket at deltage.
Det vil til gengæld nuværende chef for Udenrigsministeriets juridiske tjeneste, Thomas Winkler. Han understreger, at det stadig er kontorets holdning, at den danske deltagelse i Irak-krigen var i overensstemmelse med folkeretten.
»Den hollandske rapport giver ikke anledning til at ændre vurderingen af det folkeretlige grundlag for Danmarks deltagelse i Irak-krigen,« siger han og understreger, at der efter ministeriets vurdering »ikke er kommet argumenter frem, som ikke allerede har været fremme i debatten«.
På Christiansborg mener mindst 83 af tingets politikere imidlertid, at det er de uafhængige folkeretsjurister, der har ret, og at det stadig giver god mening at iværksætte en dansk Irak-undersøgelse. Blandt støtterne er De Radikale, Socialdemokraterne, SF, Enhedslisten og tidligere medlem af Dansk Folkeparti Christian Hansen. Hverken regeringen, Dansk Folkeparti eller Liberal Alliance deler imidlertid den opfattelse.

