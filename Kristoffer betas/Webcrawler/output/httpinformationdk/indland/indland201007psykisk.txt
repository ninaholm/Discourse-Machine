Psykisk sårbare sættes uden for arbejdsmarkedet
Et stigende antal psykisk sårbare unge parkeres uden for arbejdsmarkedet på førtidspension. Kommunerne har nemlig ikke pligt til at tilbyde dem arbejde. Eksperter og sindslidendes organisationer mener, det er på tide at lave førtidspensionen om, så det bliver muligt at få tilknytning til arbejdsmarkedet igen


 Knap halvdelen de danskere, der de seneste år har fået tilkendt førtidspension, har en psykisk lidelse. Det gælder især de helt unge. 80 procent af de 20-29-årige, der i 2008 fik førtidspension, havde en psykisk sygdom. Men psykisk syge er ifølge eksperter og de sindslidende organisationer langt fra uden arbejdsevne resten af livet. Alligevel er der kun meget få muligheder for at komme i gang med uddannelse eller arbejde.
Karl Bach Jensen, der er udviklingskonsulent i Landsforeningen Af Psykiatribrugere (LAP) mener, at det er på tide at lave et alternativ til førtidspensionen.
»På førtidspension er du ikke en del af arbejdsmarkedet, og derfor er kommunerne ikke forpligtet til at hjælpe dig i arbejde. Men det giver ikke mening for mange psykisk syge. Derfor går vi ind for at indføre en rehabiliteringsydelse som alternativ  til tidlig førtidspension,  hvor man kan blive hjulpet  til at komme i uddannelse og arbejde, når man er klar  til det,« siger Karl Bach Jensen.
Håb for tilværelsen
Psykiatrisk overlæge Lene Falgaard Eplov, der arbejder med rehabilitering ved Psykiatrisk Center Ballerup, mener, at hele spektret af psykisk syge får bedre livskvalitet af at få et arbejde.
»Det er en utrolig stigmatisering af psykisk sygdomme i Danmark. Langt flere psykisk syge vil på et tidspunkt kunne arbejde igen, end tilfældet er nu, men der er alt for få muligheder for at komme i arbejde,« siger hun og tilføjer:
»Hvis du skal behandle et menneske for en psykisk sygdom, så er der nødt til at være et håb for tilværelsen, og det indbefatter i høj grad en mulighed for at arbejde.«
Hans Bach, direktør i  rådgivningsfirmaet Discus, som hjælper psykisk sårbare ind på arbejdsmarkedet, mener, at problemet er førtidspensionens livslange afgørelse.
»Det kan være meget stressende at være på kontanthjælp, hvis du ikke er i stand til at arbejde. Derfor er det oplagt, at mange med psykisk lidelser søger  førtidspension. Problemet er bare, at når du ender der, så  er der ikke andre end sundhedssystemet, der interesserer sig for dig, og de fleste  har brug for at arbejde for  at føle sig helt raske,« siger han.
Karl Bach Jensen fra LAP mener, at psykisk syge i forvejen er omgærdet af en behandlingsideologi, der passiviserer alt for mange.
»Det hjælper ikke noget kun at ændre på individet ved hjælp af behandling. Vi skulle hellere gå i retning af at forbedre inklusionen på uddannelserne og arbejdsmarkedet, for i dag bliver du ofte forskelsbehandlet, hvis du har en diagnose, selv om du fungerer normalt, fordi der er udbredte myter og fordomme om psykisk syge,« siger han.
Humant arbejdsmarked
Karl Bach Jensen påpeger også, at både kommuner og arbejdsgivere ved for lidt  om mulighederne for at ansætte psykisk sårbare eller mennesker med psykosocialt handicap, som, LAP mener, er en mere korrekt betegnelse.
Formand for Arbejdsmarkeds- og Erhvervsudvalget i Kommunernes Landsforening, Erik Nielsen (S), er enig i, at eksklusionen af psykisk syge er for stor.
»En stor del af dem, der får tildelt førtidspension, har ikke varigt nedsat arbejdsevne, derfor er det klart, at vi skal blive bedre til hjælpe dem med at få en tilknytning til arbejdsmarkedet både i det offentlige og det private,« siger han.
Førtidspensionen for de yngste førtidspensionister burde ifølge ham tages op til vurdering hvert tredje år. Risikoen er dog, at folk bliver presset i arbejde, selv om  de ikke er klar til det, mener han.
»Der er ikke nogle nemme løsninger, men det er vigtigt ikke at afskrive mennesker i 30-års-alderen, fordi de har en krise.«
Tilbage efter sygdom
Rummeligheden på arbejdspladserne kan let blive for snæver, hvis alle, der ikke passer ind, i princippet kan overlades til offentlig forsørgelse, mener Discus-direktør Hans Bach. Derfor er et opgør med førtidspensionen nødvendigt.
»Principielt bør man altid signalere, at man tror på, at folk kommer igen efter sygdom, og at der er hjælp at hente i den forbindelse. Det kan være som udviklingsforløb, der kan hjælpe dem med at få en tilknytning til arbejdsmarkedet, hvis og når de har mulighed for det,« siger han.
Karl Bach Jensen fra LAP mener, at et mere rummeligt arbejdsmarked vil være  en fordel for alle parter, fordi den måde arbejdsmarkedet er indrettet på i dag, får  flere og flere til at gå ned stress, angst og depression på grund af for hårdt arbejdsmiljø og for høje effektivitetskrav.
»Både offentlige og private arbejdsgivere ville gøre samfundet en tjeneste, hvis de fik tilpasset arbejdet til langt flere forskellige mennesker. Det ville betyde, at langt færre ville blive udstødt.«
SIND's formand, Knud Kristensen, er enig, men han ser også en fare i at skabe for meget usikkerhed omkring førtidspensionen.
»Når regeringen vil kigge på førtidspensionen, så kan det godt undre, at fantasien kun rækker til at gøre førtidspensionerne midlertidige, for det gør kun folk mere syge at leve i evig usikkerhed,« siger Knud Kristensen.

Læs også:  Mellem god forretning og god gerning

