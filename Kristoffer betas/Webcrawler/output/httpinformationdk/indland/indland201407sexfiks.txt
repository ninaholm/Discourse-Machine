Den sexfikserede psykiater
Han skulle mentalundersøge kvindelige prostituerede, men interessen for de unge kvinders intime kropsdele og især tatoveringerne på disse var tydeligvis større. I 24 år var Max Schmidt overlæge i psykiatri ved Københavns Politi – og særdeles kontroversiel
 På sit kontor i den gamle politistation på Nytorv havde overlæge i psykiatri ved Københavns Politi Max Schmidt en stadig tilgang af prostituerede kvinder, der havde fået pålæg om at søge borgerligt erhverv og derfor skulle mentalundersøges. Selv om dr. med. Max Schmidt i hele sin karriere var en særdeles omstridt person, vakte det særlig opsigt, at overlægen interesserede sig voldsomt for prostituerede kvinders intimtatoveringer.


 I februar 1956 blev en sigtet kvinde, der skulle møde i retten, af politiinspektøren i København spurgt, om hun havde været utilfreds med den mentalundersøgelse, som politiets egen overlæge i psykiatri, Max Schmidt, havde udført.
Kvinden, der ifølge politiinspektørens notat karakteriserede sig selv som »stærkt erotisk og varmblodig« og formentlig var prostitueret, lod ingen tvivl tilbage om hendes syn på overlægen. Hun »var meget ubehagelig berørt ved undersøgelsen«, sagde hun til politiinspektøren og forklarede straks hvorfor:
»Hun havde måtte klæde sig fuldstændig af under undersøgelsen, og overlægen bad hende så om selv at berøre sine bryster, for at overlægen kunne se, om det virkede på hende.«
Det havde kvinden dog afvist, men »overlægen ville da med sin hånd berøre hendes bryst, hvilket hun dog forhindrede, idet hun slog hånden væk«.
Kvinden fandt det desuden »urimeligt«, at overlægen havde forlangt, at hun nøgen »skulle gå en halv snes gange frem og tilbage i værelset, og mente at det kunne have været nok med et par gange«.
Vi ved ikke i dag, hvorfor politiinspektøren spurgte kvinden om hendes oplevelse hos overlægen, eller hvad der videre skete med den notits, han underskrev den 21. februar 1956.  Men at »dr. med. Max Schmidt«, som blandt flere jurister bar øgenavnet ’Max Pip’, i årevis havde udvist en særlig interesse for visse kvinders intime kropsdele, når han havde dem til undersøgelse på sit kontor, er en fastslået kendsgerning. Og da prostituerede kvinder, som politiet dengang sigtede for løsgængeri med pålæg om at søge borgerligt erhverv, alle skulle mentalundersøges, var der en stadig tilgang af yngre kvinder til overlægens kontor i den gamle politistation på Nytorv.
I 1960 fik Max Schmidt en irettesættelse fra Retslægerådet, der udtalte, at hans »retslige mentalerklæringer i almindelighed er særdeles omfattende og prægede af en bredde i fremstilling og en detailrigdom i oplysningerne, der ofte går betydeligt udover, hvad der må anses for retslig nødvendigt. Dette gælder såvel de dele af erklæringerne, der omfatter observandernes sexuelle forhold, som de øvrige afsnit af erklæringerne«.
Ifølge historiespecialet Det ondes forklaring (2010) af Bøje Larsen var der i den konkrete klagesag tale om en forbrydelse af seksuel karakter, mens kommentarerne fra Max Schmidt i andre typer sager efter Retslægerådets mening burde kunne »indskrænke sig til nogle få bemærkninger«.
’Fresh to every time’
Max Schmidt, der i 1931 blev speciallæge i psykiatri og i 1937 dr. med., var det meste af sin karriere en omstridt mand og så kendt i sin samtid, at han dannede forbillede for en figur i forfatteren Hans Scherfigs roman Skorpionen (1953), hvor han blev kaldt dr. Moritz (Max & Moritz = tysk for Knold & Tot).
I bogen beskriver Hans Scherfig overlægens samtale med hustruen til en stakkels latinlærer, der på forkert grundlag er mistænkt for dobbeltmord:
»Hun måtte fortælle sit ægteskabs historie med alle natlige enkeltheder. – Husk De taler til en læge! – sagde dr. Moritz. – Hvad er jeg ikke vant til at høre! Her er blufærdigheden ilde anbragt. Det er sjæle-lægens sag at udforske det private og intime«.
Jakob Dall
Allerede i 1950 havde Max Schmidt, der var højt begavet og opvokset i et grossererhjem i Horsens, vakt en vis opsigt, da han i en videnskabelig artikel beskrev intimtatoveringer hos nogle af de kvinder, han havde fået indbragt til mentalundersøgelse.
»Jeg skal ikke her trætte med en gennemgang af tatoveringernes hyppighed hos halv- eller helprostituerede eller forsøge nogen form for systematisk bearbejdelse af tatoveringernes forskellige form og indhold, placering el. lign. blandt mit materiale af kvinder, der har været mentalundersøgte her igennem årene«, skrev overlægen indledningsvist. I stedet koncentrede han sig om tre kvinder, der alle tilfældigvis var indbragt samme julidag i 1949.
Hos en 21-årig ugift kokkepige, der trods en tryg opvækst »gled hurtigt ud i et vildt restaurationsliv og promiskuitet«, fandt overlægen »opadtil på forfladen af højre lår« et tatoveret amerikansk flag i rødt og blåt »ca. 2 x 3 cm stort«.
Hos en 22-årig ugift kvinde, som ifølge Max Schmidt var »småt begavet på grænsen til sinkestadiet«, fandt han »et større hjerte med et bånd« med navnet »Kjeld«, mens der på indersiden af hendes arm var tatoveret »Johannes«. På den modsatte skulder havde hun tatoveret »Børge« med underteksten »for ever« og en senere undertekst i håndskrift »afmønstret«. Desuden havde hun på forfladen af venstre lår tatoveret »Aksel« og en due i et rødt hjerte.
»De forskellige mænd var fornavne på tilfældige mænd, der havde givet hende særlig seksuel tilfredsstillelse«, noterede overlægen.
Den tredje kvinde var en 20-årig »fabriksarbejderske uden beskæftigelse«, som var blevet fjernet fra hjemmet som ni-årig, voldtaget af en af den drikfældige mors bekendte som 11-årig og i de sidste tre år forfalden til »et til tider ikke ubetydeligt alkoholmisbrug«.
Denne kvinde »frembød over en snes farvestrålende tatoveringer på arme, lår, skuldre, bryster og navnlig omkring genitalia (kønsdele, red.) og på sædepartiet.« I alt talte Max Schmidt 18 tatoverede mandlige fornavne, heraf flere på kvindens skamlæber. Overlægen henledte også opmærksomheden på »en tatovering tværs over kønsbehåringen: ’Fresh to every time’« foruden tre mandsfornavne »i selve kønsbehåringen«, samt at der »tværs over sædepartiet stod: ’Kiss my ass’« og i en linje underneden: »to day, Carl«. Ifølge kvinden var tatoveringerne »dejlige minder, som ingen nogensinde vil kunne tage fra mig«,
Overlægens angivelige formål med nærstudierne af prostituerede kønsdele var at opfordre til »nærmere overvejelser« af et generelt forbud mod tatoveringer af kvinder:
»Hensigten med tatoveringerne er fra de mandlige bekendtskabers side at fastholde den pågældende kvinde i det noget asociale og kriminogene milieu«, skrev Max Schmidt, der desuden fandt tatoveringer på kvinder »usmagelig, nedværdigende og uforenelig med de synspunkter, der sædvanligvis gør sig gældende i en kulturstat«.
Et borgermøde mod Max
Fra 1937 beklædte Max Schmidt stillingen som overlæge ved statens sindssygehospital i Augustenborg på Als, men han lagde sig snart ud med øvrige ansatte på hospitalet, heriblandt hospitalsforvalter Bräuner, som ifølge Max Schmidt burde lade sig indlægge til en mentalundersøgelse i København.
Det blev en massiv skandale. I Augustenborg opfordrede et enigt borgermøde i september 1943 i en resolution til myndighederne, at den omstridte overlæge blev fjernet fra sin stilling: »Overlæge Schmidt har ved mange Lejligheder vist en ubehersket og for hans Medmennesker saarende Optræden, og vi maa efter et mangeaarigt Kendskab til hans Færden her i Byen udtale, at vi har meget ringe Tillid til hans sunde Omdømme«, hed det i resolutionen.
Fra byrådet var der fuld tilslutning, og fra den 1. februar 1944 byttede Max Schmidt så job med den hidtidige overlæge i psykiatri ved Københavns Politi.
Forinden havde en dommer afhørt alle hospitalets ansatte i Augustenborg, og ifølge Bøje Larsens historiespeciale fremkom mange i personalet med en række anklager mod Max Schmidt, der bl.a. blev beskrevet som højt begavet, ambitiøs, humørsvingende, opbrusende og perfektionistisk, men med ringe accept af lavstatus og mindre begavede. Desuden var overlægen ofte og pludseligt sygemeldt, et mønster som skulle gentage sig i de kommende år.
Frem til juni 1968 var Max Schmidt så den øverste psykiatriske instans hos politiet i København. Og som den kommunistiske sagfører Carl Madsen skrev i Den gode læge, havde overlægen fra det tidspunkt »kun med værgeløse mennesker at gøre«, som ikke kunne »indkalde til borgermøde og ikke få noget byråd til at erklære sig for afskedigelsen af overlægen«.
Med til den karakteristik hører, at det netop var Max Schmidt, der afviste at anerkende Carl Madsens forklaring om en »patalogisk rus«, da denne som ekstraordinær statsadvokat med ansvaret for værnemagersagerne var blevet sigtet for spirituskørsel i november 1946.
Den 19. juni 1947 blev Carl Madsen idømt 14 dages hæfte, og som Information skrev, blev »spørgsmålet om hans Tilbagevenden til denne Stilling (…) derfor næppe aktuelt«.
Hemmelige optagelser
Forargelsen var også udbredt, da det kom frem, at politioverlægen i al hemmelighed optog de ofte timelange samtaler om intime emner på stålbånd med den nymodens opfindelse båndoptageren. Det var bl.a. sket i en sag mod en »kriseoverbetjent«, der i 1951 var sigtet for »betydelige uregelmæssigheder«. Overbetjentens kone havde været indkaldt til en længere samtale »om bl.a. Ægteparrets intime Samliv«, og samtalen var hende uafvidende blevet optaget. Overlægen bebudede et dementi, men det kom aldrig. »Hvor er det famøse Staalbaand blevet af«, spurgte den konservative avis Nationaltidende anklagende i en artikel i november 1951.
Under samtalen skulle overlægen ifølge kriseoverbetjentens hustru desuden have stillet spørgsmålet: »Er De klar over, at De er gift med en farlig mand, som jeg må sidestille med Bovensiepen, Pancke og dr. Best?« De tre tyskere var i Danmark under besættelsen henholdsvis chef for det tyske sikkerhedspoliti, SS-fører og rigsbefuldmægtiget.
Der kom i årenes løb masser af kritik af overlægens mentalerklæringer, især fra sagførere, der klagede på deres klienters vegne. Kritikken fra sagførerne gik især på, at overlægen på egen hånd tog stilling til skyldsspørgsmålet, som det var rettens opgave at vurdere. Men Max Schmidts erklæringer blev også kritiseret for at være for ordrige og for i sagsfremstillingen i for høj grad at læne sig op ad politiets rapporter. Desuden var Max Schmidt alt for lang tid om at få sine undersøgelser færdige, hvilket i øvrigt blev bekræftet af en nedsat kommission.
I en artikel i Information fra den 16. januar 1952 refereres således et møde i foreningen af beneficerede advokater i København, der gav »overvældende tilslutning« til de sagførere, der i forvejen havde kritiseret Max Schmidts mentalundersøgelser, fordi han blandede sig i skyldsspørgsmålet. Desuden virkede overlægen ofte nedladende: »En kvindelig landsretssagfører var ked af, at de mentalundersøgte altid hævdede, de kun havde talt fem minutter med politioverlægen, og at han i de fem minutter havde været uforstående og grov i tonen.«
I 1964 skrev Informations mangeårige retsmedarbejder Leif Blædel en leder i anledning af den dengang meget omtalte sag om den falske markis, bogholderen i et oliefirma Jørgen Vase Schmidt, der økonomisk bedrog sin arbejdsgiver og snød offentligheden ved at bruge pengene på at føre sig frem i det københavnske natteliv som fransk adelsmand og arving til en kæmpeformue. Også den falske markis var blevet mentalundersøgt af Max Schmidt, og Leif Blædel sluttede sin leder med ordene:
»I det omfang, domstolene erkender Max Schmidts manglende evne til at bestride sit embede, kompromitterer han psykiatrien over for offentligheden. I det omfang, domstolene tager hans tendentiøse erklæringer for gode varer, er han farlig for retssikkerheden«.
Fire måneder efter pensioneringen som 70-årig døde Max Schmidt i november 1968. Han døde som enkemand, idet hans hustru gennem 40 år var gået bort året i forvejen.

