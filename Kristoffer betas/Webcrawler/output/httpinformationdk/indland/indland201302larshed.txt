Lars Hedegaard forsøgt dræbt ved sit hjem
Tidligere chefredaktør på Information og nuværende formand for Trykkefrihedsselskabet, Lars Hedegaard, blev kort før middag skudt efter to gange nær sit hjem på Frederiksberg. Ingen kom til skade. Politikere fordømmer angrebet
Lars Hedegaard. Foto: Scanpix


 Formand for Trykkefrihedsselskabet Lars Hedegaard er forsøgt skuddræbt nær sit hjem tirsdag efter håndgemæng med en udenlandsk udseende gerningsmand, bekræfter selskabet.
Under foregivende af at ville aflevere en pakke til Lars Hedegaard, trak en 20-25-årig mand med anden etnisk baggrund end dansk, en pistol og affyrede skud mod Lars Hedegaard, der dog ikke blev ramt.
Den 70-årige Lars Hedegaard slap uden skrammer, da gerningsmandens pistol gik i baglås efter det første skud, der gik lige over hovedet på Hedegaard, oplyser politiet.
»En mand skyder på forurettede, men han rammer ikke, og kuglen går hen over hovedet på ham. Da han skal skyde igen, klikker pistolen, og så flygter gerningsmanden fra stedet,« siger politikommissær Lars-Christian Borg til Ritzau.
Efter nogen håndgemæng flygtede attentatmanden.
Trykkefrihedsselskabets bestyrelse er både rystede og vrede over attentatforsøget på Selskabets formand, men naturligvis lettede over, at forbryderen ikke fik held med sit forehavende.
Reaktionerne på mordforsøget tikkede hurtigt ind på Twitter, hvor flere politikere allerede har fordømt attentatforsøget. F.eks. skriver Dansk Folkepartis Morten Messerschmidt følgende:
Lars Hedegaard er nu ikke bare en uundværlig forkæmper for ytringsfriheden men også symbolet på den frihed og demokrati som vi skal værne om— Morten Messerschmidt (@MrMesserschmidt) February 5, 2013
Også den kendte islamkritiker og hollandske politiker Geert Wilders har fordømt angrebet:
Murder attempt on my friend and islam critic Lars Hedegaard this morning in Denmark. My thoughts are with him. Long live Lars!— Geert Wilders (@geertwilders_mp) February 5, 2013
Også Enhedslistens Per Clausen fordømmer angrebet:
Attentat mod Lars H må fordømmes. Hvis det har politiske eller religiøse begr., er det et angreb på ytringsfriheden.— Per Clausen (@PerClausen3) 5. feb. 2013

