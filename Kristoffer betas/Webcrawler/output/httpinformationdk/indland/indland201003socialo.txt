Socialordfører: 'Der er akut behov for at minimere systemfejl'
Sager som Brønderslev-sagen sker, fordi kommunerne står alene med udgifterne. Staten bør hjælpe økonomisk, mener socialordfører Mette Frederiksen (S)


Der skal skabes bedre sammenhæng i dansk socialpolitik ved, at staten skal dele udgifterne med kommunerne på det sociale område. Det skaber systemfejl, at kommunerne skal træffe sociale beslutninger ud fra økonomiske overvejelser, mener socialordfører for Socialdemokraterne Mette Frederiksen.»Når kommunerne står alene med udgifterne, så betyder det, at de træffer beslutninger for en familie ud fra den økonomiske situation i kommunen. Det er hundedyrt at anbringe børn i Danmark, og derfor sker det, at der er børn med et behov for anbringelse, der ikke bliver anbragt, hvis kommunen ikke har råd. En kommune kan åbenbart også finde på at betale en familie for at flytte, fordi det er billigere end at fjerne børnene  - som vi så det med familien fra Brønderslev. Vi skal minimere de systemfejl ved, at staten skal dele udgifterne med kommunerne,« siger Mette Frederiksen.Samtidig vil socialordføreren skabe en bedre overlevering fra kommune til kommune:»Når familierne flytter fra kommune til kommune, så skal vi have etableret en tidsfrist for, hvornår den nye kommune skal tage fat i sagen - og det skal helst være lige med det samme,« forklarer hun.- Nu har socialministeren bedt om en undersøgelse af forløbet med familien fra Brønderslev. Kunne det ikke være en idé at vente på den, inden man laver en masse stramninger og nye tiltag?»Jeg har set den redegørelse, hun allerede har fået, og jeg mener sagtens, at man kan drage den konklusion, at der er sket fejl her. Og man kan også tydeligt se, hvor fejlene er sket henne. Men jeg kommer ikke kun med forslagene ud fra denne ene sag. Jeg har som socialordfører været tilskuer til mange lignende sager, så det er på ingen måder forhastet. De er baseret på velkendte problemstillinger, som den tidligere socialminister, Karen Ellemann, heller ikke synes, der var grundlag for at gøre noget ved,« siger Mette Frederiksen.- Når kommunerne tilsyneladende ikke følger de regler, der allerede er på området, hvad nytter det så at lave flere regler? Er det ikke andre midler, der skal i brug?»Selvfølgelig skal der også tales om det her i kommunalt regi, men de nuværende regler er forkerte, så det handler ikke om, om de bliver fulgt eller ej. Det handler om at skabe bedre sammenhæng i dansk socialpolitik. Regeringen kan ikke se, at det er et stort problem, at kommunerne ikke har noget incitament til at træffe de rigtige beslutninger. Vi er dybt uenige med regeringen om, hvordan man skal gribe det her an.«- Ministeren mener, at problemstillingerne vil blive løst med den nye socialreform, Barnets Reform. Burde du ikke se tiden an?»Nu har jeg jo været med til at forhandle Barnets Reform til forskel for den nye socialminister, og jeg kan sige: Nej, problemerne bliver ikke løst med den reform,« siger hun og slutter:» Der er nok en temperamentsforskel på mig og ministeren, hvor hun synes, det er tilstrækkeligt med redegørelser og undersøgelser, mens jeg mener, at det er nødvendigt med en stærkere sociallovgivning i Danmark. Vi har simpelthen ikke råd til at vente længere.«
