’Triple dip’ i dansk økonomi var ikke en systemfejl
I midten af 1990’erne var mange overbeviste om, at det var ude med den nordiske model. Flagskibet Sverige var gået ind i århundredets krise, i Finland var det endnu værre, og selv i Norge måtte staten nationalisere de store banker. Kun Danmark gav håb om, at den nordiske model ikke var på vej mod sit endeligt. I dag er det lige omvendt


 Den nordiske model var ikke død. Den var mishandlet. I 2005 lå alle fem nordiske lande på World Economic Forums top-10 liste over de mest konkurrencedygtige nationer.
I retrospekt lå der åbenbare politikfejl bag den nordiske krise i Finland, Sverige og Norge. Groft sagt skyldtes krisen uansvarlig liberalisering af penge- og kreditpolitikken, der kom ud af kontrol. Den skyldtes store boligbobler, der bristede (boligpriserne i Finland faldt over 50 pct.). Og den skyldtes uansvarlig, konjunkturmedløbende økonomisk politik.
Ligheden med den nyeste danske økonomiske historie er ikke tilfældig. Der har et pænt stykke ad vejen været tale om en gentagelse af de andre landes fejl for godt 20 år siden.
I Danmark er det lige nu svært at se en ende på de økonomiske kvaler. I 2010 kom det internationalt på mode at tale om faren for et double dip i verdensøkonomien — at verden kunne ryge ind i endnu en recession. Det skete kort efter for Danmark, der havde negativ vækst både i fjerde kvartal 2010 og 1. kvartal 2011.
Kortvarig aflysning
VK-regeringen forsøgte i desperation at påstå, at tallene måtte være forkerte. Og minsandten om ikke recessionen blev aflyst ved tredje version af tallene, der tilfældigvis kom kort før valget (valget blev i dødsforagt holdt på treårsdagen for Lehman-krakket — i dag er 15. september 2008 en vigtigere historisk dato end 11. september 2001).
Men aflysningen var kortvarig. De senest reviderede tal viser, at Danmark havde et double dip i slutningen af 2010 og begyndelsen af 2011. Efter et enkelt kvartal med positiv vækst tyder meget nu på, at Danmark er på vej ind i et triple dip: Den tredje recession på tre år. Væksten i tredje kvartal var minus 0,8 pct. Også i fjerde kvartal synes dansk økonomi at skulle gå den vej, hønsene skraber. I så fald er triple dip en realitet.
Der er ikke mange lande, hvor væksten er mere elendig. Kun Japan, Grækenland og Portugal kunne følge med Danmark til double dip. Den danske krise tegner til at blive værre end den finske krise i 1990’erne, hvor Finland oplevede i alt seks år uden økonomisk vækst. I Danmark skal vi formentlig frem til 2014, før vi er tilbage på 2007-niveau.
Men man skal ikke forveksle den danske krise med en krise for den nordiske model. I de andre nordiske lande går det bedre. Norge havde knap nok nogen krise i 2009. I Danmark viser de seneste tal fra november, at krisen i 2008-2009 var endnu værre end først antaget.
Den danske vækst var minus 0,8 pct. i 2008 og minus 5,8 pct. i 2009. Det blev ikke genoprettet i 2010, hvor væksten kun var 1,3 pct. Den svenske nedtur i 2008-2009 var næsten lige så slem som i Danmark, men her blev faldet næsten udlignet af en kanon vækst på 5,6 pct. i 2010.
Den danske vækstkrise er et nordisk særtilfælde, men den kan på flere måder minde om den nordiske krise i første halvdel af 1990’erne og skyldes delvist de samme fejl.
Den danske krise er i øvrigt ekstra skuffende i lyset af fremgangen hos naboerne, der burde smitte af. Også i Tyskland er tallene for de første tre kvartaler af 2011 positive: hhv. +1,3, +0,3 og +0,5 pct. Altså positiv vækst hos alle naboerne inklusive de nordiske. Danmark har det skidt, og der er begået et utal af fejl. Men det er ikke den danske/nordiske model, der er noget galt med.

