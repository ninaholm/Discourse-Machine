FE rydder op i terrorarkiv
Forsvarets Efterretningstjeneste (FE) er i gang med at slette oplysninger i dets arkiv om personer, som har været sat i forbindelse med terror. DF forlanger en forklaring
Forsvarsminister Nick Hækkerup (S) oplyser Folketingets forsvarsudvalg, at FE destruerer materialer fra perioden 2006 og frem til marts 2011.


 Mens diskussionen raser om Politiets Efterretningstjenestes (PET) sletning af arkivmateriale, er Forsvarets Efterretningstjeneste (FE) i færd med at slette dele af sit arkiv.
Forsvarsminister Nick Hækkerup (S) oplyser således til Folketingets forsvarsudvalg, at FE i forbindelse med efterretningstjenestens overgang til elektroniske arkiver er gået i gang med at destruere materiale fra perioden 2006 og frem til marts 2011. Den dato hvor FE overgik til fuldstændig elektronisk håndtering af oplysninger.
»Stort set alle oplysningerne er relateret til terror,« skriver Nick Hækkerup.
Der er tale om oplysninger om danske statsborgere og herboende udlændinge, som FE er kommet i besiddelse af i forbindelse med tjenestens efterretningsvirksomhed.
Selv om forsvarsministeren understreger, at oplysningerne skal slettes, hvis opbevaringen »ikke længere kan begrundes med hensyn til varetagelsen af efterretningstjenestens opgaver«, så undrer Dansk Folkepartis retspolitiske ordfører, Peter Skaarup, sig over timingen. Hvorfor destruerer FE oplysninger blot fordi, de skal overføres til et elektronisk arkiv, spørger Dansk Folkepartis retspolitiske ordfører.
»Netop i den elektroniske tidsalder, hvor arkivalier ikke fylder noget, kan man undre sig over, at det skulle være nødvendigt at slette oplysningerne blot fordi, de netop har lagt i et papirarkiv. I denne tid, hvor der blandt andet er stor fokus på, hvad der skete under den kolde krig, skal man være forsigtig med de her sletninger,« siger Peter Skaarup som nu beder om en forklaring.
Åbnede en ladeport
Det tidligere papirarkiv forventes fuldt ud destrueret senest ved udgangen af 2013.
Enhedslistens retspolitiske ordfører, Pernille Skipper, understreger dog, at FE ikke skal gemme personfølsomme oplysninger, medmindre der er en grund til det: »I PET’s tilfælde har vi imidlertid været bekymret for, om sletningen af oplysningerne skyldtes frygt for, at den kommende undersøgelse skulle afsløre ulovlige registreringer. Men vi skal selvfølgelig være opmærksom på, at efterretningstjenesterne ikke sletter efter godtbefindende,« siger Pernille Skipper.
Det var således historisk, da FE i 2006 – som en del af den såkaldte antiterrorpakke – fik lov til at spionere mod danskere statsborgere og herboende udlændinge samt gemme oplysningerne i sit arkiv. Selv om et bredt flertal i Folketinget dengang støttede lovændringen, så advarede blandt andre SF’s forsvarsordfører, Holger K. Nielsen, om, at ændringen åbnede en »ladeport for FE’s registre«.
FE oplyser i en skriftlig kommentar til Information, at i det omfang efterretningstjenesten vurderer, at oplysninger i papirarkivet bør overføres til det elektroniske, skal de i hvert enkelt tilfælde forelægges Wambergudvalget. Kontroludvalget vedrørende Politiets og Forsvarets Efterretningstjenester – det såkaldte Wamberg-udvalg – fører tilsyn med FE og PET’s registrering og videregivelse af oplysninger.
»De oplysninger, der ikke længere vurderes at være relevante for den efterretningsmæssige virksomhed, skal destrueres og må derfor ikke overføres til det elektroniske arkiv,« skriver FE.

