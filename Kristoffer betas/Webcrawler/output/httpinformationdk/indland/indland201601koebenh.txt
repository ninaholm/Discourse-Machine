København sælger sine fossile aktier
Det giver ikke mening at arbejde ihærdigt på at blive CO2-neutral hovedstad og samtidig tjene penge på aktier i kul-, olie- og gasselskaber, siger overborgmester Frank Jensen. København er formentlig første hovedstad i verden, der tager dette skridt


 Det giver ikke mening, at man ihærdigt forfølger et politisk vedtaget mål om at blive CO2-neutral og så samtidig tjener penge på investeringer i kul-, olie- og gasindustrien.
Det siger Københavns overborgmester Frank Jensen (S), som nu vil afhænde kommunens investeringer i fossile energiselskaber. Overborgmesteren forventer at få forslaget om salg godkendt i kommunens økonomiudvalg på tirsdag.
Dermed vil København så vidt vides blive den første hovedstad i verden, som tilslutter sig den internationale divestment-kampagne om at afhænde aktier i den fossile sektor.
»København er helt i front blandt verdens storbyer med den grønne omstilling, og vi arbejder hårdt på at blive verdens første CO2-neutrale hovedstad i 2025. Derfor virker det helt forkert, at kommunen stadig investerer i olie, kul og gas. Det skal vi have ændret, og det tror jeg flugter godt med københavnernes ønske om en grøn profil for deres by,« siger Frank Jensen.
Københavns formue forvaltes via kommunens egen investeringsforening, der har placeret i alt 6,9 milliarder kr. i aktier, erhvervsobligationer og realkreditobligationer. Investeringsforeningen placerer pengene via andre, selvstændige investeringsforeninger, der typisk drives af banker og også forvalter aktieporteføljer for f.eks. pensionskasser.
Disse bankdrevne investeringsforeninger handler typisk aktier ’i bundter’, hvor fossile selskabers aktier er blandet med aktier fra andre selskaber, og ifølge kommunens økonomiforvaltning findes der ikke i dag på det danske marked investeringsforeninger i bankregi, der udelukker fossile selskaber. Det udgør en praktisk vanskelighed for hjemlige kapitalejere, der måtte ønske at fravælge kul, olie og gas.
At København også har sin egen investeringsforening betyder imidlertid, at man kan løfte bestemte aktier og erhvervsobligationer ud af de bankdrevne investeringsforeninger, man hidtil har benyttet, og i stedet placere værdipapirerne direkte i sin egen.
»Dermed kan vi selv skille os af med investeringer i selskaber, der er primærproducenter af sort energi,« siger Frank Jensen.
Han gør opmærksom på, at f.eks. energiselskaber, der prioriterer og har en overvægt af grøn energi, måske også kan have en rest af fossil energi tilbage, så der er grænsetilfælde, man må studere nøje.
»Men vi vil afgjort ikke investere i selskaber, hvor hovedvægten er på f.eks. kul eller olie,« understreger overborgmesteren.
Kulselskaber konkurs
Ifølge økonomiforvaltningen kan beslutningen om at skille sig af med fossile aktier implementeres på få måneder, og selve manøvren vil koste under en million kr. i engangsomkostninger.
– Risikerer skatteyderne i København at tabe penge på, at I fremover ikke vil få afkast af fossile aktier?
»Vi omgås borgernes penge med stor omhu, og vi har allerede erfaringer med vore etiske investeringer, hvor det ikke har kostet på afkastet at undgå firmaer, der f.eks. ikke overholder menneskerettigheder. Når jeg ser på selskaberne i den grønne økonomi, er jeg fortrøstningsfuld, for det er dem, der nu klarer sig rigtig godt.«
Så vidt Information er orienteret, bliver Københavns Kommune med den forstående beslutning frontløber blandt verdens hovedstæder, når det gælder om at vende ryggen til sorte energiinvesteringer. I den norske hovedstad har Oslo Pensjonsforsikring, der forvalter de kommunalt ansattes pensionsformuer, vedtaget at afhænde sine fossile værdipapirer.
»Jeg har ikke kendskab til andre hovedstæder, der har truffet en så klar beslutning, som vi nu gør. Men jeg tror, der kommer flere i kølvandet på klimaaftalen fra Paris. Udviklingen kommer til at gå stærkt – vi hører jo f.eks. nu om konkurser i højt tempo blandt kulselskaber,« siger Frank Jensen.
Ikke råd til det sorte
Verden over vælger et stigende antal institutionelle investorer at droppe de sorte investeringer af hensyn til klimaet, eller fordi den fossile sektor ligner et mere og mere risikabelt investeringsobjekt.
Ifølge FN’s klimapanel IPCC skal omkring 80 pct. af de kendte fossile reserver forblive i undergrunden, hvis der skal være en rimelig chance for at holde den globale temperaturstigning under to grader. Det gør det usikkert, om investorer i de fossile reserver nogensinde får deres penge igen.
Så sent som onsdag sagde chefen for FN’s Klimasekretariat, Christiana Figueres, på en stor investorkonference om klima i New York:
»Vi har ikke råd til at sætte penge i de forkerte energisystemer. Verden har ikke råd til ny olie og gas, og vi har ikke råd til kul.«
På COP21 i Paris oplyste den internationale divestment-kampagne, at mere end 500 institutioner med en samlet investeringsportefølje på 3,4 billioner dollar indtil nu har foretaget en eller anden form for forpligtelse til at afhænde fossile investeringer.
Frank Jensens udspil følger en beslutning med stort flertal i Københavns Borgerrepræsentation i november om at undersøge mulighederne for at skille sig af med investeringer i sort energi. Kun Venstre og Liberal Alliance stemte imod.
Med en forventet opbakning i kommunens økonomiudvalg på tirsdag skal den endelige plan for den praktiske omstilling udformes og bekræftes af Borgerrepræsentationen.
Læs også: Rettidig omhu

