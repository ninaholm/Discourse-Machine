Socialdemokraterne vil oprette bosted til udsatte prostituerede
Socialdemokraterne vil oprette bosted til udsatte prostituerede, som også skal have adgang til akutbehandling. Partiet lancerer sin plan, når forhandlingerne om satspuljen begynder i dag. Venstre mener, at ansvaret er kommunernes
Linda, der er prostitueret, er fotograferet i en af kabinerne i en pornobio på Vesterbro. Socialdemokraterne vil oprette bosted til udsatte prostituerede, som også skal have adgang til akutbehandling.


 Et trygt sted at være - uden fordomme, men med en seng, hurtig adgang til hjælp og et netværk af ligestillede.
Socialdemokraterne ønsker fortsat et forbud mod købesex, men først skal der garanteres en social indsats, lyder det forud for forhandlingerne om satspuljen, der begynder i dag.
Partiet vil på forsøgsbasis oprette landets første egentlige bosted for udsatte prostituerede. Her skal de kunne bo i en længere periode med mulighed for at få rådgivning både økonomisk, socialt og i forhold til at komme ud af det stofmisbrug, som mange af kvinderne kæmper med.
»Vi har i dag ikke et tilbud, der kan rumme disse kvinder over en længere periode. Der er behov for en samlet og koordineret indsats,« siger socialordfører Mette Frederiksen (S).
Med til dagens forhandlinger tager Socialdemokraterne en sekspunktsplan for hjælp til udsatte prostituerede.
Udover botilbuddet vil S have flere støtte-kontaktpersonordninger, så kvinden kan få hjælp fra den samme behandler samt et akut døgnbehandlingstilbud til gruppen af stofmisbrugende prostituerede. Til formålene er afsat 25 mio. kr. årligt i de næste fire år.
5.500 prostituerede
Idéen om et bosted er inspireret af Hanne Mariehjemmet i Roskilde, som har otte pladser til kvinder, der har brug for omsorg og for ikke at være presset til livet som prostitueret.
Men her er der kun mulighed for at opholde sig i 14 dage, og socialdemokraterne vil derfor oprette et offentligt bosted, hvor kvinderne kan være over en længere periode. Ifølge tal fra Servicestyrelsen er der minimum 5.500 mænd og kvinder i Danmark, der befinder sig i prostitution.
»Tallet har været stabilt, og det tyder på, at det er svært at komme ud af prostitution. De sociale problemer er i dag så massive, at der er brug for en anden indsats,« siger Mette Frederiksen og fremhæver ligeledes, at prostituerede, der vil ud af deres prostitution, skal tilbydes frit lejde og dermed ikke kunne straffes for eventuelt socialt bedrageri.
»Tanken er at hjælpe de udsatte kvinder ud af såvel misbrug som prostitution, men hvis en kvinde har været i prostitution i mange år og samtidig er stofafhængig, kan hun givet ikke stoppe fra den ene dag til den anden: Det må om nødvendigt komme hen ad vejen,« siger Mette Frederiksen.
V: Kommunernes ansvar
Hos Venstre ser man skeptisk på Socialdemokraternes udspil. Socialordfører, Ellen Trane Nørby, frygter, at kommunerne vil løbe fra deres ansvar, hvis staten overtager ansvaret for de udsatte prostituerede.
»Københavns Kommune er professionel i at omgå deres sociale ansvar. De er hovedstad og mener derfor, at staten skal påtage sig deres ansvar, men den går ikke,« siger hun.
V-ordføreren henviser endvidere til, at man ved sidste års satspuljeforhandlinger afsatte penge til et værested med behandlingstilbud til stofmisbrugende prostituerede kvinder i København.
Ellen Trane Nørby pointerer, at regeringen netop har lanceret en narkohandlingsplan, som skal sikre hurtigere hjælp til narkomaner - ikke kun de prostituerede.
»Og så har vi igangsat en større undersøgelse af prostitution i Danmark. Den mener jeg, vi bør afvente,« siger hun.
Ifølge SFI, der står for undersøgelsen, skal den være færdig senest april næste år.
Heller ikke idéen om frit lejde er Venstres kop the.
»Man kommer ud i en diskussion om, hvem der ellers bør få frit lejde. Hvis man har modtaget ydelser, man ikke er berettiget til, betaler man dem tilbage,« siger Ellen Trane Nørby.
Set fra hendes stol eksisterer der masser af tilbud til de prostituerede.
»Problemet er ofte, at sagsbehandlerne ikke har overblik over tilbuddene. Vi har også opfordret kommuner til at blive bedre til at lave exitstrategier, for vi deler ønsket om at få flere ud af prostitution,« siger Ellen Trane Nørby.

