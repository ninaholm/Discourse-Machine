S: Tilsyn skal holde fast i den danske model
Et nyt lovforslag, der vil give Arbejdstilsynet nye beføjelser, skal være med til at bevare den danske model, siger S-ordfører
I bestræbelserne på at bekæmpe social dumping på det danske arbejdsmarked vil Arbejdstilsynet have adgang til ansattes lønoplysninger, så tilsynet via disse data kan finde frem til virksomheder, hvor der er risiko for social dumping.


 Det er et spørgsmål om at holde fast i den danske model, når Arbejdstilsynet skal have mulighed for at indhente oplysninger om ansatte i danske virksomheders lønforhold og statsborgerskab for at bekæmpe social dumping.
Det mener den socialdemokratiske beskæftigelsesordfører Leif Lahn Jensen om et nyt udkast til et lovforslag, der vil give Arbejdstilsynet adgang til borgeres data hos SKAT og CPR-registret.
»Den danske model er truet, fordi vi har så mange udlændinge og masser af arbejdsgivere, der kun tager dem til sig for at spare penge ved at have mennesker til en dårlig betalt løn og et dårligt arbejdsforhold for så at putte flere penge i egne lommer. Det skal stoppes, og det her forslag er i bund og grund for at bevare den danske model,« siger han.
Steen Müntzberg, der er underdirektør i Dansk Arbejdsgiverforening, skriver i en kommentar til Information, at »lønforhold er i Danmark et aftalespørgsmål, som håndteres af arbejdsmarkedets parter«.
»Det betyder, at lønnen på hele det overenskomstbaserede område ligger inden for de rammer som er fastlagt i overenskomsterne. Det er ikke et anliggende for offentlige myndigheders arbejdsmiljøindsats,« mener Steen Müntzberg.
LO’s næstformand, Lizette Ris-gaard, peger dog på, at Arbejdstilsynet netop ikke har fået mulighed for at blande sig i lønforhold, men udelukkende indhenter oplysninger for at vurdere, om der kan være arbejdsmiljøproblemer.
»Mit fokus er, at for alle de virksomheder, som ikke har noget at skjule, er der jo ingen problemer,« siger Lizette Risgaard, der er positiv over for forslaget.
Hans Andersen, der er Venstres arbejdsmarkedsordfører, mener, at virksomheder risikerer at blive mistænkeliggjort uden grund.
»Vi har lige indgået en aftale med regeringen om international rekruttering med henblik på at få flere mennesker til at komme Danmark for at arbejde. Men de virksomheder, der har mange udenlandske medarbejdere, risikerer så på forhånd at blive rendt på dørene af Arbejdstilsynet under påskud af, at der må være et problem,« siger Hans Andersen.
Udenlandske bliver danske
Når en virksomhed fra eksempelvis Polen kommer til Danmark for at arbejde, skal den typisk registreres i et register over udenlandske tjenesteydere, det såkaldte RUT-register, så danske myndigheder kan føre tilsyn med virksomheden.
Men det er Arbejdstilsynets »erfaring«, at flere udenlandske virksomheder i stedet opretter sig i det danske virksomhedsregister, CVR-registret. Dermed optræder disse i udgangspunktet udenlandske virksomheder sammen med de øvrige danske virksomheder.
»For at kunne udpege disse virksomheder til tilsyn, har Arbejdstilsynet brug for at sammenkoble oplysninger om f.eks. statsborgerskab, indrejsedato, og løn samt ansættelsesperioder for de ansatte. Formålet med forslaget er således at målrette tilsynsindsatsen mod virksomheder, hvor risikoen for social dumping er størst,« står der i lovforslaget.
Konkret vil det betyde, at tilsynet får oplysninger om medarbejderes CPR-nummer, statsborgerskab, lønindkomst, timetal, ansættelsessted og -periode samt ind- og udrejsedato. Fra SKAT’s såkaldte indkomstregister vil tilsynet få oplysninger om 2,8 millioner danskere, der vil blive sammenholdt med oplysningerne fra CPR-registret.
Leif Lahn Jensen lægger dog vægt på, at lovforslaget netop er sendt i høring, for at eksterne parter såsom Dansk Arbejdsgiverforening kan komme med forslag til ændringer.
»Det er selvfølgelig et område, hvor vi lytter meget til arbejdsgiverne, hvis de kommer med gode argumenter for, at det vil gøre livet sværere for dem. Men omvendt: Hvis man ikke har noget at skjule, hvad er man så bange for?«

