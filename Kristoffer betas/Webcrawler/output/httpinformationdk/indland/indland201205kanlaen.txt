’Vi kan ikke længere bo på det her center’
Afviste syriske asylansøgere venter på ubestemt tid i Danmark, fordi uroen i Syrien forhindrer myndighederne i at tvangsudvise dem. Nu opfordrer Dansk Flygtningehjælp i et brev til at give syrerne opholdstilladelse
Wasim Darwish (tv.)og Azad Hassan bor på asylcentret i Sigerslev. Wasim er talsmand for en gruppe syriske asylansøgere, der har sultestrejket i protest mod livet på centrene. ’Det er ikke godt for os at bo her,’ siger han.


 Efter 24 dage valgte en gruppe syriske asylansøgere landet over onsdag at indstille deres sultestrejke. 16 af dem bor på asylcentret i Sigerslev, hvor deres talsmand Wasim Darwish fortæller, at målet med protesten har været at få de danske myndigheder til at forstå asylansøgernes situation. En situation, der ikke har ændret sig, selv om sultestrejken er slut.
»Vi er mennesker, og vi kan ikke længere bo på det her center,« siger han.
Som flygtninge bor de på asylcentre rundt om i landet, og det har de udsigt til at skulle blive ved med, så længe uroen i Syrien fortsætter og umuliggør tvangsudsendelser af afviste asylansøgere. De er låst fast og venter på ubestemt tid, og det netop problemet, siger Wasim Darwish, der flygtede fra Syrien, efter han blev anholdt for at deltage i demonstrationer mod styret. Han venter stadig på, at myndighederne behandler hans asylsag.
Ved siden af ham sidder Azad Hassan, der som 18-årig flygtede fra Syrien. Han havde haft samleje med en pige, og da hans familie fandt ud af det, truede de ifølge Azad med at slå ham ihjel. Han flygtede fra Syrien. Pigen blev skudt af sin familie.
I dag er Azad Hassan 21 år. I september sidste år fik han afslag på asyl, men på grund af urolighederne i Syrien er han ikke blevet sendt tilbage endnu.
Den lange ventetid og især de usikre fremtidsudsigter i Syrien får nu Dansk Flygtningehjælp til at opfordre Flygtningenævnet til at give asylsøgere fra Syrien opholdstilladelse, også selv om de tidligere har fået afslag.
»Dansk Flygtningehjælp finder, at tidsperspektivet for en løsning i Syrien er så usikkert, at det ikke er rimeligt at lade de afviste syrere afvente en stabilisering af forholdene,« skriver Flygtningehjælpen således i et brev den 29. maj til nævnet.
Det kan ske efter udlændingelovens § 7, stk. 2, som kan bruges i tilfælde, hvor en asylsøger risikerer dødsstraf, tortur eller umenneskelig behandling ved tilbagevenden til sit hjemland. At der er en sådan risiko, har nævnet anerkendt siden april 2011, hvor udsendelser af afviste asylsøgere til Syrien blev sat i bero. At undlade udsendelse er også i overensstemmelse med anbefalingerne fra FN’s Flygtningehøjkommissariat.
»Det er asylretligt helt legitimt at sætte sagsbehandlingen i bero i en kortere periode,« siger asylchef i Flygtningehjælpen Eva Singer. Hun fortsætter: »Men på et tidspunkt må man overveje, om perioden har været så langvarig, at det er grundlag for at anvende § 7, stk. 2.«
– Hvor længe er for længe?
»Det kan man ikke svare konkret på. Det er en vurdering, og vi vurderer, at når der ikke er nogen udsigt til, at forholdene i Syrien vil ændre sig til det bedre i en overskuelig fremtid, så er tidspunktet inde til at give opholdstilladelse efter § 7, stk. 2,« svarer Eva Singer.
Hvis Flygtningenævnet følger opfordringen, vil det betyde, at såvel de nuværende og alle kommende asylsøgere fra Syrien vil få opholdstilladelse i Danmark, også selv om de ikke opfylder kravene i udlændingelovens § 7, den såkaldte konventionsstatus.
»Det er korrekt,« siger Eva Singer. »Men mit indtryk er, at over halvdelen af asylsøgerne fra Syrien i forvejen får konventionsstatus, så jeg tror ikke på en voldsom pool-effekt.«
Flygtningehjælpen har tidligere i andre situationer sendt tilsvarende breve med opfordringer til nævnet om at ændre praksis. På stående fod kan asylchefen dog ikke erindre et tilfælde, hvor nævnet har rettet sig efter opfordringen.
»Jeg har også kun været her et år,« som hun siger.
Vil drøfte brevet
Sekretariatetschef Stig Torp Henriksen i Flygtningenævnet vil ikke kommentere opfordringen fra Dansk Flygtningehjælp. Først når nævnets formandskab og koordinationsudvalg på deres kommende møder den 19.-20. juni har haft lejlighed til at drøfte brevet, vil Flygtningenævnet komme med et officielt svar.
»Jeg vil gerne understrege, at for Flygtningenævnet er det væsentligt med den slags input fra Flygtningehjælpen, fordi de besidder en betydelig ekspertice,« siger Stig Torp Henriksen.
I Sigerslev håber de syriske asylansøgere, at myndighederne vil gøre noget ved deres situation. Wasim Darwish vil gerne tilbage til Syrien og sin familie, når der igen er roligt. Men indtil da vil han leve et liv uden for asylcentrene.
»Jeg vil bo udenfor i det danske samfund. Have et normalt liv og et arbejde. Det er ikke godt for os at bo her,« siger han.
Sultestrejken er forbi, men de syriske asylansøgere er klar til at protestere igen, hvis ikke myndighederne gør noget, siger Wasim Darwish. Han vil selv rejse frivilligt hjem, hvis han også får afslag på af asyl.
»Jeg vil hellere dø i Syrien end at sidde og vente og vente i flere år. Hver dag står jeg op og ser på de samme mennesker, de samme bygninger og det samme Røde Kors-flag.«
 
Azad Hassan er et opdigtet navn, men hans rigtige navn er redaktionen bekendt

