Borgere, skynd jer at få aktindsigt
Hvis borgerne vil have aktindsigt og være sikre på, at den behandles efter reglerne i den gældende lov, skal man skynde sig
Der er højst et år tilbage, hvis man vil søge aktindsigt under de gældende regler. Justitsminister Lars Barfoed har stillet forslag om en ny offentlighedslov. arkiv

Hvis du er interesseret i en politisk sag, der involverer en minister, og du gerne vil have aktindsigt, så skal du snart få sendt en begæring om aktindsigt til den pågældende myndighed.Regeringen forventer, at justitsminister Lars Barfoeds forslag om en ny offentlighedslov (L 90) skal vedtages inden sommerferien. Hvis det sker, vil loven træde i kraft den 1. januar 2012, og herefter skal alle aktindsigter, som ikke er færdigbehandlet ved årsskiftet 2011-12, behandles efter reglerne i den nye lov. Nytårsaften 2011 vil altså være en skelsættende dato for, hvad du kan få aktindsigt i.Som Information har beskrevet, vil paragraf 24 i L 90 mørklægge alle sager, der involverer ministerbetjening. Så hvis en myndighed bakser med en besværlig aktindsigt om en minister, skal embedsmændene sørge for at forhale tidspunktet for afgørelsen til efter nytårsaften 2011, hvis de vil være sikre på at behandle den efter reglerne i L 90.Konklusionen er derfor: Du har ikke lang tid at løbe på, hvis din aktindsigt skal behandles efter den gældende lov. Det sker nemlig, at det trækker ud for myndighederne at få besvaret begæringer om aktindsigt.Svartider på halve årSpørger man i Justitsministeriet, om ikke det er et problem, lyder svaret: Næh, såvel i den gældende lov som i L 90 er der bestemmelser om, hvor lang tid en myndighed må bruge til at besvare en aktindsigt. Svaret er formelt rigtigt, men reelt utilstrækkeligt.Netop hvad angår længden af myndighedernes sagsbehandling eller 'svartid', har Lars Barfoed lanceret L 90 som en »udvidelse« af åbenheden i forhold til gældende lov: »En anmodning om aktindsigt skal færdigbehandles inden syv arbejdsdage efter modtagelsen, med mindre dette på grund af f.eks. sagens omfang eller kompleksitet ikke er muligt«, hedder det i forslagets paragraf 36.Modsat har kritikere peget på, at da den gældende lov indeholder en frist på 10 dage, og syv arbejdsdage ikke nødvendigvis er kortere tid end 10 dage, hvis en weekend regnes med, er fremskridtet til at overse.Både i den gældende lov og i L 90 er det forudsat, at begæringer om aktindsigt skal behandles »snarest«, og især skal begæringer fra pressen hurtigt imødekommes. Alligevel kender mange journalister til, at en sag er 'død', inden en myndighed får bekvemmet sig til at besvare en aktindsigt.Et rundspørge blandt journalister på Berlingske Tidende, Politiken og Ekstra Bladet viser, at svartiden i dag almindeligvis er på mellem to og fire uger.Det centrale er derfor under hvilke omstændigheder, myndighederne kan fravige den nye frist på syv arbejdsdage. Her henviser L 90 til Offentlighedskommissionen, der i deres omfattende betænkning sidste år skrev, at de syv arbejdsdage kan fraviges i helt »særlige« tilfælde, der »giver anledning til overvejelser af juridiske spørgsmål af mere kompliceret karakter«. I den slags sjældne sager kan svartiden strække sig op til 40 arbejdsdage, svarende til ca. to måneder.Rundspørgen viser, at både Berlingske, Politiken og Ekstra Bladet kender til sager, hvor myndigheden har været mere end to måneder om at svare. Ifølge et RUC-speciale (Offentlighed - nej tak, 2009) var konklusionen på grundlag af 322 sager, hvor medier havde begæret aktindsigt, at svaret i hver 12. sag havde været mere end to måneder undervejs.Vores helt egen verdenOgså Information kender til svartider længere end to måneder. I 2008 var Transportministeriet således mere end tre måneder om at udlevere en journaloversigt om Femern-forbindelsen. PET var samme år mere end seks måneder om at give afslag på indsigt i foto af hætteklædte terroranholdte. I 2009 var Forsvarsministeriet mere end seks måneder om at svare på aktindsigt i piratjagten ud for Somalia. Statsministeriet var samme år mere end tre måneder om at afslå indsigt i rejseudgifter i forbindelse med Anders Fogh Rasmussens jobskift. I 2010 har PET været mere end fire måneder om at give afslag på aktindsigt i gamle politirapporter. I 2010 har Forsvarskommandoen været mere end fire måneder om at svare på en aktindsigt om danske styrkers behandling af fanger i Afghanistan. I 2010 har Forsvarsministeriet foreløbig været mere end tre måneder om at svare på aktindsigt i oplysninger vedrørende danske soldaters deltagelse i torturlignende overgreb i Afghanistan.Konklusionen er klar: Hvis du er interesseret i en sag, hvor en minister er involveret - så skynd dig at få aktindsigt. I morgen kan det allerede være for sent.
