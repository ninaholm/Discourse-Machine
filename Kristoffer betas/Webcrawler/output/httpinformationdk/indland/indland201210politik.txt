Politikere: Vi kan ikke klare os uden pensionsmilliarder
Der er i høj grad brug for PensionDanmarks milliardinvesteringer i infrastruktur, mener både højre og venstre side i Folketinget


 Der er udelt begejstring blandt Folketingets partier over, at PensionDanmark nu opretter en investeringsfond, der skal skyde seks milliarder af kundernes opsparingskroner i nye infrastrukturprojekter.
»Det er et spændende initiativ, for der er ingen tvivl om, at vi har brug for private investeringer i energiområdets infrastruktur. Over de næste 20 år skal to tredjedele af hele Europas energisektor enten fornyes eller udskiftes. Og det kan vi ikke gøre for offentlige penge. Derfor er det vigtigt, at der kommer private investorer på banen,« siger klima- og energiminister Martin Lidegaard (R).
Milliarderne skal skydes i amerikanske og vesteuropæiske energiprojekter som for eksempel forsyningsanlæg og biomassefyrede kraftværker, mens vindmølleinvesteringerne fortsat skal ske i samarbejde med Dong.
PensionDanmark har sammen med DONG investeret i de to havvindmølleparker Anholt og Nysted.
Venstres energiordfører, Lars Christian Lilleholt, fremhæver da også netop investeringerne i havvindmølleparkerne som et eksempel til efterfølgelse.
»Med de store investeringer, som der er alene på energiområdet frem mod 2020, hvor der skal investeres mellem 50 og 100 milliarder kroner, er der brug for de penge, da det ikke er staten, men energiselskaberne og private aktører som skal stå for disse. Det er svært at se, hvor man ellers skal finde pengene. Og det lyder fornuftigt, at danske pensionskunder kan kombinere det at spare op til deres alderdom med, at vi får gennemført nogle store infrastrukturprojekter,« siger Venstres energiordfører. Afkastet i den nye fond forventes at ligge på samme niveau som aktieporteføljen, hvilket i gennemsnit er omkring otte procent årligt, men med en betydeligt mindre risiko, fordi der er tale om langsigtede projekter med såkaldte stabile cashflow.
Ifølge Enhedslistens finansordfører, Frank Aaen, er en stopklodserne ellers, at pensionskasserne har overdrevne forventningerne til udbyttet af deres investeringer.
»Vi er meget interesserede i at få pensionskasserne på banen – selv om en af knasterne er, hvor stor en forrentning de forventede ved den her slags samfundsnyttige investeringer. Der er nogle af pensionskassernes forventning nok en del i overkanten. Men deres investeringer indgår selvfølgelig i vores overvejelser om, hvordan vi skal få gang i netop investeringer og dermed beskæftigelsen,« siger Frank Aaen.
 

