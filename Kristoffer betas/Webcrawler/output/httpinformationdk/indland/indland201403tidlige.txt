Tidligere R-formand: Vestager kuppede Jelved
’Det er meget vanskeligt at kalde det et kup, eftersom det generationsskifte havde været planlagt længe,’ siger Marianne Jelved til påstand om, at hun blev kuppet som partileder


 
	Det har altid været historien om det forudsigelige og – ikke mindst – frivillige politiske generationsskifte: Da Marianne Jelved i 2007 gik som gruppeformand og overlod ledelsen af Radikale Venstre til Margrethe Vestager.

	Men partiets daværende landsformand, Søren Bald, afslører i en ny bog, at Marianne Jelved blev tvunget bort fra posten som gruppeformand.

	»Umiddelbart efter stiftelsen af Ny Alliance begyndte personer i partiets top – og helt uden om landsforbundet – at forberede indsatsen for at vælte gruppeformanden, Marianne Jelved, med henblik på at skabe en ny start. Forberedelserne foregik i en lille, meget lukket gruppe i maj 2007, og midt i juni gik Marianne Jelved så af og blev afløst af Margrethe Vestager. Hvad der på papiret så ud som et fredeligt generationsskifte, var reelt et velforberedt kup mod Marianne Jelved,« skriver Søren Bald i bogen Partiledelse – 6 indspark fra den politiske virkelighed.

LÆS: Kup hærger danske partier

	Selv om Søren Bald ikke deltog i kuppet, har han – i al hemmelighed – fået fortalt om dette fra »en enkelt deltager i arrangementet«. Efterfølgende forsøgte den nye partileder angiveligt så at tvinge ham selv væk fra posten som landsformand.

	»Hvordan man har arrangeret det med Marianne Jelved, således at det foregik som frivillig tvang, eller hvad vi nu skal kalde det, ved jeg ikke. Pludselig var det nærmest et fait accompli, at nu skulle det være på den måde og Marianne indvilligede i – i hvert fald udadtil – at tiden var inde til, at nye folk skulle til og behovet for nye koste og al det der,« siger Søren Bald til Information.

	Planlagt generationsskifte

	Da Margrethe Vestager på sit første pressemøde som gruppeformand den 15. juni takkede Marianne Jelved for 17 års politisk lederskab og fastslog, at eftertiden vil huske hende som en »statsmand«, kunne takken dog ikke skjule, at de radikale på det tidspunkt var i krise. Ikke bare havde Naser Khader og Anders Samuelsen den 7. maj forladt Radikale Venstre for at danne Ny Alliance. Partiet var det seneste år raslet ned i meningsmålingerne sammen med Marianne Jelveds strategi »Den Anden Vej« med frihedsbrevet fra Socialdemokraterne og den megen snak om ultimative krav. Og i Radikale Venstre var der i flere måneder blevet talt om, at det ikke var et spørgsmål om Marianne Jelved ville stoppe – men hvornår hun ville gøre det.

	Ifølge kulturministeren var dagen kommet i 2007:

	»Det er meget vanskeligt at kalde det et kup, eftersom det generationsskifte havde været planlagt længe. Jeg må bare sige: Nå,« siger Marianne Jelved.

	Forinden havde Marianne Jelved og Margrethe Vestager gennem 00’erne fulgtes – som det hedder i portrætbogen Hvid røg, sort tårn: Et portræt af Margrethe Vestager – som »lys følger skygge«. Politisk kommentator og forfatter til biografien Jelved (2005), Erik Holstein, tror ikke, at Marianne Jelved blev kuppet.

	»Marianne Jelveds politiske projekt var jo reelt brudt sammen på det tidspunkt. Ideen om, at hun skulle være den tredje statsministerkandidat, led definitiv skibbrud med Ny Alliance, så det var naturligt, at hun tog konsekvensen og gik på det tidspunkt. Der var stort mismod i Radikale Venstre, og man var sikkert på at få et valgnederlag. Diskussionen i partiet var mere, om det havde været bedre, at Marianne Jelved var blevet et halvt år længere af hensyn til Margrethe Vestager. Og altså havde taget valgnederlaget med,« siger Erik Holstein.

	Det har ikke været muligt at få en kommentar fra Margrethe Vestager.

