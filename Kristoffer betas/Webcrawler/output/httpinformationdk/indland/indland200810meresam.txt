Der er mere, der samler end skiller oppositionen
På de afgørende politikområder kan S, SF og R finde sammen uden store vanskeligheder. Men de tre partiformænd er fortsat uenige om hvor meget - og hvorvidt - oppositionen skal samle sig frem mod næste folketingsvalg
Både Helle Thorning-Schmidt og Villy Søvndal roser den radikale leder Margrethe Vestager for i weekenden at melde ud, at hun efter et valg vil pege på Helle Thorning-Schmidt som forhandlingsleder. De håber, det kan banen vejen til magten for et trekløver bestående af S, SF og R


 "Der er mere, der samler, end der skiller." 
Helle Thorning-Schmidt (S) har adopteret SF-formandens årgamle mantra. 
Men til trods for, at de tre partier beviseligt kan samles om en række afgørende politikområder, så er partiformændenes svar på udsigten til enighed vidt forskellige. Hos S og SF er man fulde af ros til weekendens melding fra den radikale leder Marianne Vestager, som slog fast, at man efter et valg vil pege på Helle Thorning-Schmidt som forhandlingsleder.
"Vestagers skridt har betydet en kolossal styrkelse af oppositionen," siger Villy Søvndal.
S-formanden betoner, at en afgørende usikkerhed er ryddet af vejen.
"Der er ingen tvivl om, at der for trekløveret er mere der samler, end der skiller. Nu kan vi koncentrere os om at lægge et helstøbt alternativ frem for vælgerne," siger Helle Thorning-Schmidt.
Men i den radikale lejr deler man slet ikke de øvrige partiformænds optimisme på oppositionens vegne:
"Jeg har ikke nogen ambition om, at trekløveret skal samles," siger Margrethe Vestager og betoner i stedet behovet for en økonomisk ansvarlig regering, der kan samarbejde bredt.
R: Ingen ønskeregering 
Mens både Thorning-Schmidt og Søvndal altså har lært sig, at 'der er mere, der samler, end der skiller,' så er Vestager ikke med på den galej:
"Det er godt som mantra, men det skal stå for en nærmere undersøgelse. Det er svært at veje sådanne ting op i mod hinanden," siger den radikale leder.
Selv nævner hun dog enigheden om at hæve ulandsbistanden og føre en udenrigspolitik, som er mindre bundet op på USA.
"Men der er også ting, der skiller. Det er ikke mit temperament at søge efter uenigheder, men det er vigtigt for radikale at føre en retspolitik, som er i overensstemmelse med vores værdifundament," siger Margrethe Vestager
- Så der er ikke mere, der samler end skiller?
"Jeg accepterer slet ikke præmissen, for jeg ønsker ikke en bestemt regering," siger hun.
Heller ikke en SR? 
"Jeg har gjort en dyd ud af ikke at stille noget op som mere foretrukket end andet," lyder det fra den radikale leder.
Helt andre toner flyder fra både S og SF, hvor man håber, at de radikale vil besinde sig. Ifølge Villy Søvndal er vælgerne trætte af et VKO-flertal som har slidt den offentlige sektor ned, og hvor der findes tre standardsvar på kritik: 'Der er ikke noget at komme efter', 'det kan jeg fuldstændig afvise' og 'lad os nu se fremad':
"Den træthed afspejler sig i meningsmålingerne. Men hvis vi for alvor skal rykke, er forudsætningen et samlet alternativ," siger han. 
-Men Marianne Vestager deler ikke synet på, at der er mere, der samler end skiller?
"Verden består af skidt, nu skal man også have lidt tålmodighed," siger Søvndal.
Nej til Søvndals samling
SF-formanden kan nemt fremkomme med en 'alenlang' liste over enighed mellem trekløveret. Men især på fem punkter er forståelsen mellem oppositionspartierne så tydelig, at der bør være grundlag for en fælles politisk platform frem mod næste valg, mener Søvndal: Bekæmpelse af ulighed, en bedre offentlig sektor, en ambitiøs klimapolitik, ny dansk udenrigspolitik og et mere velfungerende demokrati.
"Politik er ikke blindebuk, men sober oplysning om det politiske indhold. Meget af det, vi i SF har talt for i tre år, er lykkedes," siger han.
Søvndal fremhæver især sommerens fælles integrationsudspil mellem S og SF.
"Og for et halvt år siden ville de færreste tro på, at radikale ville åbne for SF. Verden bevæger sig i vores retning," siger han.
Men hos de to øvrige partier afvises forslaget om et fælles valggrundlag:
"Det er ikke den måde, vi arbejder på. Vi er tre forskellige partier," siger Helle Thorning-Schmidt.
Samme melding kommer fra den radikale leder, som understreger, at man vil lave fælles udspil om eksempelvis det sundhedspolitiske, når det er på sin plads.
"Jeg ønsker en stærk radikal platform at gå til valg på. Det er vigtigt, at der er en særlig grund til at stemme radikalt - det er en styrke for de partier, som vil et alternativ til VKO, at man har den politiske diskussion," siger Vestager.
Den radikale leder understreger samtidig, at hun ikke er blevet spurgt til dannelsen af et fælles grundlag: "Men jeg noterer mig, at Søvndal taler mindre om den norske model (hvor centrum-venstrepartierne er gået til valg på et fælles politisk program, red.). Det er meget nøgternt af ham," siger hun.
Thorning: VKO skændes
Villy Søvndal erkender, at der er visse uenigheder på fordelingspolitikken og i forhold til at skære i dagpenge og efterløn.
"Men det er den slags, man forhandler om, og det kan overkommes, hvis der er vilje," siger Villy Søvndal.
Helle Thorning-Schmidt vil ikke ind på, hvilke emner der hverken samler eller skiller, men hun peger på, at enigheden i oppositionen er mindst lige så stor som hos VKO:
"Det er tre partier, der ofte bruger hele uger på at skændes," siger hun og henviser til politireform, privathospitaler og en massiv udlicitering af den offentlige sektor, som eksempler på nuværende uenigheder mellem VK og deres støtteparti.
"Og jeg vil advare kraftigt imod, at der kræves en anden enighed hos os, end hvad man kræver af de andre," siger S-formanden.
I går viste en måling, Megafon har lavet for TV2, at 69 pct. af de radikale vælgere roser partilederen for at pege på Helle Thorning-Schmidt, og hele 80 pct. af Vestagers vælgere blåstempler en regering med SF.


