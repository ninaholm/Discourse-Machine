DF og V ignorerer advarsler mod tilbagesendelser af irakere
Dansk Folkeparti og Venstre ser ikke FN, Amnesty og Dansk Flygtningehjælps advarsler mod tilbagesendelser som nogen hindring for at placere de afviste irakiske asylansøgere på et fly


Både FN, Amnesty International og nu også Dansk Flygtningehjælp vurderer, at sikkerhedssituationen i Irak er for dårlig til, at man kan sende irakiske flygtninge tilbage. Til trods for de tre organisationers anbefalinger vil regeringen alligevel sende godt 300 afviste irakiske asyl-ansøgere tilbage til deres hjemland inden for de næste måneder."UNHCR's (FN's flygtningeagentur, red.) anbefalinger er kun generelle anbefalinger og er altså kun vejledende. Faktum er, at sikkerhedssituationen gradvist er blevet forbedret i Irak," siger Venstres integrations- og udlændingeordfører, Karsten Lauritzen. Han understreger, at tidligere praktiske erfaringer i Sverige har vist, at hjemsendelser godt kan lade sig gøre, uanset hvad organisationer anbefaler.Amnesty international betegner situationen som værende "ustabil" og "kaotisk." FN's seneste guidelines fra april fastslår, at der stadig foregår "uroligheder og krænkelserne af menneskerettighederne" i flere områder i landet. Senest har Dansk Flygtningehjælp undersøgt de godt 300 irakeres baggrund, og vurderer, at næsten halvdelen er i fare, hvis de bliver sendt til Irak nu.DF: Ingen hindring"Volden i Irak har været stigende gennem en periode , og det er naturligvis bekymrende, at mange af de afviste irakere skal hjem til områder, hvor det står værst til," siger generalsekretær i Dansk Flygtningehjælp Andreas Kamm.Men på trods af de tre organisationers pointer mener heller ikke udlændingeordfører Peter Skaarup fra DF, at anbefalingerne er en hindring for hjemsendelse af de 300 irakere."Der er jo ingen steder i verdens brændpunkter, hvor man kan vide sig 100 procent sikker, hvis man er der på det forkerte tidspunkt på det forkerte sted. Jeg oplever ikke det store problem i at tilbagesende til Irak, for der vil altid være områder, hvor der er totalt fred og ro. F.eks. er der jo allerede turistture her fra Danmark til Irak."- Kunne du selv finde på at tage en ferie til Irak?"I princippet ja. Men nu har jeg ikke så meget tid, så det bliver nok ikke til så meget i år," siger Peter Skaarup.Henrik Dam Kristensen (S) påpeger, at regeringen skal være parat til at tage konsekvenserne, hvis de sender de afviste asylansøgere hjem nu."Hvis regeringen sender dem hjem, er det, fordi de påtager sig ansvaret for, at f.eks. tortur og dødsstraf ikke finder sted. Det er og bliver regeringens ansvar, at man lever op til aftalen, der er indgået mellem Danmark og Irak," understreger han.I går gik også Rehabiliterings- og Forskningscentret for Torturofre (RCT) ind i debatten med en opfordring om, at Danmark inden eventuelle hjemsendelser bør få afklaret, hvor mange af irakerne der har været udsat for tortur, og om der er behandlingsmuligheder for disse torturofre i hjemlandet."Vi ved ikke præcis, hvor mange det er, men regeringen bør inden en tvangshjemsendelse gennemgå sagerne og lave en individuel revurdering. Det eneste, man har overblik over, er, at op imod halvdelen kommer fra områder i det centrale Irak, hvortil FN på grund af sikkerhedssituationen ikke mener, det er forsvarligt at hjemsende folk," siger koordinator Tue Magnussen fra Rehabiliterings- og Forskningscentret for Torturofre til Ritzau.sdi@inforamtion.dk
