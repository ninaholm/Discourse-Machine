Ministerium udelader centrale oplysninger i ny vejledning
I går udsendte Socialministeriet to pjecer, der over for borgerne skal tydeliggøre, hvordan kommunerne skelner imellem at være enlig eller samlevende som modtager af sociale ydelser. Men pjecerne undlader at underette borgerne om helt elementære rettigheder og stiller sig derved på kommunernes side, lyder kritikken
 
	Laily Abdeli Shired fik – som Information kunne fortælle i 2011 – frataget sine sociale ydelser, fordi kommunen ikke troede på, at den muslimske mor til fire var enlig. Afgørelsen beroede på en imams udtalelse om, at ’det ifølge sharialoven er ulovligt at få børn uden for ægteskabet’. Afgørelsen blev senere omstødt.


 
	To pjecer fra Socialministeriet skal nu hjælpe borgerne med at undgå at begå socialt bedrageri. Pjecerne kommer efter kritik af kommunernes metoder i forsøget på at afsløre socialt bedrageri med sociale ydelser, såsom boligstøtte, børnetilskud, kontanthjælp og tilskud til institutionspladser

	Kommunernes kontrolgrupper er blevet anklaget for at benytte sig af ulovlig systematisk overvågning af mistænkte borgere, ligesom reglerne på området er blevet kritiseret for at være rodede og uigennemskuelige. For hvor ofte må man sove sammen med sin kæreste og stadig være enlig? Kan man låne hans bil og stadig være økonomisk uafhængig af ham? Sådanne spørgsmål har været svære at gennemskue for borgerne, og derfor er der ifølge tidligere lektor i socialret Simon Thorbek, der har fulgt området tæt igennem årtier, ingen tvivl om, at pjecerne er tiltrængte. Men efter at have gennemlæst både pjecen, der henvender sig til modtagere af børnetilskud og økonomisk fripladstilskud samt pjecen til modtagere af folkepension og førtidspension, undrer Thorbek sig over især én manglende oplysning. På side fem i pjecen forklares borgerens ret til ikke at udtale sig vedrørende sin sag således:

	»Hvis der er konkret mistanke om, at du har forsøgt at begå eller begået socialt bedrageri, har du som udgangspunkt ikke pligt til at give Udbetaling Danmark eller kommunen oplysninger om det konkrete forhold«.

	Men ifølge Simon Thorbek er det en for snæver læsning af ’Lov om retssikkerhed ved forvaltningens anvendelse af tvangsindgreb og oplysningspligter’, hvis paragraf 10 ifølge ham tilsiger, at man ikke som borger behøver at være under konkret mistanke, før man har ret til ikke at udtale sig:

	»Når man i pjecer, der har til formål at klargøre i forvejen meget rodede regler, ikke oplyser borgerne om deres grundlæggende rettigheder til ikke at udtale sig, så vægter man kommunernes interesse højere end borgernes retssikkerhed. For er man som modtager af ydelser indkaldt til et møde, fordi kommunen er i tvivl om, hvorvidt man er berettiget eller ej, kan det hurtigt udvikle sig til en konkret sag. Derfor skal man selvfølgelig også oplyses om, at man har ret til ikke at udtale sig.«

	Mødepligt?

	Information har i over to år afdækket adskillige sager, hvor kommunerne entenhar taget ulovlige eller yderst utraditionelle og ofte retsikkerhedskrænkende metoder i brug i jagten på de sociale bedragere. 29-årige Sacha Nyhus blev for eksempel igennem et årovervåget ulovligt– både fysisk, men også hendes aktivitet på nettet blev der fulgt med i. Og i Laily Abdeli Shireds tilfælde fik hun frataget sine sociale ydelser, da kommunen ikke længere troede på, at den muslimske mor til fire var enlig. Afgørelsen beroede på en imams udtalelse om, at »det ifølge sharialoven er ulovligt at få børn uden for ægteskabet«.

	Derfor roser jurist og lektor i socialret ved Juridisk Institut på AalborgUniversitet Nina Von Hielmcrone overordnet pjecetiltaget fra Socialministeriet. Dog finder hun ligesom Simon Thorbek, at der er nogle mangler i materialet. Nina Von Hielmcrone hæfter sig ved en specifik formulering i de to skrivelser, der beskriver, hvordan kommunen vil indkalde borgere til møde, hvis der er tvivl om, hvorvidt de er enlige eller samlevende. Pjecen undlader til gengæld at oplyse, at man som borger ikke har pligt til at møde op til møder:

	»Det er en væsentlig udeladelse, når formuleringen giver borgerne indtryk af, at de har pligt til at møde op.«

	Selv om Nina von Hielmcrone pointerer, at pjecerne generelt er et retsikkerhedsmæssigt fremskridt på området, ændrer de ikke på, at bestemmelsen i sig selv er problematisk:

	»Begrebet ægteskabslignende forhold er stadig uklart, selv om retstilstanden er blevet klarere ved de seneste afgørelser fra Ankestyrelsen. Det er tydeligt, at det er den praksis, der ligger til grund for udarbejdelsen af pjecerne,« siger hun og henviser til, at Ankestyrelsen i en række sager har underkendt kommunernes fratagelse af sociale ydelser.

	Socialminister Karen Hækkerup (S) har i en mail til Information svaret på kritikken om pjecernes manglende oplysninger:

	»Pjecerne redegør overordnet for de regler, der gælder på området. Pjecerne er skrevet i et lettilgængeligt sprog og indeholder ikke en udtømmende gennemgang af alle relevante regler på området«.

	 

