Enhedslisten: Staten skal lære borgerne digitalt selvforsvar
De seneste års dataskandaler har afsløret, at overvågningen af vores færden på internettet er blevet så massiv, at myndighederne har svært ved at beskytte borgerne. Det får Pernille Skipper (Ø) til at foreslå, at staten skal tilbyde undervisning i digitalt selvforsvar


 Staten skal lære borgerne at forsvare sig mod overvågning i cyberspace. Den ide luftede Enhedslistens retsordfører Pernille Skipper på Folkemødet på Bornholm. Hun mener, at overvågningen af borgernes data er blevet så omfattende, at man fra myndighedernes side bør oplyse borgerne om, hvordan de kan færdes mere sikkert på internettet.
»Internettet og it-systemerne er en del af vores samfunds infrastruktur, og derfor er det statens opgave at sørge for, at vi som borgere er beskyttet, når vi bruger den infrastruktur. Derfor bør det være en statslig opgave at hjælpe borgerne med for eksempel kryptering af deres oplysninger, når de færdes i cyberspace,« siger Pernille Skipper (Ø).
Digitalt selvforsvar hos staten 
Nets, Aller og CSC. De seneste års dataskandaler med læk af personlige oplysninger har for alvor rejst debatten om overvågning og datasikkerhed.
Onsdag vedtog Folketinget så en omstridt lov, som fastlægger reglerne for det såkaldte Center for Cybersikkerhed. Loven er ifølge kritikere endnu et skridt i retning af et masseovervågnings-samfund, som udfordrer borgernes retssikkerhed.
Pernille Skipper (Ø) finder udviklingen dybt problematisk, og derfor foreslår hun på Folkemødet, at staten skal varetage undervisning og oplysningskampagner om, hvordan borgerne kan undgå overvågningen på nettet. Ideen vækker dog ikke uforbeholden glæde hos den internetpolitiske tænketank Bitbureauet.
»Man skal bare passe på med bare at lægge ansvaret for at passe på sin data over på den enkelte borger – det handler jo grundlæggende om, at staten bør passe på os. Digitalt selvforsvar er en fornuftig ting, men man skal passe på med at forsøge at erstatte reel politik med selvforsvar,« siger Henrik Chulu, medstifter af Bitbureauet.
Paradigmeskift frem for lappeløsninger 
Hos Bitbureauet mener man derfor, at udfordringerne med overvågning kræver, at man nytænker teknikken til dataindsamling, således at der i udgangspunktet er taget hensyn til borgernes retssikkerhed.
»Det er vigtigt man fra starten bygger nogle systemer, som ikke bare samler så mange data ind som muligt. Der er brug for et paradigmeskift i synet på overvågning i stedet for små lappeløsninger. Og så skal man løse problemet med at politikken er blevet spredt udover så mange ministerier og styrelser, at der ikke er nogen, der sidder med det egentlige ansvar for datasikkerheden i Danmark,« siger Henrik Chulu.
Hos både Socialdemokraterne og Venstre er man åben for ideen om at se på mulighederne for at klæde borgerne bedre på til at færdes i cyberspace. Dog er man ikke enig i, at det nødvendigvis bør være en myndighedsopgave.
»Det er en god ide, at borgerne ved noget mere om, hvordan man færdes på nettet. Der er helt afgjort nogle problemer med datasikkerheden lige nu, men jeg ved dog ikke om uddannelse til at undgå overvågning er en opgave, som staten skal påtage sig,« siger Karin Gaardsted, it-ordfører for Socialdemokraterne.
Medlem af Retsudvalget for Venstre, Jan E. Jørgensen, finder ligeledes tanken om bedre oplysning om overvågning tiltalende. Dog understreger han over for Information, at det er et område, hvor der ikke findes enkle og hurtige løsninger.
»Der er ikke en eller anden trylleformular på det her område, hvor vi på den ene side får fordelene ved overvågningen, og så samtidig undgår mulighederne for misbrug. Men jeg vil gerne tage diskussionen om, hvorvidt man kunne forsøge sig med en oplysningsindsats,« siger Jan E. Jørgensen.

