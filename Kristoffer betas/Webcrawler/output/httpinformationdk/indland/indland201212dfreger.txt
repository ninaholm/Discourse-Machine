DF: Regeringen sylter udlændinge-stramning
Beskæftigelses-ministeriet har undladt at indføre skærpelse af krav over for udenlandske studerende, som VKO og LA stemte for før regeringsskiftet. Disrespekt for Folketinget, mener Martin Henriksen fra Dansk Folkeparti
Martin Henriksen (DF) mener, at regeringen sylter skærpelse af krav over for udenlandske studerende.


 Integrationsordfører for Dansk Folkeparti Martin Henriksen anklager regeringen for at tilsidesætte fundamentale demokratiske principper på udlændingeområdet. Konkret er der tale om, at Beskæftigelsesministeriet har undladt at indføre en række skærpede krav til udenlandske studerende, som VKO og Liberal Alliance i sommeren 2011 vedtog at indsætte i udlændingeloven.
»Når et flertal i Folketinget stemmer for et bestemt regelsæt, så må man også kunne regne med, at det bliver implementeret, uanset hvilken regering der sidder ved magten,« siger Martin Henriksen.
Kravene til de udenlandske studerende var ifølge lovforslaget, at de blandt andet skulle dokumentere at have bestået en egenfinansieret sprogtest i engelsk, og at de skulle oprette en spærret konto i en dansk bank med et beløb svarende til et års SU. Krav, som VKO ønskede at indføre, efter medierne havde bragt historier om udlændinge, der tog til Danmark under dække af at være studerende, men i realiteten kom for at arbejde illegalt.
Ifølge lovforslaget skulle regelændringen gennemføres via en såkaldt ministerbemyndigelse. Der står således i lovteksten, at integrationsministeren »kan fastsætte nærmere regler« om »dokumentation for bestået anerkendt sprogtest og oprettelse af en spærret konto«. Men Martin Henriksen understreger, at Folketingets flertal gjorde klart, at ministeren så også forventedes at indføre skærpelserne, og at det ifølge lovbemærkningerne skulle »ske ved en ændring af studiebekendtgørelsen«.
Kort efter vedtagelsen af loven skiftede regeringsmagten imidlertid, og Integrationsministeriet blev nedlagt. Sager om udenlandske studerende blev lagt ind under Beskæftigelsesministeriet, og beskæftigelsesminister Mette Frederiksen (S) har altså ikke sørget for at indføre de stramninger, som Folketinget vedtog i 2011.
’Under overvejelse’
I et folketingssvar fra november henviser Mette Frederiksen over for Martin Henriksen til en skrivelse fra Styrelsen for Fastholdelse og Rekruttering, hvor styrelsen bekræfter, at en ændring af studiebekendtgørelsen »ikke er sket endnu«, men at »denne aktuelt er under overvejelse som følge af regeringsskiftet«. Mette Frederiksen tilføjer, at hun har iværksat en gennemgang af reglerne om udenlandske studerende, og at det vil »indgå i overvejelserne, hvorvidt og i givet fald hvordan« skærpelserne skal indføres.
Men den forklaring accepterer Martin Henriksen ikke: »Det kommer meget bag på mig, at man skriver, at man på grund af politiske overvejelser ikke implementerer regler, som et flertal i Folketinget har ønsket. Det er disrespekt for Folketinget. Hvis regeringen ikke synes, der skal stilles de krav, må de jo lægge et nyt lovforslag frem i Folketinget og søge opbakning til den politik, de har.«
Integrationsordføreren har efter at have modtaget svarer fra beskæftigelsesministeren bedt Folketingets Præsidium undersøge sagen. Men Folketingets formand, Mogens Lykketoft, har nu svaret, at »det falder uden for Præsidiets opgaver« at udtale sig om »regeringens manglende udnyttelse af en hjemmel til bekendtgørelse i en allerede vedtaget lov«. Lykketoft tilføjer, at »en sådan sag mest hensigtsmæssigt forfølges politisk i det relevante stående folketingsudvalg«.
Dansk Folkeparti har derfor besluttet at tage sagen op i Folketingets Integrationsudvalg og bede udvalget komme med en udtalelse om, at regeringen »skal leve op til de regler, der er vedtaget af Folketinget«, som Martin Henriksen siger.
Den socialdemokratiske formand for Integrationsudvalget, Trine Bramsen, siger til Information, at hun ikke tidligere har hørt om sagen. »Jeg synes, der lyder, som om ministeriet har en meget relevant begrundelse for, hvorfor reglerne ikke er ændret. Men det er da en sag, som vi godt vil se nærmere på i udvalget,« siger Trine Bramsen.
Beskæftigelsesministeriet oplyser, at Mette Frederiksen ikke har yderligere at oplyse, end det fremgår af folketingssvaret til Martin Henriksen.

