CEVEA: Øget ulighed bekymrer danskerne
Danmark bliver et mere utrygt samfund at leve i som følge af stigende ulighed. Det mener knap 60 pct. af danskerne ifølge en ny undersøgelse fra tænketanken CEVEA


 Fattigdom er et moralsk problem for hele samfundet - ikke kun for dem, der bliver ramt. Det udsagn får opbakning fra mere end to ud af tre danskere, som ifølge en ny undersøgelse fra tænketanken CEVEA ser med skepsis på den stigende ulighed og relative fattigdom, som Danmark ifølge blandt andre OECD har oplevet de senere år. Ifølge direktør for CEVEA Jens Jonatan Steen viser undersøgelsen, at danskerne har en stor forståelse for, at lige muligheder er afgørende for et samfund, der fungerer.
»Danskerne står sammen om den danske model, der er kendetegnet ved at alle har lige muligheder. Hele samfundet bliver ramt af den stigende ulighed - det er ikke bare snak fra filantroper og hattedamer,« siger han og understreger, at stigende ulighed fører til både øget narkomisbrug, mere kriminalitet og en større udfordring for sundhedssektoren.
»Hvis afstanden mellem danskernes øges, vil vi alle sammen opleve det på flere måder,« siger Jens Jonatan Steen.
Ifølge undersøgelsen, der er lavet af analyseinstituttet Interresearch svarer 53 procent af danskerne ja til spørgsmålet på, om vi oplever ulighed i vores hverdag, mens 40 procent svarer afvisende på det spørgsmål. Ifølge CEVEA-direktøren er det svært at give et bud på, hvad sådanne oplevelser af ulighed konkret kan være.
»Derfor er svarene også meget lige delt. Men der er en del, som har oplevet andre, som ikke har haft samme muligheder som andre i forhold til uddannelse, beskæftigelse og karriere - til i det hele taget at realisere deres potentiale,« siger han. Målingen viser endvidere, at 68,4 procent af danskerne mener, at det er et stort problem, at den relative fattigdom i Danmark er steget som det er påvist af OECD og AE-rådet.

