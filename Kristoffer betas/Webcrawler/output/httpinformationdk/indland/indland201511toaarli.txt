’To år af mit liv er spildt’
Alt for ofte tager kommunerne fejl, når de skal bevilge støtte og hjælp til borgerne. En af dem, som har oplevet ikke at få sin ret, er sklerosepatienten Søren Jeppesen
 Søren Jeppesen nyder udsigten fra sit hus i Mern i Sydsjælland. Han har nu fået en ny kørestol, fordi han fik siddesår af den, han havde før. Men det blev i første gang afvist af kommunen


 Søren Jeppesen tilbringer hver en time af sit vågne liv i en kørestol, hvorfra han betragter verden i – og udenfor – sit og hustruen, Ingelises, hjem i Vordingborg. En kørestol, som skyldes, at den 62- årige Søren Jeppesen for mere end 30 år siden fik sygdommen sklerose, som i dag gør, at han kun kan bevæge hovedet og må styre kørestolen med en stang foran hagen.
Alligevel afslog Vordingborg Kommune for to år siden at give Søren Jeppesen en ny og bedre kørestol, efter at han var begyndt at få siddesår. Forrige sommer måtte Søren Jeppesen så indlægges på sygehuset i to måneder med en livstruende stafylokokinfektion i siddesåret.
Læs også: Kommuner har fejlet i fire ud af 10 handicappedes sager
Først efter at familien havde klaget til Ankestyrelsen over kommunens afgørelse, fik Søren Jeppesen i oktober endelig bevilget den nye kørestol. Ankestyrelsen omgjorde nemlig Vordingborg Kommunes afgørelse og fandt det »kritisabelt«, at kommunen ikke havde inddraget i sin afgørelse, at sygehuset i forbindelse med Søren Jeppesens indlæggelse havde konstateret, at infektionen »formentlig« skyldtes hans dårlige siddekomfort.
Søren Jeppesens sår er forsvundet med den nye kørestol, men han er bitter over kommunens sagsbehandling.
»Det er jo to år som er spildt af mit liv. De kunne lige så godt have givet mig kørestolen med det samme, for lægen havde jo sagt det. Men det glemte de bare at tage med i deres afgørelse.«
Søren Jeppesens eksempel er ikke enestående. Langtfra. Sidste år omgjorde eller hjemviste Ankestyrelsen 34 procent af samtlige klagesager over kommunernes afgørelser om hjælp til borgerne.
Og nu viser en såkaldt praksisundersøgelse fra Ankestyrelsen, at når det gælder voksne med sjældne handicap eller erhvervet hjerneskade, så er 40 procent af kommunernes afgørelser i strid med regler og praksis og ville enten være blevet ændret eller hjemvist til kommunen, hvis de var blevet påklaget til Ankestyrelsen.
Ikke et nyt problem
I Scleroseforeningen overrasker undersøgelsens resultat ikke ledende socialrådgiver Nadia Buchard.
Sidste år fik Scleroseforeningen over 5.000 henvendelser fra medlemmer og deres pårørende, som ikke følte, at de fik den fornødne hjælp fra kommunen. Sklerosepatienter er ikke omfattet af den nye undersøgelse fra Ankestyrelsen, der alene omhandler en lille gruppe borgere med sjældne handicap eller komplekse hjerneskader.
Men ifølge Nadia Buchard rammes sklerosepatienter ifølge foreningens opgørelser af nogenlunde samme andel fejlagtige afgørelser efter de samme bestemmelser i Serviceloven, som afdækkes i undersøgelsen.
»Det groteske er, at det her problem faktisk ikke er nyt. Det har været kendt, lige så længe jeg husker. Og alligevel mødes det med en lammende ligegyldighed. Men det nytter ikke at blive ved at med at negligere problemet som noget, der blot omhandler et lille mindretal i samfundet, nemlig de handicappede. Det handler om vores alle sammens retssikkerhed, for det handler om, at vi alle sammen – uforskyldt – kan blive ramt af sygdom eller ulykke. Og så er det det her, vi bliver mødt med,« siger Nadia Buchard.
Selv om Tina Wahl, kontorchef i Kommunernes Landsforening (KL) med ansvar for socialområdet, erkender, at resultatet af Ankestyrelsens nye undersøgelse ikke er »godt nok«, understreger hun, at serviceloven er en såkaldt rammelov. Med andre ord er der ikke nogen facitliste, men kun en overordnet ramme for, hvilken hjælp og støtte kommunerne er forpligtet til at tilbyde.
Men KL er opmærksom på problemet og har af samme årsag oprettet et ledernetværk, hvor de ansvarlige i kommunerne for netop handicapområdet mødes to gange om året for at udveksle erfaringer.
KL afviser spekulation
Tina Wahl afviser dog, at kommunerne skulle spekulere i forkerte afgørelser, vel vidende at selv om Ankestyrelsen eventuelt på et senere tidspunkt måtte omgøre en afgørelse, så er pengene i den mellemliggende periode stadig sparet.
»Når jeg ikke tror på det, så skyldtes det, at kommunerne har en dagsorden om, at man skal investere, før det sker. Og hvis man ikke kan investere, før det sker, så skal man i det mindste gøre det så tidligt som muligt for at forebygge. Det er ligesom at tisse i bukserne for at holde varmen. Hvis borgeren har et behov, så forsvinder det ikke. Tværtimod. Sandsynligheden for, at behovet bliver mere påtrængende og dermed dyrere, er i den grad tilstede. Det bliver simpelthen dyrere i sidste ende, hvis vi spekulerer i det,« siger kontorchefen i KL.
I Vordingborg overvejer Søren Jeppesens familie nu, om de skal melde kommunen til politiet for omsorgssvigt eller klage til Folketingets ombudsmand. Søren Jeppesens niece, Jette Friis Hansen, som har taget sig af hans sag, har svært ved at forstå, hvordan kommunen kunne tage så meget fejl.
»Min onkel var jo ved at dø. Men det vigtigste er selvfølgelig, at han har fået kørestolen – og nogle nye sagsbehandlere i kommunen. Lidt humoristisk sagt er hans røv jo reddet i sidste øjeblik,« siger Jette Friis Hansen.
Formanden for socialudvalget i Vordingborg Kommune, Heino Hahn (DF), har dog afvist, at sagen kunne have været håndteret anderledes:
»Bare fordi en læge anbefaler det, må vi som politikere også skelne til prisen. 135.000 er mange penge for en kørestol«.


