SF vil afskaffe sygehusenes brug af private vikarbureauer
Regionerne kan spare 600 mio. kr. ved at bruge offentlige vikarbureauer i stedet for private, fastslår SF. I hovedstaden er man i færd med at forbyde brugen af eksterne vikarer. Sygeplejerådet er skeptisk, og vikarbureau advarer om den offentlig lønspiral
SF vil have regionerne til at bruge de offentlige vikarbureauer istedet for de private, og de mener, at de kan spare op mod 600 mio. kr. på den måde. Det sagde Villy Søvndal og Ole Sohn i går på partiets sommergruppemøde.


 Borgernes tillid til det of-fentlige sundhedsvæsen skal genvindes, og den unfair konkurrence mellem priva-te og offentlige sygehuse skal standses, fastslår SF. 
Udover at ville afskaffe fradragsretten på private sygeforsikringer, opfordrer partiet nu sygehusene til at droppe brugen af private vikarbureauer og i stedet benytte sig af offentligt ansatte vikarer. 
"Det er simpel logik. Det vil spare 600 mio. af skatteborgerne penge til meningsløs administration i nogle private virksomheder. Hvorfor ikke sørge for, at sygeplejersker og sosu-assistenter får nogle gode fuldtidsstil-linger i den offentlige sektor, hvor der er så stort behov for dem?" lød det på finansordfører Ole Sohn på gårsdagens sommergruppemøde.
Region Hovedstaden barsler netop nu med et forslag om, at sygehusene fremover ikke længere må benytte vikarer, der er ansat ved et sygehus, men som via et eksternt bureau anvises til timer på et andet sygehus.
"Så vil vi ikke modtage dem. Vi vil lukke for den trafik," siger det radikale medlem af Regionsrådet Kirsten Lee. 
Hun peger på, at vikarer ofte ikke har det fornødne kendskab til de afdelinger, de sendes ud til, men at mange sygeplejersker faktisk gerne vil have den faste tilknyt-ning til deres arbejdsplads.
Hospitaler byder over
Men kan man overtale syge-plejerskerne til frivilligt at vælge et job til en tredjedel af lønnen?
"Næ, men vi håber på at vores ordning fører til, at de ikke kan få et job hos et eks-ternt bureau. Så skal de i hvert fald rejse langt," siger Kristen Lee med henvisning til, at det foreløbig kun er hovedstaden, der vil indføre et reelt forbud.
Hos landets største vikarbureau ActivCare vender man ikke overraskende tommelfingeren nedad:
"Det bliver dyrere for skatteyderne, at regionerne vil aflønne til højere priser, end de kan købe til via vikarbureauer," siger direktør Torben Evald.
Ifølge bureaudirektøren er flere hospitaler begyndt at annoncere efter sygeplejer-sker til deres interne bu-reauer - og til en højere løn end de private kan tilbyde.
"Man er af rent politiske årsager begyndt en lønspiral inden for den offentlige sek-tor. Vikarer går derhen, hvor de får mest i løn," siger Torben Evald.
Formanden for Dansk Sygeplejeråd Connie Kruckow peger på, at man i foråret indgik en overenskomstafta-le med Danske Regioner om regionale vikarbureauer. Den træder i kraft 1. januar 2009. Og ifølge formanden betyder aftalen, at sygeple-jerskerne hos de offentlige bureauer vil få "nogenlunde det samme i løn" som hos de private. 
Til gengæld slipper arbejdsgiverne for en del administrative omkostninger. Men Connie Kruckow vil ikke være med til "en klapjagt på de private vikar-bureauer".
"Jeg har ikke helt fantasi til at forestille mig, hvordan man vil forbyde de private. Der er brug for et supple-ment, men omfanget er ble-vet for voldsomt, og arbejdsgiverne kunne med fordel tænke mere over vilkårene for de fastansatte," siger hun.
Opgør med overbetaling
Venstres sundhedsordfører Birgitte Josefsen medgiver, at erfaringerne med de interne bureauer er positive, og at regionerne derfor "kan lære af hinanden". 
"Men jeg vil nødig være den hjertepatient, som kommer ind til en afdeling, som ikke kan skaffe vikarer, fordi vi har lavet for stive regler," siger hun.
Gevinst tilstrækkeligt
Også SF's sundhedsordfører Karl Bornhøft henviser til regionernes ret til selv at vælge de offentlige vikarer.
"Men de økonomiske ge-vinster vil være tilstrækkelige," siger han.
SF vil desuden forbedre forholdene for især de medicinske patienter, og så vil man gøre op med den over-betaling til privathospitaler, som også DF og S har kritiseret. Sundhedsministeren er nu i færd med at undersøge de såkaldte DRG-takster, der regulerer, hvor mange penge private hospitaler får for en operation i forhold til de offentlige sygehuse. 


