S: Regeringen hykler om de unge
To lovforslag fra regeringen peger i hver deres retning, mener Socialdemokraterne. Det ene forslag vil sænke den kriminelle lavalder, det andet hæve aldersgrænsen for at købe stærk alkohol


 14-årige er gamle nok til at sidde 16 år bag tremmer, men alt for unge til en snaps. Det er den korte sammenfatning af to nye lovforslag fra regeringen, og det hænger ikke sammen, mener socialordfører for Socialdemokraterne, Mette Frederiksen.
»Det er en potentiel giftig cocktail at sænke den kriminelle lavalder og fjerne strafferabatten for børn. Men det når hykleriske højder, når man samtidig hæver grænsen for, hvornår unge må købe alkohol,« siger hun.
Hun mener ikke, de unge kriminelle kan overskue konsekvenserne af deres handlinger, og derfor skal de ikke straffes som voksne. Et princip, der hidtil har været gældende i dansk retspolitik.
Men nu har regeringen fremsat lovforslag om at sænke den kriminelle lavalder fra 15 til 14 år. I samme forslag vil man afskaffe straffeloftet, der beskytter unge under 18 år mod at blive idømt mere end otte års fængsel. Argumentet er, at de helt unge er modne nok til at tage konsekvensen af deres handlinger.
I et samtidigt lovforslag har statsminister Lars Løkke Rasmussen (V) imidlertid erklæret, at regeringen vil hæve aldersgrænsen for køb af stærk alkohol fra 16 til 18 år med henvisning til, at de unge ikke er modne nok.
»Forslaget har den indre skønhed, at det matcher den grænse, vi kender fra cigaretter, og dermed er det altså et stærkt signal om, hvor vi mener grænsen går mellem børne- og ungdomsliv på den ene side og voksenliv på den anden side,« sagde statsministeren på et pressemøde.
Ifølge de konservatives retsordfører, Tom Behnke, er der sket en forråelse blandt en lille gruppe unge, som samfundet bliver nødt til at håndtere.
»14-årige i dag er væsentlig mere modne end for år tilbage, i hvert fald de 14-årige, som går ud og laver den grove kriminalitet. Når de begår voldsom kriminalitet, skal de også kunne stilles til ansvar for det,« siger Tom Behnke.
- Det virker modstridende, at regeringen samtidig mener, at de unge ikke er modne nok til at købe alkohol?
»Det kan jeg godt forstå. Men det er for at adfærdsregulere de unges alkoholindtag. Det gælder uanset hvor moden, man er.«
- Men er de unge modne nok til at overskue konsekvensen af deres egen adfærd på kriminalitetsområdet?
»Det er slet ikke alle, der er så modne. Men de, der begår kriminaliteten, er også modne nok til at tage den sanktion, der nu er forbundet med det. Der kan godt være andre ting, hvor 14-årige ikke er så modne, det svinger jo lidt,« siger Behnke.
Venstres retsordfører, Kim Andersen, mener ikke, sammenligningen mellem den kriminelle lavalder og aldersgrænsen for at købe alkohol er relevant.
»Der er tale om modenhed på forskellige planer hos forskellige mennesker. Vi ser, at en lillebitte gruppe begår hård kriminalitet i en tidlig alder, og de skal være klar over, at det har en konsekvens,« siger Kim Andersen.
- Og kan de forstå den konsekvens?
»Nogle i den her kategori er forfærdelig tidligt 'modnet'. De tillægger sig en råhed og et mod i en al for tidlig alder,« siger Kim Andersen.
Børn i fængsel
Regeringens egen ungdomskommission har advaret mod at sænke den kriminelle lavalder, da man risikerer, at det bliver endnu sværere at dreje de helt unge væk fra en kriminel løbebane.
Allerede i dag bliver flere og flere 15-17-årige sat i samme fængsel som de voksne kriminelle på grund af pladsmangel i de sikrede institutioner. Tallet forventes at stige, hvis den kriminelle lavalder bliver sænket.
Tom Behnke (K) påpeger, at det er imod regeringens politik at sætte unge kriminelle i voksenfængsler, og at der i strafudmålingen fortsat skal tages hensyn til deres alder. Desuden skal den sænkede kriminelle lavalder kombineres med forebyggende tiltag, så de unge aldrig kommer ud i kriminalitet.


