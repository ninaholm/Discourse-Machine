Arbejderbørn ender sjældent på universitet
Alt for få unge fra arbejderhjem tager en akademisk uddannelse. Det vil regeringen nu gøre op med. Men det kræver en gennegribende ændring af det danske samfund, siger førende social- og uddannelsesforskere til Ugebrevet A4


 Når går man ind i et auditorium og spørger, "hvem her har en mor eller far, der er ufaglært arbejder", vil kun hver tyvende studerende række hånden op. Sat på korteste formel: Unge, der er vokset op i ufaglærte arbejderhjem, ser sjældent et universitet indefra, med mindre det er med en moppe eller en skruetrækker i hånden. Og når det gælder rekrutteringen til forskerstillinger, er den helt gal, skriver Ugebrevet A4. 
Her kommer nemlig sølle tre procent fra hjem, hvor ingen af forældrene er akademikere. At universitetet er lukket land for arbejder- børn, er et problem for både den enkelte og for samfundet, mener regeringen. Derfor har videnskabsminister Helge Sander (V) nedsat en tænketank, der skal komme med forslag til, hvordan man kan lokke arbejderunge ind i landets universitetsauditorier. 
Ugebrevet A4 er kommet ministeren i forkøbet og har spurgt en række af landets førende social- og uddannelsesforskere, hvad man kan gøre. Og her er budskabet ligeså klart, som det er nedslående. Ifølge eksperterne er problemet med at få flere unge fra arbejderhjem ind på universiteterne nemlig kun en lille del af et langt større problem: At arbejderbørn på alle niveauer - fra tekniske skoler over gymnasier til lærerseminarier og universiteter - har svært ved at kravle op igennem det danske uddannelsessystem. Som social- og uddannelsesforskningens grand old man, pensioneret professor fra Danmarks Pædagogiske Universitet Erik Jørgen Hansen, siger til Ugebrevet A4: 
"Hvis man skal have flere arbejderbørn ind på universiteterne, kræver det gennemgribende ændringer af stærke underliggende sociale mønstre i det danske samfund og uddannelsessystem." 
Social mobilitet gået i stå 
Tidligere er det lykkedes at få flere arbejderbørn på universiteterne. Ph.d. i sociologi Lars Benjaminsen fra SFI, Det Nationale Forskningscenter for Velfærd, har i sin forskning påvist, at det omkring år 1900 var 20 gange sværere for et barn af en vaskeriarbejder at få en mellemlang eller en lang videregående uddannelse, end det var for et barn, der kom fra en læge-, lærer- eller advokatfamilie. Men så blev den sociale mobilitet kickstartet. 
År for år kom der flere arbejdere på de lange uddannelser. Og for den generation, der er født midt i 1960'erne, og som i dag er i 40'erne, har det kun været fem gange sværere for et barn af ufaglærte at tage en lang uddannelse - sammenlignet med barnet fra akademiker- hjemmet. 
Problemet er, at den sociale mobilitet derefter gik i stå. Og aldrig kom i gang igen, viser Lars Benjaminsens forskning. Men kan man så ikke bare rende tilbage til de gamle mirakelkure for at få kickstartet den sociale mobilitet igen? Nej, siger Lars Benjaminsen til Ugebrevet A4: 
"Pointen er, at tidligere tiders håndtag til at bryde den negative sociale arv - endnu flere penge til uddannelser, SU og så videre - har mistet deres virkning. Vi har ramt en ny mur og må tænke i helt nye baner, hvis vi skal over den." 
Det er forskningschef på Det Nationale Forsknings-center for Velfærd, Niels Ploug, enig med ham i. Niels Ploug understreger, at succesen med at få flere arbejdere på universiteterne har handlet om en eksplosiv udbygning af uddannelsessystemet: 
"Tænk engang! Fra den ene dag til den anden var der masser af uddannelsespladser. Og der blev indført gratis og fri adgang. Og SU! Dermed forsvandt de barrierer, som de boglige unge fra arbejderklassen tidligere var rendt ind i. Det lykkedes at plukke de lavthængende frugter. Intelligensreserven. Men den kan man kun høste én gang," siger han. 
Ifølge de eksperter, som A4 har været i kontakt med, står vi i 2008 over for en helt ny udfordring, hvis vi vil have flere arbejderbørn til at læse til læge, ingeniør eller psykolog. Det handler ikke kun om at fjerne økonomiske barrierer. Men om at overskride de kulturelle barrierer, der betyder, at rengøringsassistentens søn aldrig overvejer at sende en ansøgning til Aarhus Universitet. 
Vi taler om alt det bløde, om opvækstvilkårene, om bøgerne i reolen i barndomshjemmet, om omgangsformerne - kort sagt om det, som forskerne kalder for den "kulturelle kapital". Og som det er svært for politikerne at ændre på gennem en lov i morgen. 
Men hvis man nu alligevel skulle - hvor kunne man så sætte ind for at bryde den negative sociale arv til universiteterne? Det har A4 spurgt eksperterne om, og på det grundlag har A4 formuleret tre overskrifter, der kan øge andelen af arbejderunge på de lange uddannelser. 
Styrk institutionerne 
For det første peger eksperterne på, at der skal sættes ind allerede i børnehaven for tidligt at skabe modvægt til baggrunden fra hjemmet. Ideen er, at kan man vise børnene en verden, der er større end den, de kender i forvejen. 
"Det kan være afgørende for den sociale mobilitet," siger Lars Benjaminsen. 
For det andet handler det for social- og uddannelsesforskerne om at forandre undervisningen i folkeskolen og gymnasiet, så den passer bedre til arbejderbørn. Eksperterne er nemlig enige om, at den løst strukturerede pædagogik, der baserer sig på ansvar for egen læring, går ud over elever fra ikke-boglige hjem, som har svært ved at "perspektivere". 
"Da jeg første gang hørte om ansvar for egen læring, korsede jeg mig. Der er ingen tvivl om, at de nye pædagogiske strømninger er skræddersyede til akademikerbørn og gør det sværere for arbejderbørn at bryde den sociale arv," siger Erik Jørgen Hansen. A4


