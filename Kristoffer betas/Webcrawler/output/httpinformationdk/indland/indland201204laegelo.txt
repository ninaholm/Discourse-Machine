Er din læge i lommen på medicinalindustrien?
På information.dk kan du nu se, om din læge er en af de 235 praktiserende læger og speciallæger, der er sponsoreret af medicinalindustrien. Vinderen af Informations nyhedshackerkonkurrence har nemlig kortlagt samtlige relationer mellem industrien og de praktiserende læger
Google-chef Peter Barron præsenterede Googles vision for fremtidens journalistik på nettet, da Information fredag uddelte prisen for bedste og mest innovative datajournalistik.


 Lægernes relation til medicinalindustrien har været et varmt debatemne de seneste år. På et kort på information.dk, kan man nu gå ind og finde samtlige praktiserende læger og speciallæger og se, om ens egen læge er sponseret af medicinalindustrien. Vinderen af Informations nyhedshackerkonkurrence har nemlig sammenkørt registret over de 3.071 danske praktiserende læger og speciallæger med Lægemiddelsstyrelsens register over de i alt 5.000 økonomiske bånd, som findes mellem medicinalvirksomheder og danske læger. Derved kan man udskille de læger, der udskriver recepter i deres daglige praksis, og som samtidig er sponserede af bestemte virksomheder.
Ja til fuld åbenhed
I alt 235 praktiserende læger og speciallæger er tilknyttet industrien, viser registersammenkørslen, som er lavet af Anders Pedersen.
Formanden for de Praktiserende Lægers Organisation, Henrik Dibbern, tager godt imod initiativet:
»Vi går ind for fuld åbenhed, så jeg kan ikke have nogen indvendinger imod, at man laver sådan et danmarkskort,« siger Henrik Dibbern, som mener, at danskerne gerne vil have denne information:
»Jeg tror, at mange danskere tænker ’Det er da interessant at vide, om min læge har et samarbejde med den eller den virksomhed. Og gad vide, om det har noget at gøre med, at jeg får den medicin, som jeg får?’« siger Henrik Dibbern. Han mener ikke, kortet over de praktiserende lægers bånd til industrien udstiller lægerne:
»Når vi kræver åbenhed omkring tilknytningen til industrien, så skal de praktiserende læger være omfattet af den åbenhed,« siger Henrik Dibbern. Han havde dog hellere set, at det var en officiel myndighed, eksempelvis Sundhedsstyrelsen, der havde lavet registersammenkørslen:
»Det ville være at foretrække, at det var myndighederne, der trak tallene ud. Så man var helt sikker på, at der ikke er noget, der er tastet forkert ind el. lign.« I og med at myndighederne ikke har lavet disse dataudtræk, mener Henrik Dibbern, at det er ’helt i orden’, at andre nu gør det.

