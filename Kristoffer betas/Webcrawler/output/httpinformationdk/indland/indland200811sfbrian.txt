SF: Brian Mikkelsen er ikke sin opgave voksen
Justitsministeren svigter befolkningen, når han ikke tager hånd om eskaleringen af skudepisoder, lyder anklagen fra SF. "Gedigent vås," siger Brian Mikkelsen
Brian Mikkelsen overtog posten som justitsminister efter Lene Espersen onsdag den 10. september.


 Mens antallet af skudepisoder eksploderer og lægger Nørrebros gader øde om aftenen, er justitsminister Brian Mikkelsen (K) fuldstændig fraværende. SF's gruppeformand, Ole Sohn, anklager nu direkte justitsministeren for at svigte borgerne: "Der er tale om en helt fraværende minister, som ikke tager borgernes bekymringer alvorligt. Brian Mikkelsen er ikke sit job voksen."
I København har der været 55 skudepisoder i år - næsten en tredobling i forhold til sidste år. Og i løbet af bare fire måneder er der på landsplan blevet skudt 49 gange. 
Ifølge Ole Sohn har justitsministeren slet ikke kastet den fornødne energi og opmærksomhed ind i kampen mod skyderierne. "Han er verdensfjern, og i værste fald mangler ham forståelse af alvoren af at være justitsminister. Når man ser Brian Mikkelsen er det enten i forsvar for skattefrihed til OL-vindere eller i helt imaginære sager om religiøse ytringer," siger Ole Sohn.
I sidste uge tordnede justitsministeren imod religiøse symboler - og ytringer - i danske retssale:
"Man kan komme i en situation, hvor dommeren siger: 'Thi kendes for ret, Allah er stor'. Det er også en ytring, som vil vække mistanke om, at man ikke er fuldstændig neutral. Eller hvis dommeren beder til den ene eller den anden gud," lød det fra Brian Mikkelsen.
Det er ifølge Ole Sohn udtryk for en minister, der ikke forstår alvoren i en udvikling, der gør, at borgerne på Nørrebro ikke længere tør færdes udenfor, når det er mørkt:
"Han fjerner fokus fra borgernes bekymring for, hvordan de kan leve i tryghed, og uden at kuglerne flyver om ørerne på dem, Ministeren lukker i den grad øjnene og kaster sig i stedet ind i imaginære og helt teoretiske diskussioner."
Sohn betoner, at politiet gør en god indsats, og at SF bakker forbedringen af politireformen og de flere afsatte midler op. 
Men fra politisk hold burde man sætte ind på Nørrebro i stedet for at lade 200 betjente stå vagt om en nedrivning af en tilbygning på Christiania, mener han. 
"Det drejer sig jo om prioritering. Jeg er helt med på, at der skal sættes hårdt ind mod kriminalitet, men der skal sættes endnu hårdere ind for at forebygge den," siger han.
Forfejlet fra A til Z
SF's gruppeformand peger blandt andet på en bedre indsats over for udsatte elever i folkeskolen og på, at SSP-personalet skal holde snor i de unge, der balancerer på kanten af det rigtige.
"Naturligvis er det forældrenes ansvar, når deres unge brænder biler af. Men det fritager ikke samfundet for ansvar for at sikre borgernes tryghed," siger Ole Sohn, der mener, at VK's retspolitik er forfejlet fra A til Z:
"VK og DF taler igen og igen om højere straffe, mens stort set alle kriminalitetskurver går op. Man tror, man kan skabe tryghed ved hård retorik, men uden at sætte de fornødne ressourcer bag."
Brian Mikkelsen afviser skarpt kritikken.
"Det er noget gedigent vås. I mine to måneder som minister har jeg allerede været ude på Nørrebro to gange. Jeg har haft rigtig mange møder med politiet, jeg har sørget for ubegrænsede ressourcer til at gribe fat om det her, jeg har givet politiet de værktøjer, der er behov for - og der er flere tiltag på vej," siger justitsministeren, der mener, at Ole Sohn "tydeligvis ikke har fulgt området særlig tæt".
"Og hvis Ole Sohn har lyst til at være politimester og styre politiets prioriteringer, så kan han jo melde sig ind i politikorpset." Ministeren er enig med Sohn i, at det forebyggende arbejde er vigtigt - i hvert fald over for alle dem, der ikke kører rundt og skyder efter hinanden.
"Den kriminalpræventive indsats er den allervigtigste. Men dét er ikke statens opgave. Det er kommunens. Og her synes jeg, at bystyret i København - hvor SF er en del af flertallet - har svigtet fuldstændigt," siger han,
Peter Skaarup (DF) deler ikke kritikken af ministeren.
"Jeg kan godt forstå Ole Sohns desperation. Men på den anden side har SF jo heller ikke gjort særlig meget selv for at løse det her," siger Skaarup, der er formand for Folketingets Retsudvalg. 
Her vil man 5. december holde en høring om indsatsen mod bandekriminalitet.


