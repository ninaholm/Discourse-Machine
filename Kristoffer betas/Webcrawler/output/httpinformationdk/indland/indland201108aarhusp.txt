Århus-politiker: Byrådet tager ikke politisk vold alvorligt
Århus Kommune har gennem mange år fejlet i bekæmpelsen af politisk vold og radikalisering, mener Radikale Venstre, der anklager byrådet for at være skyld i, at byen er blevet omdrejningspunkt for voldelig højreekstremisme. Der foregår ellers en omfattende indsats, lyder det uforstående fra borgmesterkontoret


 De færreste begriber, hvordan den smilende, socialdemokratiske by, Århus, kan være tilholdssted for landets mest ekstreme højrefløj. Men ifølge Sander Jensen, formanden for Radikale Venstre i Århus, er det slet ikke så mærkeligt.
»Det er fordi, de får lov til at være her. Der er ingen, som siger fra. Politikerne fokuserer ikke nok på det, og så får den politiske vold lov til at trives,« siger Sander Jensen, som sammen med sine kolleger i byrådsgruppen uden held har forsøgt at overtale resten af politikerne på Århus Rådhus til at indføre en samlet handleplan imod politisk vold.
»Århus Kommune sover i timen, og sådan har det været i årevis. Man vender det blinde øje til truslen, som så lige så stille vokser sig større,« siger Sander Jensen.
I sidste uge endte Århus endnu engang med at fremstå som den voldelige højrefløjs danske epicenter. Politiken bragte en række artikler om, hvordan et hidtil ukendt netværk af højreekstremister, kaldet ORG, også tager sit udspring i den østjyske by. Langt de fleste af netværkets medlemmer er fra Århus, hvor der angiveligt også drives en højrenational privatskole, og ifølge researchgruppen Redox har politiet ved et arrangement fundet flere våben.
Lang historie
Oplysningerne om ORG skriver sig ind i en langt fra ny historie, som handler om, hvordan Århus fungerer som højrefløjens højborg, og medierne har de seneste år afsløret adskillige eksempler på politisk motiverede overfald og hærværkshændelser.
»Mit indtryk er, at et flertal af de politiske partier i Århus byråd ikke vil sætte fokus på emnet, fordi de er bange for, at det vil skade byens image. Men problemet er, at det kommer op igen og igen. Nu med afsløringerne af ORG. Det ender med at udstille, hvordan Århus by ikke har udvist rettidig omhu ved at lave en målrettet indsats mod politisk vold,« siger Sander Jensen.
Sidste år udkom bogen 'Forklædt som Nazist', og i kølvandet på afsløringer af blandt andet unge drenges færden i højreradikale miljøer, rykkede både daværende borgmester Nicolai Wammen (S) og Venstre-rådmand Laura Hay ud med krav om styrket indsats mod højreekstremisme.
I dag har borgmesteren sagt sit job op, hvorfor han ikke ønsker at kommentere sagen, og Laura Hay har ikke svaret på Informations henvendelser.
Men Århus Kommunes SSP-afdeling oplyser, at de ikke er bekendt med decideret nye initiativer, som skulle være iværksat det seneste år.
Den samlede indsats er godt nok først kommet i drift fra januar 2011, men har været under opsejling siden 2007.
Det betyder dog langt fra, at byen vender det blinde øje til radikalisering og vold, understreger Toke Agerschou, der er leder af indsatsen.
Han forklarer, hvordan der både arbejdes med de enkelte unge, deres lærere og gademiljøet. Desuden har byen fået et såkaldt 'Infohus', hvor bekymrede borgere kan henvende sig.
»Fra november sidste år afdækkede vi også systematisk, hvem de unge var. Hvor mange de var, hvordan de havde det og så videre. Vi følger området meget meget nøje, men det har ikke været nødvendigt med yderligere initiativer,« siger Toke Agerschou, som dog efterlyser bedre rammer for forebyggelse af voksnes radikalisering.
»Vores indsats er kun for dem under 18 år, og der er intet lovgrundlag for, at kommunen påtager sig ansvaret for forebyggende aktiviteter for personer over 18 år. Det ville ellers give god mening, og her kunne man enten som signal fra regeringen eller som lovgrundlag godt pege på opgaven for de over 18-årige,« siger han.
Stoltenbergs strategi
Socialdemokraten Jacob Bundsgaard Johansen har for nylig overtaget byens borgmesterstol. Derfra kan han ikke genkende billedet af, at Århus Kommune skulle have sovet i timen. Han henviser til de mange SSP-initiativer, som også skal ses i sammenhæng med den løbende indsats hos Østjyllands Politi og PET.
Det være sagt, så står byen over for en opgave, som handler om at igangsætte en demokratidebat, påpeger Jacob Bundsgaard Johansen og refererer blandt andet til, hvordan den norske statsminister, Jens Stoltenberg, har mødt had og tragedie med krav om åbenhed og demokrati.
»De fleste almindelige danskere synes ikke, at vi skal have hemmelige netværk og registrere folk. Det hører ikke hjemme i et demokratisk samfund, og derfor vækker det foragt. Men så må vi ærligt diskutere det og gå i dialog med unge mennesker om, hvad et demokratisk samfund er. Vi skal have mere åbenhed, tolerance og imødekommenhed,« siger Jacob Bundsgaard Johansen og henviser til, at der også findes et exit-program for over 18-årige, som har brug for hjælp til at forlade radikale miljøer, hvad enten det er højrefløjen, venstrefløjen eller en religiøs gruppering, de vil ud af.
- Men problemet har eksisteret i 20 år. Skulle I ikke have iværksat indsatsen noget før så?
»Vi gør i hvert fald alt, hvad der står i vores magt for at bekæmpe problemet her og nu, og der er al mulig grund til at gøre det og fortsætte den indsats, vi har sat i værk,« siger han.

