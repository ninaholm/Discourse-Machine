Vismænd vil nu fremhæve usikkerhed i økonomiske vækstskøn
De økonomiske vismænd vil gøre mere for, at usikkerheden i de økonomiske prognoser ikke overses, siger overvismand Hans Jørgen Whitta-Jacobsen. Andre prognosemagere er bekymrede for, hvorvidt for meget fokus på prognosernes usikkerhed slører deres budskab
Overvismand Hans Jørgen Whitta-Jacobsen indrømmer: ’Der har altid været en voldsom mangel på præcision i prognoserne. Men det, de bruges til, kræver heller ikke nødvendigvis så meget præcision.’


 
	Samtidig med at de økonomiske prognosemagere siger, at man ikke kan forudsige den økonomiske vækst præcist, giver de selv detaljerede skøn for næste års vækst.

	Helt ned til én decimal skønner prognoserne sædvanligvis over de økonomiske udsigter, selv om den gennemsnitlige fejlmargin i prognoserne er markant større, som Information kunne påvise i weekenden.

	Derfor vil de økonomiske vismænd gøre mere for at understrege usikkerheden i deres økonomiske prognoser, så vækstskønnet ikke læses som en helt nøjagtig forudsigelse.

	»Måske skal vi drage den konsekvens, at vi mere tydeligt end i dag gør opmærksom på usikkerheden,« siger overvismand Hans Jørgen Whitta-Jacobsen til Information.

	»Det er ikke godt nok bare at sige, at det altid har været underforstået, at der var en betydelig usikkerhed.« Informations undersøgelse af fire årtiers økonomiske prognoser viser, at der er en gennemsnitlig årlig forudsigelsesfejl på et procentpoint i prognosernes vækstskøn. Altså en afvigelse som er langt større end det præcise decimaltal, som prognosemagerne forsøger at skønne væksten til.

	»Måske har usikkerheden været mere kendt inden for miljøet, end den har været i den bredde offentlighed. Derfor kan det sagtens være, at det er en god idé mere eksplicit at beskrive den usikkerhed, der er,« siger overvismanden.

	I blandt andet Den Europæiske Centralbank (ECB) skønner man over væksten i intervaller. Da centralbanken i december offentliggjorde sit seneste vækstskøn for euroområdet, lød det på 0,4-1,8 procent vækst i 2014.

	Og noget lignende kunne man godt gøre i Danmark, medgiver både Nationalbanken, Nordea og Dansk Industri. Men de er mere usikre på, om de også vil skrive usikkerheden tydeligere ind i deres prognoser.

	Journalisterne misforstår

	»Det kunne man godt, og det er der også andre, der gør,« siger Per Callesen, direktør i Nationalbanken, og peger på, at også den britiske centralbank systematisk laver sine skøn i intervaller. I Nationalbanken vil man dog ikke umiddelbart gøre noget anderledes i forhold til bankens prognoser.

	»Det er en afvejning af, hvor meget, man risikerer at tåge budskaberne til,« forklarer Per Callesen.

	»Vi overvejer hele tiden, hvordan vi præsenterer det. Og forsøger at udlægge, hvilken usikkerhed der er på skønnene. Men der er også et hensyn til, at teksten skal være læsbar,« siger han, men slår dog samtidig fast, at »der ikke er noget forkert i at lave usikkerhedsintervaller omkring de skøn, man laver. Det kunne man godt«.

	Ifølge nationalbankdirektøren opstår de fleste misforståelser dog primært, når bl.a. journalister udlægger det som noget markant, hvis en prognose justeres 0,1 procent i den ene eller anden retning.

	»Det har vi bemærket – med en lille undren – at det er det, man vælger at fremhæve som det interessante, hver gang vi kommer med en ny prognose. Men det kan vi ikke lave om på. Vi kan jo ikke skrive aviserne. Jeg synes, at vi gør, hvad vi kan for at forklare, hvad der er af usikkerhed, og hvad man skal interessere sig for, når man kigger på prognosen,« siger Per Callesen.

	Også Nordea og DI afviser

	I Nordea og Dansk Industri anerkender man, at vækstskøn i intervaller ville være en god måde at udtrykke usikkerheden på, men også her er man bekymret for, om budskabet vil blive mudret.

	»Det burde vi dybest set også gøre,« erkender Klaus Rasmussen, cheføkonom i Dansk Industri. Han mener dog samtidig, at det er for svært at formidle vækstskønnene i intervaller.

	Og når Dansk Industri forudsiger væksten, så skal det læses som et interval, selv om man kun skriver et enkelt decimaltal. Lyder skønnet f.eks. på 1,7 procent, så betyder det reelt, at Dansk Industri forventer, at væksten vil lande et sted mellem 1,5 og to procent, forklarer Klaus Rasmussen.

	»Der er ikke nogen, der forsøger at sige, at der ikke er i hvert fald en halv procents usikkerhed,« siger han.

	»Man kunne godt lave et interval omkring vækstskøn. Men jeg vil tro, at mange af dem, vi har som hovedmodtagere af vores prognoser, gerne vil have, at vi tager en holdning – hvis forudsigelsen er fra 0,2 til 1,2 procent, hvad kan det så bruges til,« siger Helge J. Pedersen, der er cheføkonom i Nordea. »Der er blevet tradition for, at man kører på decimalen. Det gør alle prognosemagere,« siger han. Helge J. Pedersen forklarer, at man i 1990’erne skønnede over væksten ned til en kvart procent. Og tidligere endnu skønnede man kun over væksten ned til halve procenter.

	Både Helge J. Pedersen og Klaus Rasmussen påpeger også, at det kan blive svært at anslå usikkerheden i prognoserne, så man kan lave et interval omkring vækstforudsigelsen, på samme måde som der ved f.eks. en meningsmåling er angivet en statistisk usikkerhed.

	Hvis man som Information kigger på den gennemsnitlige årlige forudsigelsesfejl de seneste fire årtier, så får man netop kun den historiske usikkerhed. Og det er et problem, erkender også overvismanden. For det er ikke sikkert, at opgørelsen også fanger den fremadrettede usikkerhed korrekt.

	»Problemet med at angive usikkerhedsintervaller er, at selv usikkerhedsintervallerne har vi svært ved at være præcise med,« siger Hans Jørgen Whitta-Jacobsen.

	»Men det ændrer ikke på, at vi omkring hele sprogbrugen godt kunne være bedre til klart at videreformidle den usikkerhed, der ligger,« siger han.

	I praksis er usikkerhedsintervaller dog ikke nødvendigvis det mest relevante at kende for prognoserne, mener overvismanden.

	»Der har altid været en voldsom mangel på præcision i prognoserne. Men det, de bruges til, kræver heller ikke nødvendigvis så meget præcision,« forklarer Hans Jørgen Whitta-Jacobsen.

	F.eks. vurderer vismændene i øjeblikket, at der er betydelig ledig kapacitet i økonomien. Når de skal tage stilling til, om de skal anbefale at stimulere økonomien yderligere næste år, så afhænger det af, om væksten næste år bliver så kraftig, at det kan lukke den ledige kapacitet, eller om politiske initiativer bør understøtte væksten.

	»Der skal vi bruge en prognose, og det er primært det, vi bruger en prognose til,« forklarer Hans Jørgen Whitta-Jacobsen.

	Det centrale i det er, i hvilken grad væksten vil være over eller under det såkaldte strukturelle niveau – altså hvad økonomien i normale år vokser med.

	»Er der udsigt til så meget vækst, at den ledige kapacitet i stor udstrækning forsvinder af sig selv? Det er nemlig afgørende for, om man skal stimulere økonomien eller ej,« siger Hans Jørgen Whitta-Jacobsen og tilføjer:

	»Vi ser ikke en vækst næste år, der er voldsomt over det strukturelle, og derfor føler vi os på tryg grund i forhold til at sige, at så kan vi anbefale, at man lemper finanspolitikken.«

Følg Informations serie om prognoserne på Databloggen

