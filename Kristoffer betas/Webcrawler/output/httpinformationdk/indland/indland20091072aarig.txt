72-årig dement iraker fængslet
Tvangsudsendelse til Bagdad er næste skridt, efter at den svært demente afviste irakiske asylansøger, Hassan Gardi, i går blev indsat i Ellebæk Fængsel. De danske myndigheder har ikke ønsket at afvente resultatet af en hjernescanning
Den afviste irakiske asylansøger Hassan Gardi er svært dement og kan hverken spise eller gå på toilettet selv. Men han kan ikke få humanitær opholdstilladelse i Danmark. Nu er han og hans kone blevet fængslet med henblik på tvangsudvisning til Bagdad.


 I går blev den 72-årige svært demente afviste irakiske asylansøger, Hassan Gardi, og hans kone, Gulizar, fængslet. Det erfarede Information sent i går aftes.
»Det er fuldstændig chokerende. Jeg havde ikke troet, man ville gøre sådan noget mod en mand, der er så syg,« siger juristen, Dlovan Abdulla, der igennem de senere måneder har hjulpet Hassan og Gulizar Gardi med at undgå den tvangsudvisning, der har ventet dem, siden Danmark den 13. maj indgik en hjemsendelsesaftale med Irak.
Som det tidligere er fremgået af Information, er Hassan Gardis demens ifølge en speciallægeerklæring »at sidestille med psykisk sygdom af meget alvorlig karakter.«
Sygdommen er således så fremskreden, at han ingenting kan på egen hånd. Hver dag mader hans kone ham, hjælper ham med at tage tøj på og vasker ham, når han har tisset i bukserne. Desuden har Hassan Gardi forhøjet blodtryk, dårligt hjerte og lider under posttraumatisk stresstilstand, PTSD
Det har imidlertid ikke gjort indtryk i Integrationsministeriet, der den 23. juli afslog at genoptage hans sag om humanitær opholdstilladelse.
Stik imod speciallægeerklæringen samt WHOs system til klassifikation af sygdomme, som ministeriet selv benytter, konkluderede man nemlig, at Hassan Gardis demens ikke er en psykisk sygdom af meget alvorlig karakter - hvilket ifølge ministeriets retningslinjer ville have kunnet udløse humanitær opholdstilladelse.
»Endvidere kan det forhold, at De, Hassan Mohammad Hussein Gardi, ikke er i stand til at klare Dem selv, og at De er fuldstændig afhængig af pleje fra andre, ikke føre til et andet resultat,« tilføjede den ansvarlige embedsmand i ministeriet.
Tavst ministerium
Hassan og Gulizar Gardi var blandt de irakere, der i sommer søgte tilflugt i Brorsons Kirke. Da kirken blev ryddet natten til den 13. august, efterlod politiet parret alene på gaden, mens de arresterede de unge mænd. Her flakkede de to rundt et par timer, indtil de blev samlet op af aktivister.
Da Information mødte parret sidst i august, holdt de sig skjult et sted i København. De valgte imidlertid at flytte ind på asylcentret Kongelunden, efter Dlovan Abdulla den 31. august endnu en gang havde søgt om at få genoptaget Hassan Gardis sag om humanitær opholdstilladelse. Ministeriet svarede nemlig den 11. september, at man ikke ville behandle sagen, fordi parret var gået under jorden.
Så snart parret var flyttet ind på asylcentret gav Dlovan Abdulla besked til Integrationsministeriet.
»Jeg skrev til dem, at jeg regnede med at høre fra dem. Men de henvendte sig aldrig,« fortæller hun.
Dlovan Abdulla arbejdede imidlertid videre på at skaffe Hassan Gardi en humanitær opholdstilladelse, og tirsdag i sidste uge lykkedes det hende at få ham hjernescannet.
Skanning unødvendig
Allerede tilbage i juli havde speciallæge i neurologi Bjarne Degnbol, efter at have undersøgt Hassan Gardi, anbefalet en scanning, således at demensdiagnosen kunne blive præciseret. Det fremgik af den oprindelige ansøgning om genoptagelse af sagen om humanitær opholdstilladelse. Men den undersøgelse anså Integrationsministeriet ikke for nødvendig.
»I lyset af ovennævnte har ministeriet ikke fundet anledning til at afvente resultatet af en eventuel CT- eller MR-skanning af Deres hjerne,« lød beskeden til Hassan Gardi i afslaget fra ministeriet dateret 23. juli. Og det lader til, at ministeriet stadig ikke er interesseret i resultaterne af scanningen.
»Onsdag sendte jeg en mail til den embedsmand i ministeriet, der har behandlet sagen. Jeg skrev, at der var blevet foretaget en scanning, og at jeg ville fremsende resultatet, så snart det forelå. Men jeg fik ikke noget svar,« forklarer Dlovan Abdulla.
Resultatet af scanningen er endnu ikke klar, men i går blev Hassan og Gulizar Gardi altså arresteret i det asylcenter, som de flyttede ind i, for at Integrationsministeriet kunne behandle deres sag.
Næste skridt efter fængslingen er tvangsudsendelse.
Det har ikke været muligt at få en kommentar fra integrationsminister, Birthe Rønn Hornbech. Som Information tidligere har kunnet dokumentere, har hun tildelt stadig færre humanitære opholdstilladelser til irakere i sin tid som minister, selvom antallet af ansøgninger har været stabilt.


