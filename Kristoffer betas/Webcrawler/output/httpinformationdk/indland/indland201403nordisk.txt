Nordiske unge skal have lettere ved at blive danskere end unge udlændinge født på Nørrebro
Justitsministeriet har sendt et lovudkast i høring om nemmere adgang til statsborgerskab for unge udlændinge, der er født i Danmark. Men kravene er strammere for unge udlændinge, der er født i Danmark, end for unge fra de nordiske lande, påpeges det i høringssvar


 
	Regeringen vil bruge reglerne om statsborgerskab til aktivt at fremme integration. Derfor vil Justitsministeriet ifølge lovkataloget i nær fremtid fremlægge et lovforslag, der skal gøre det lettere at få statsborgerskab for unge, der er født og opvokset her i landet.

	I lovudkastet, som ministeriet sendte i høring før jul, var betingelserne bl.a., at de unge har boet i Danmark i 12 år og enten har bestået folkeskolens afgangsprøve med mindst 02 eller er mellem 18 og 19 år. Desuden skal de unge bl.a. være ustraffede og heller ikke være sigtede for en lovovertrædelse.

	Selv om lovudkastet sigter på at gøre det nemmere i fremtiden for unge udlændinge at få dansk statsborgerskab, hvis de eksempelvis er født på Nørrebro i København, er kravene dog stadig så stramme, at det er lettere for unge finner fra Tammerfors eller svenskere fra Harparanda at blive danske statsborgere, hvis de er flyttet til Danmark som børn.

	Det fremgår af høringssvaret til ministeriets lovudkast fra Institut for Menneskerettigheder (IMR), der derfor anbefaler, at kravene til de unge udlændinge »ikke gøres strengere end de krav, der stilles til unge nordiske statsborgere«.

	Unge finner, islændinge, nordmænd eller svenskere, der f.eks. er flyttet til Danmark som børn, har således en periode på fem år, fra de er 18 til 22 år, hvor de kan få dansk statsborgerskab ved erklæring, som det hedder, når udlændinge får dansk statsborgerskab uden at skulle bestå særlige prøver som eksempelvis indfødsretsprøven om dansk historie og samfundsforhold.

	Derimod får unge udlændinge altså kun en periode på et år, selv om de er født og opvokset i Danmark. Tilsvarende behøver de unge fra de nordiske lande kun at have haft bopæl i Danmark i 10 år, hvor kravet er 12 år for unge udlændinge født i Danmark.

	Ifølge IMR var der sidst i 2013 ca. 4.400 unge såkaldte efterkommere i alderen 15-18 år, som er født i Danmark, men som ikke har dansk statsborgerskab.

	Danmark som nr. sjok

	Sammenlignet med adgangen til statsborgerskab for unge udlændinge i de øvrige nordiske lande er lovudkastets erklæringsmulighed for unge udlændinge født i Danmark »meget stram«, kritiserer IMR.

	Derfor anbefaler IMR, at der indføres en generel ret for børn til at søge indfødsret i lighed med, hvad der gælder i de øvrige nordiske lande.

	De andre nordiske lande giver ifølge IMR’s høringssvar en særlig let adgang til statsborgerskab for unge, der er vokset op i landet.

	Desuden er opholdskravet kortere end det, regeringen foreslår i lovudkastet skal gælde for danske unge.

	I Finland kan en udlænding således få statsborgerskab efter højst 10 år ophold.

	I Island er kravet til statsborgerskab, at de skal være flyttet til Island før 11 års alderen. I Norge kan børn søge statsborgerskab, når de er 12 år, og opholdskravet er fem år. I Sverige kan alle børn få statsborgerskab efter fem års ophold. For de 18-20 årige er kravet, at de har boet i Sverige siden 13 års alderen.

	Kritik af for stramme regler

	Muligheden for statsborgerskab ved erklæring skal ifølge lovudkastet gælde for ustraffede unge. Men her sættes barren så lavt, at for mange udelukkes, mener organisationen Red Barnet.

	Ifølge organisationen bør Danmark tage ansvar for alle unge, der fødes her i landet, og derfor skal der være adgang til statsborgerskab, medmindre »en person har begået en meget alvorlig kriminalitet«.

	»Det er vores opfattelse, at lovforslagets kriterier omfatter sanktioner, der ikke er omfattet af ’meget alvorlig kriminalitet’,« skriver Red Barnet i sit høringssvar.

	Lovudkastet trækker grænsen bl.a. ved en bøde på 3.000 kr. for overtrædelse af straffeloven, bøde for spirituspåvirket kørsel, samt en advarsel efter eller overtrædelse af lov om euforiserende stoffer.

	Også organisationen Danes Worldwide, som ifølge sit høringssvar varetager »udedanskeres interesser«, opfordrer Justitsministeriet til »at bløde lidt op for disse tre bestemmelser, da det ikke er utænkeligt, at et ungt og i øvrigt intelligent menneske kan komme i en uheldig situation, hvor den pågældende begår en mindre lovovertrædelse«.

	Ifølge høringssvaret fra Børnerådet er det i den forbindelse »afgørende, at der reelt er tale om en alvorlig lovovertrædelse, før muligheden for indfødsret frafalder. Det bør sikres, at der er proportionalitet imellem lovovertrædelsen og det, lovovertrædelsen medfører for den unge,« skriver formanden Per Larsen og peger på, at det må være en »formildende omstændighed«, hvis der er tale om unge, der har »en psykisk lidelse, som har medført kriminaliteten.«

	Børnerådet hilser det på linje med andre høringsparter velkomment, at lovudkastet i øvrigt ligestiller børn født i og uden for ægteskab, ligesom udkastet vil gøre det muligt for børn, der fødes i fremtiden, at erhverve dansk statsborgerskab straks fra fødslen, hvis blot deres far, mor eller med-mor er dansk.

