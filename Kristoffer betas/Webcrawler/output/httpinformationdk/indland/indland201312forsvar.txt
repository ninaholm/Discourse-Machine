Forsvarets medarbejdere er mindre tilfredse
En HR-undersøgelse blandt forsvarets medarbejdere viser, at tilfredsheden og motivationen er faldet, mens flere ønsker at søge væk. Særligt officererne er presset. Det er effekten af det seneste forsvarsforlig, mener fagforeninger


 
	Forsvarets medarbejdere er blevet mindre tilfredse med deres arbejdsplads på de tre nøgleparametre, som forsvaret opstiller i en HR-undersøgelse. I den seneste rundspørge, der netop er blevet offentliggjort, svarede 74 procent, at de var tilfredse med deres arbejde, mens 58 pct. var motiverede. I den tilsvarende undersøgelse fra maj i år var 81 pct. tilfredse og 62 pct. motiverede. Samtidig er antallet af medarbejdere, der ønsker at arbejde i forsvaret om to år faldet fra 74 til 69 pct. Og antallet af utilfredse og umotiverede medarbejdere i forsvaret er også større end i den offentlige sektor som helhed: Her er 82 pct. tilfredse og 68 pct. motiverede.

	Forklaringen skal formentlig findes i implementeringen af det seneste forsvarsforlig, hvor forsvaret skal spare 2,7 milliarder kroner, mener Bent Fabricius, formand for Hovedorganisationen af Officerer i Danmark (HOD):

	»Min primære forklaring er, at det er inden for de sidste tre-fire måneder, at forsvaret virkelig er blevet ramt af forliget. Indtil nu har den været en aftale på et stykke papir, men nu bliver den implementeret, og det kan man mærke rundt omkring i forsvaret lige nu,« siger han.

	Samme opfattelse har hans formandskollega, Flemming Vinther, fra de menige soldaters fagforening, Hærens Konstabel- og Korporalforening (HKKF). Han er nærmest overrasket over, at tilfredsheden ikke er lavere:

	»Forsvaret er midt i en omlægning, som skaber stor usikkerhed, og hvor mange militære ansatte venter på at få den endelige dom, og en del civile allerede er blevet afskediget. Så jeg synes faktisk, at man ligger hæderligt i den her måling,« siger Flemming Vinther.

	Han understreger dog, at undersøgelsen handler om forsvarets samlede personel, og derfor kan den dække over medarbejdergrupper eller tjenestesteder, »hvor det går rigtig dårligt«.

	Det er kun anden gang, at forsvaret gennemfører HR-undersøgelsen, og derfor halter svarprocenterne. 33 pct. har svaret, og det er for lidt til at kunne sige noget om de enkelte grupper, fortæller Martin Boelt Kristiansen fra Personelstrategisk Afdeling i Forsvarskommandoen:

	»Det er en statistisk krævende undersøgelse, så det kræver ret meget at få solide fakta. Men forhåbentlig kan vi komme i dybden og se specifikt på for eksempel officers- eller befalingsmandsgruppen, når vi laver undersøgelsen for tredje gang i begyndelsen af det nye år,« siger han.

	Officerer søger væk

	Undersøgelsen viser dog også, at lidt flere af forsvarets medarbejdere ønsker at fastholde deres ansættelse de næste to år end i den samlede offentlige sektor. 69 pct. ønsker at blive i forsvaret, mens 64 pct. i den offentlige sektor ønsker at blive hos deres arbejdsgiver. Her skiller officererne sig til gengæld ud, da 14 pct. flere officerer tænker på at forlade forsvaret.

	»Jeg tror, at det her er udtryk for, at mine medlemmer er rystede,« siger HOD-formand, Bent Fabricius: »De går og venter på, om nogen af dem skal afskediges, og det er ikke rigtig sket før. Vi skal have en ny officersuddannelse og en ny måde at søge job på. Det nuværende forlig rammer i vid udstrækning officererne i større omfang end mange andre grupper i forsvaret.«

	Flemming Vinther påpeger, at det nye forsvarforlig også rummer lukninger og sammenlægninger af kaserner og tjenestesteder, som også rammer hans medlemmer:

	»Det er selvfølgelig en kæmpe omvæltning for den enkelte familie, men som gruppe har vi prøvet det før. Det her forlig rammer til gengæld officersgruppen mere, end de plejer at gøre,« konstaterer de menige soldaters formand.

	Ifølge Bent Fabricius viser materialet bag undersøgelsen også tegn på, at officersgruppen skiller sig negativt ud på flere andre parametre. Derfor håber han også, at den næste HR-undersøgelse når op på en svarprocent, der gør det muligt at gå mere i dybden:

	»Vi har accepteret, at der ikke er grund til at tage en stor diskussion, til vi har et tilstrækkeligt stort statistisk materiale. Vi kan se, at vores gruppe skiller sig negativt ud på en række områder. Men vi ved ikke endnu, om det vil vise sig i en grad, så der virkelig skal gøres noget,« siger officersformanden.

