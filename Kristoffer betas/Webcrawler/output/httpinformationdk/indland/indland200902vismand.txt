Vismand: Pas på med panikreaktion
Vismændene skruer nu op for de dystre udsigter og anbefaler bl.a. at fjerne loftet over kommunale investeringer for at stimulere økonomien. Men krisefrygten er stadig overdrevet, mener vismand Hans Jørgen Whitta-Jacobsen. Mange danskere vil helt paradoksalt opleve krisen som en forbedring
-Samfundet er godt rustet til at imødegå krisen - og for alle dem, der ikke mister deres job, kan sådan en krise paradoksalt nok nærmest være fordelagtig,- siger Hans Jørgen Whitta Jacobsen.


 Lad os tage de dårlige nyheder først: Udviklingen af den økonomiske krise har nu taget så meget fart, at de økonomiske vismænd skruer op for pessimismen. 
I deres rapport fra november forudså de, at krisen ville medføre et faldende BNP og en stigende ledighed - toppende med 120.000 ledige i 2011. Men de seneste måneders nedtur i eksport og forbrugertillid har overrasket- og vi er nu rykket tættere på det "risikoscenarie", som vismændene også beskrev i deres rapport: Et endnu større BNP-fald og en ledighed, der kommer op på 150.000 personer. 
"Vi vurderer nu, at vi befinder os nogenlunde midt imellem den oprindelige prognose og risikoscenariet," siger økonomisk vismand Hans Jørgen Whitta-Jacobsen.
Derfor opfordrer nu også vismændene regeringen til at fjerne anlægsloftet for kommunerne for at sætte mere gang i den skrantende økonomi - og også en under-finansiering de første år af en kommende skattereform kan være fornuftigt.
Men politikere og andre bør slå koldt vand i blodet, før man griber til panikløsninger, siger Whitta-Jacobsen.
"Det er stadig klogt at se tiden an de næste tre måneders tid, inden man beslutter, hvor meget en skattereform skal være underfinansieret, og inden man griber til yderligere finanspolitiske lempelser. Det er der rigelig tid til at tage stilling til."
Ikke som i 1980'erne
For nu kommer de gode nyheder: På trods af en historisk verdensomspændende krise, stigende ledighed og konjunkturpile, der alle går nedad, så er Danmark ikke i nærheden af den massive krise-situation, der prægede samfundet i 80'erne og begyndelsen af 90'erne.
"Fra 1982 til 1986 havde vi en højkonjunktur med høj produktionsvækst og faldende ledighed. Men allerede, da ledigheden kom ned på omkring syv procent - et niveau, som vi i dag anser for meget højt - gik der inflation og løneksplosion i den," forklarer vismanden.
Resultatet var en elendig samfundsøkonomi, stigende gæld og et 36 mia. kr. stort underskud på betalingsbalancen. Dét satte Schlüter-regeringen en effektiv stopper for med 'kartoffelkuren' - og den udløste en eksplosiv stigning i arbejdsløsheden i de følgende år: 
I 1993, inden Nyrup-regeringen 'kickstartede' økonomien med en kombination af offentlige investeringer og arbejdsmarkedsreformer, havde Danmark næsten 350.000 arbejdsløse, svarende til cirka 12,4 procent af arbejdsstyrken.
Reformerne virkede - og vi har siden været vant til næsten konstant faldende ledighedstal. I dag er antallet af arbejdsløse så rekordlavt - under tre procent - at politikerne risikerer at gå i panik alt for hurtigt, når ledigheden nu begynder at stige igen, siger Whitta-Jacobsen.
Ingen katastrofe
"Hvis man i 1993 havde sagt, at vi godt kan fastholde en ledighed på fem procent, ville folk have betragtet det som utopisk og ekstremt ønskeligt. Nu er vi på vej op mod fem procent - og nu synes man, at det er en katastrofe," siger han.
Vismanden er helt på det rene med, at arbejdsløshed kan være en katastrofe for hver enkelt dansker, der bliver ramt. Men der er meget stor forskel på at miste jobbet i den nuværende situation og så en situation som dengang.
"Selv en ledighed, der topper på fem procent - altså ca. 125.000 -  er ikke lige så slem. Den vil nemlig i høj grad manifestere sig ved, at et stort antal mennesker har nogle kortere perioder i ledighed," siger han.
Meget værre vil det se ud, hvis ledigheden først topper ved ni procent. Så vil en meget stor del af de arbejdsløse nemlig ende som langtids-ledige - med langt større sociale omkostninger som resultat. Det er den vigtigste grund til, at politikerne skal se udviklingen an, inden de fyrer de store budgetoverskud af på omfattende finanspolitiske indgreb, påpeger Whitta-Jacobsen.
"Hvis nu man ved hjælp af finanspolitikken kan holde ledigheden to procentpoint lavere - svarende til 50.000 personer - så er reduktionen fra ni til syv procent langt, langt vigtigere end den fra fem til tre," siger han. 
Hans Jørgen Whitta-Jacobsen peger desuden på noget "fuldstændigt paradoksalt" i den truende krise. For alle de danskere, der ikke er i risiko for at miste jobbet, kan de sorte tider vise sig at være helt gavnlige for deres privatøkonomi. 
Lønstigning mere værd
"De lønstigninger, der blev aftalt ved overenskomsterne sidste år, var meget store - for de afspejlede en forventning om, at inflationen ville blive meget høj på grund af manglen på arbejdskraft. Nu kommer krisen, og straks falder inflationen. Det betyder, at de lønstigninger,  man fik dengang, er meget mere værd i forhold til priserne på de varer, man skal købe," siger han - og peger desuden på kommende skattelettelser og dem, der trådte i kraft 1. januar. 
"Hvis man læser avisoverskrifterne, tror man jo, at vi alle sammen bliver arbejdsløse om tre måneder. Men sådan er det ikke. Samfundet er godt rustet til at imødegå krisen - og for alle dem, der ikke mister deres job, kan sådan en krise paradoksalt nok nærmest være fordelagtig," siger Hans Jørgen Whitta Jacobsen. 

