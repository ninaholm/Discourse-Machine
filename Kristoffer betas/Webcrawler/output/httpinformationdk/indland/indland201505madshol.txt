Mads Holger: Konservative risikerer at blive et småborgerligt parti
Manglende dannelse, fællesskab og identitet medfører, at  Konservative risikerer at blive et småborgerligt parti, siger den  konservative folketingskandidat Mads Holger, der får opbakning fra professor Ditlev Tamm. Partiformand Søren Pape Poulsen svarer, at han glæder sig over debatten.

 Mads Holger ærgrer sig blandt andet over, at De Konservative »tilsiger at kommunikere ’i øjenhøjde’,« som han siger. »Det er et mantra, der kendetegner dansk politik fra højre til venstre. Det vil jeg skide et stykke. Jeg ved ikke, i hvilket omfang det er opportunt at artikulere den slags op til et valg, men jeg er en mand af mine meningers mod, så jeg indestår for citatet. Den værste slags snobberi er snobberi, der vender nedad«


 Den konservative folketingskandidat Mads Holger fremsætter nu en opsigtsvækkende kritik af sit eget parti. Det sker i et interview med Information.
»De problemer, jeg søger at artikulere på vegne af hele nationen og også i koncentreret form, er de samme problemer, der karakteriserer Det Konservative Folkeparti. Dette vil sige manglende dannelse, manglende fællesskab, manglende identitet,« siger Mads Holger til Information.
Mens David Camerons genvalg i Storbritannien viser, at tidsånden er konservativ, formår De Konservative ikke at fange den politiske strømning, mener Mads Holger. Han advarer om, at »klassiske dannede konservative mennesker« falder fra som vælger: »De begynder at se med skepsis på partiet. Det Konservative Folkeparti risikerer at blive et småborgerligt parti,« siger han.
Mads Holger ærgrer sig blandt andet over, at De Konservative »tilsiger at kommunikere ’i øjenhøjde’,« som han siger. »Det er et mantra, der kendetegner dansk politik fra højre til venstre. Det vil jeg skide et stykke. Jeg ved ikke, i hvilket omfang det er opportunt at artikulere den slags op til et valg, men jeg er en mand af mine meningers mod, så jeg indestår for citatet. Den værste slags snobberi er snobberi, der vender nedad.«
Den konservative partiformand Søren Pape Poulsen tager positivt imod kritikken fra folketingskandidaten. »Det Konservative Folkeparti er et rummeligt parti, med masser af synspunkter og med medlemmer med vidt forskelligt udgangspunkt. Sådan har det altid været, og sådan vil det også være fremover. Og som formand for partiet er jeg altid kun glad for, at vi har engagerede medlemmer som ønsker det bedste for vores parti, og som har forslag til, hvordan vi kan tiltrække flere vælgere.«
Spørger man juraprofessor Ditlev Tamm, der er erklæret konservativ og har skrevet en bog om partiets historie, er kritikken fra Mads Holger helt på sin plads.
»Det er et småborgerligt parti. Risikoen er nu, at partiet forsvinder. Det er på en vis måde allerede forsvundet. Det er kun navnet, der er tilbage,« siger Ditlev Tamm, der erklærer sig enig i, at de klassiske konservative vælgere ser med skepsis på partiet: »Det har han jo ret i. De har forladt partiet for længst. Det har de, fordi partiet har været ledet på en måde og formuleret sig sådan, at det ikke har været noget, klassisk dannede mennesker kunne slutte op om. Hovedskylden ligger på valget af Bendt Bendtsen som partiformand. Siden da har ledelsen ikke artikuleret sig, så det intellektuelle står i forgrunden,« siger Tamm til Information.
Læs interviewet med den konservative folketingskandidat Mads Holger i lørdagens avis og på information.dk

