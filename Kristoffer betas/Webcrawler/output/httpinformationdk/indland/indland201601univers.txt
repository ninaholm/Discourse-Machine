Universiteter samarbejder stadigt mere med industrien
Københavns Universitets forsøg på at tiltrække penge fra olieindustrien illustrerer, hvordan universiteterne i stigende grad involverer sig i samfundet ved at skaffe forskningsmidler fra private aktører. Men det er en ’farlig’ udvikling, som truer den frie forskning, mener en ekspert


 Når Mikael Bols, leder af Kemisk Institut på Københavns Universitet, blandt andet begrunder ansættelsen af kemiprofessor Theis Ivan Sølling, som har arbejdet for Mærsk i Qatar, med, at Theis Ivan Sølling har »en forudsætning for at kunne tiltrække penge fra olieindustrien«, er det udtryk for en »farlig« udvikling, som de senere år har præget universitetsverdenen.
Det mener Mogens Ove Madsen, lektor i samfundsøkonomi på Institut for Økonomi og Ledelse, Aalborg Universitet.
»Det er blevet en yndet beskæftigelse at lede efter professorer, som selv har penge med eller kan tiltrække penge fra private aktører. Men det er farligt for universiteterne. For man kommer til at lave den forskning, som industrier af forskellig art er mest interesserede i. De kommer til at styre, hvilken forskning der skal foregå. Og man kan frygte, at de kommer til at påvirke resultaterne,« siger Mogens Ove Hansen.
Han sammenligner Københavns Universitets beslutning om, at kemistuderende i fremtiden skal tilbydes at specialisere sig i olie- og gaskemi, med Novo Nordisks indtog på de danske universiteter.
Mogens Ove Hansen mener desuden, at udviklingen de senere år er blevet forstærket af en række politiske tiltag. Eksempelvis da tidligere videnskabsminister Helge Sander (V) i 2003 lancerede sloganet ’fra forskning til faktura’ og argumenterede for et øget fokus på forskning, som kan sælges, ligesom han opfordrede forskere til at søge flere patenter. Men det var en helt forkert retning, ministeren udstak, mener Mogens Ove Hansen.
»På universitet skal man kunne lave forskning for forskningens skyld. Det er indbegrebet af grundforskning, at den alene skal være drevet af begæret for at finde ud af nye ting og nye sammenhænge,« siger han og understreger, at den fri forskning ikke alene er afgørende for at generere uafhængig viden, men også for den undervisning, der finder sted på universiteterne.
»Det kan ikke hjælpe noget, at vi kun leverer forskning fra Mærsk. Det bliver indskrænket og forsnævret. Og det er farligt for undervisningen.«
Ud af elfenbenstårnet
Maja Horst, professor og institutleder på Institut for Medier, Erkendelse og Formidling på Københavns Universitet, er enig i, at der især de seneste 20 år er sket en udvikling, hvor universiteterne »involverer sig mere med det omgivende samfund«. Og selv om hun også mener, at der kan være en række dilemmaer og udfordringer forbundet med den udvikling, mener hun, man skal passe på med at se det som noget entydigt dårligt.
Hun peger nemlig på, at der sideløbende er sket en »form for demokratisering af forskningen«.
»Siden 1980’erne har der været fokus på at få forskernes ud af elfenbenstårnet,« siger hun og forklarer, at der internt på universiteterne stadig er stor uenighed om, hvilken linje der er den rigtige. Én skole fokuserer på muligheden for at omsætte forskningen til produkter og resultater, mens en anden argumenterer for, at man kun kan sikre objektiv viden, hvis forskningen bliver sat fri.
Selv står Maja Horst »midt i mellem« de to lejre.
»Det er selvfølgelig fuldstændig afgørende at have offentlig betalt forskning, der ikke er knyttet til særinteresser. Men omvendt er den viden, der bliver produceret, svær at omsætte til løsninger, hvis vi ikke samarbejder med partnere ude i samfundet,« siger hun.
Maja Horst mener, at man fra sag til sag må vurdere, om samarbejde er forsvarligt.
»Man må hele tiden se på, hvilke slags afhængighedsforhold og frihedsrettigheder, man har brug for, i den konkrete situation. Det er for eksempel klart, at forskning om de skadelige virkninger af kernekraft ikke skal være finansieret af atomindustrien, mens det på det medicinske område til gengæld ofte er meget vigtigt med samarbejde. Men også her har man brug for uafhængig forskning i for eksempel lægemidlers bivirkninger,« siger hun og understreger vigtigheden af, at universiteterne er »mangfoldige« og ikke pr. definition udelukker forskning i bestemte områder.
»Der er masser af forskning i vedvarende energi også. Bare fordi man forsker i olie og gas, så betyder det ikke nødvendigvis, at man ikke bidrager til en mere bæredygtig verden. For der er meget spild i udvindingen, og hvis vi kan lave forskning, der minimerer det spild, så er det mere nuanceret end som så.«
»Det er klart, at hvis universiteterne er fuldstændig afhængige af eksterne midler, og vi hele tiden minimerer den offentligt betalte forskning, så vil universiteterne blive nødt til at indstille sig mere efter, hvor der kan genereres eksterne penge. Og så kan forskningen godt blive for styret af, hvem der har råd til at betale for forskning. Men der er vi ikke endnu,« siger hun.

