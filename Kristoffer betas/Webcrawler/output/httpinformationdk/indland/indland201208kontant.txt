De kontante krav er ikke længere ultimative
Først skulle regeringen ’krone for krone’ kompensere for de ’svinestreger’, den begik i skatteaftalen med V og K, lød det fra Enhedslisten. Så var ’krone for krone-kompensationen’ ikke et ultimativt krav. Det vækker forvirring i baglandet og begejstring i SF


Enhedslisten er ikke længere regeringens støtteparti,« rasede Enhedslistens Johanne Schmidt-Nielsen, da regeringen i juni indgik en skatteaftale ved Venstre og de konservative henover hovedet på Enhedslisten. En aftale med skattelettelser i toppen for syv milliarder kroner.»Der skal rettes op på regeringens svinestreger, krone for krone,« fortsatte hun og forsikrede, at »krone for krone-kompensationen« er prisen, regeringen må betale, hvis den vil gøre sig forhåbninger om at indgå den kommende finanslov med Enhedslisten.Men helt så ultimativt er kravet måske ikke alligevel. I en artikel i Ræson i mandags siger Enhedslistens fungerende politiske ordfører, Pernille Skipper, at partiet bakker fra kravet om at skulle kompenseres krone for krone ved den kommende finanslov. »Enhedslisten har ikke nogen ultimative krav til en finanslov,« siger Pernille Skipper til Ræson.»Så Johanne Schmidt-Nielsen begik en strategisk fejl, da hun 22. juni sagde, at Enhedslisten ikke stemmer for en finanslov, hvis ikke dem på overførselsindkomster kompenseres krone for krone?« spørger Ræsons journalist, hvortil Pernille Skipper svarer: »Ja, det var for firkantet sat op.«Information har kontaktet medlemmer af Enhedslistens hovedbestyrelse, og her vækker Pernille Skippers udmelding undren. Ingen af de hovedbestyrelsesmedlemmer, som Information har talt med, er blevet orienteret om, at Enhedslisten skulle have ændret kravet om, at partiet kun vil forhandle finanslov med regeringen, hvis der kompenseres krone for krone til de grupper, der er taget mest fra i skatteaftalen.Noget tyder på, at Pernille Skipper fik kolde fødder over sin udmelding i Ræson, for i går trak hun i land på sin Twitter-profil:»Muligvis klodset formulering, men mener det samme som hele tiden: Regeringen må komme med et bud på, hvordan der rettes op. Det er ikke en kovending.«Men hvad mener Enhedslisten egentligt? Er »krone for krone-kompensationen« et ultimativt krav til at ville realitetsforhandle finanslov med regeringen, eller bakker partiet fra kravet? Information ringer til Pernille Skipper:–I mandags sagde du til Ræson, at det var alt for firkantet at kræve en ’krone for krone-kompensation’, hvis I skal være med til at indgå finanslov med regeringen. I går skrev du på Twitter, at du mener det samme, som Enhedslisten hele tiden har gjort. Hvad mener I egentligt?»Jeg formulerede mig lidt klodset i Ræson. Jeg mener det samme, som vi hele tiden har gjort: At det nu er op til regeringen at komme med et bud på, hvordan de kan rette op på de uretfærdigheder, de har begået sammen med de borgerlige under skatteforhandlingerne,« siger Pernille Skipper til Information.–Stemmer i hovedbestyrelsen er ikke blevet orienteret om, at partiet skulle have skiftet holdning til kravet om ’krone for krone-kompensationen’. Hvorfor laver du så en kovending i Ræson og siger, at I ikke har nogle ultimative krav?»Jeg laver ikke nogen kovending. Jeg formulerede mig lidt klodset og mener det samme, som vi hele tiden har gjort: At det nu er op til regeringen …«–Men Johanne Schmidt-Nielsen brugte ikke bare udtrykket ’krone for krone’ én gang, men flere gange, da regeringen indgik skatteaftale med de borgerlige. Mener Enhedslisten ikke længere, at de grupper, der lider under skatteaftalen, skal kompenseres krone for krone?»Jeg gentager gerne mine tidligere svar, men andet har jeg ikke at sige,« siger Pernille Skipper.Hovedbestyrelsesmedlem Mikael Hertoft bakker op om Pernille Skipper. Han mener ikke, at hendes udtalelser i Ræson er et udtryk for en kovending i partiet.»Rent teknisk er det vanskeligt at lave en finanslov, hvor der kompenseres krone for krone. ’Krone for krone-kompensation’ er måske mere et pædagogisk udtryk, end det er praktisk. Johanne Schmidt-Nielsen havde fat i den lange ende, da hun sagde, at hun krævede ’krone for krone-kompensation’, men hvordan det præcis skal foregå, er vi fleksible overfor,« siger han og forklarer, at det vigtigste er, at der findes nye penge hos de rigeste danskere.»Efter min mening må man lave en modsatrettet skattereform, hvor man tager penge fra de rige i form af afgifter og skatter for at kompensere for det, der blev taget fra dem i skattereformen,« siger Mikael Hertoft.Selv om det stadig er uklart, hvorvidt Enhedslisten fastholder kravet om, at hver krone, der blev taget fra de fattigste under skatteaftalen, skal gives tilbage som pris for at indgå den kommende finanslov, vækker Skippers udmeldinger begejstring i SF.»Det er da dejligt, hvis Enhedslisten er på vej ned fra træet, for jeg håber bestemt på, at regeringen kan nå til enighed omkring den kommende finanslov med sit parlamentariske støtteparti,« siger finansordfører i SF, Jonas Dahl.
