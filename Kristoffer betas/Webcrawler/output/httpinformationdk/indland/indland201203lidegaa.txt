Lidegaards svendestykke sætter Danmark på kurs mod grøn omstilling
Det tog dobbelt så lang tid som ventet, men til gengæld synes alle glade for det brede energiforlig, der inden 2020 skal sikre 35 pct. vedvarende energi i det danske energisystem og 34 pct. mindre CO2-udledning. Og regningen – den bliver mindre, end selv VK kunne forestille sig
Havvindmølleparken ved Horns Rev bliver udbygget med 200 megawatt mindre, end Lidegaard havde ønsket sig – men energiaftalen er stadig meget ambitiøs, lyder det.

»Jeg tror, at der inden jul bliver landet en rammeaftale på energiområdet.«Det sagde Martin Lidegaard sidst i september, efter valgsejren til den røde blok, men før den ny regeringsdannelse. Få dage senere var Lidegaard pludselig selv klima-, energi- og bygningsminister med ansvar for at forhandle den ny energiaftale på plads. Og takket være både hårdnakket modvilje og noget, der har lignet groft drilleri fra Venstres side, kom der ikke til at gå tre, men næsten seks måneder, før aftalen var i hus.Til gengæld rækker gårsdagens energipolitiske forlig lige fra Dansk Folkeparti til Enhedslisten – kun Liberal Alliance meldte sig ud fra start – og fra stort set alle sider roses resultatet som »en sejr« i processen med at stille Danmark om til grøn, fossilfri energi inden 2050.At overtale Venstre kostede Lidegaard og regeringen en halv havmøllepark, mere biogas-støtte til landbruget samt opblødning på oliefyrs-indgrebene, men det overordnede ambitionsniveau er opretholdt, og i forhold til VK-regeringens energiudspil fra 2011 rummer den ny brede aftale bl.a. 400 megawatt (MW) mere vindkraft, nye tilskud til energirenovering, øgede energisparekrav til energiselskaberne samt en grøn erhvervsstøtteordning, der gradvist vokser til 500 mio. kr. om året.»Det brede energiforlig og de store ambitioner for vedvarende energi er et kvantespring, som vi er klar til at tage,« siger administrerende direktør Lars Aagaard, energiselskabernes interesseorganisation Dansk Energi, i en kommentar.»Men energipolitikerne skal endelig blive i arbejdstøjet, for vi har ikke råd til, at julen varer lige til påske, hver gang der skal træffes beslutninger på energiområdet,« tilføjer han.Ambitionsniveau intaktRegeringens ambitionsniveau, da forhandlingerne startede i efteråret, var bl.a. at nå op på 50 pct. elforsyning fra vind samt en reduktion af CO2-udledningerne fra energisektoren på 35 pct., begge dele i 2020. Disse mål nås stort set med aftalen. Den betyder således, at CO2-udslippet reduceres med 34 pct., mens »knap 50 pct.« af elforbruget vil komme fra vind i 2020.Takket være den forstærkede indsats for energieffektiviseirng og energirenovering i både erhvervsliv, private boliger og det offentlige vil energiforbruget i 2020 blive 12 pct. mindre end i 2006, og samtidig vil godt 35 pct. af nationens totale energiforbrug blive leveret af vedvarende energi, der foruden vind kommer til at rumme mere sol, biomasse, biogas og bølgeenergi. Såvel omfanget af energibesparelser og af vedvarende energi er højere end i VK’s energistrategi fra sidste år.At ambitionsniveauet fastholdes, glæder bl.a. Greenpeace.»Det er yderst tilfredsstillende, at regeringen i dag har færdigforhandlet en bred energiaftale, som sikrer, at regeringens ambitiøse energi- og klimamål kan nås. Det er mål, som kan bringe Danmark helt i front i grøn omstilling til 100 pct. vedvarende energi,« siger Tarjei Haaland, klima- og energimedarbejder i Greenpeace.John Nordbo, leder af miljøfaglig afdeling i WWF, kalder forliget for Martin Lidegaards »svendestykke« og siger, at det cementerer Danmark som »det land, der p.t. har den mest ambitiøse klimapolitik i Europa – nu ikke blot med en række flotte mål, men også med en klar plan for de initiativer, der skal bringe os derhen.«Venstres prisEn tydeligt lettet Martin Lidegaard sagde selv i går eftermiddag, at »der er tale om det bredeste, det grønneste og det længstvarende energiforlig nogensinde i Danmark.«Der skal nu findes plads til 500 MW ny vindkraft på land samt 400 MW nær kysterne. Dertil skal der opføres to store havmølleparker: 600 MW ved Kriegers Flak i Østersøen samt en møllepark på Horns Rev ved vestkysten på 400 MW – 200 megawatt mindre end Lidegaard havde ønsket sig, men grænsen for, hvad Venstre ville gå med til.»Venstre sikrer desuden, at de danskere, som bor i områder, hvor der hverken er mulighed for fjernvarme eller naturgas, fortsat får mulighed for at have et oliefyr. 150.000 husejere var ellers i fare for at blive pålagt en regning på op mod 150.000 kroner til en alternativ energikilde, fordi regeringen ville forbyde oliefyrene,« siger Venstres energiordfører Lars Chr. Lilleholt.I områder med naturgas eller fjervarme vil det derimod allerede fra næste år være slut med oliefyr i nye bygninger samt fra 2016 forbudt at installere oliefyr i eksisterende bygninger.Den tredje indrømmelse til Venstre er bedre afregningspriser for biogas, til glæde for de landmænd, der leverer råstofferne.Samtidig skal omlægningen fra fossil energi til biomasse på de store kraftvarmeværker fremmes. Det er et kontroversielt punkt i forliget, fordi biomassen hurtigt kan blive en knap ressource, og fordi en stigende del af biomassen til kraftværkerne blive træpiller importeret fra Canada og Østeuropa – det skaber ifølge kritikere tvivl om både forsyningssikkerhed og klimavenlighed.BilligtPrisen for energiaftalen er opsigtsvækkende.»Den samlede regning, dvs. den ekstraudgift, som de nuværende priser giver anledning til at tro, vi vil få i 2020, er en samlet regning på 3,5 mia. Det er faktisk 200 mio. billigere, end den tidligere regerings oplæg, og det er faktisk 2,1 mia. billigere, end vores oprindelige udspil,« sagde Martin Lidegaard ved præsentationen i går.Prisen skal bringes ned ved at beskære støtten til vindmøller på land, som stort set er blevet rentable i sig selv, samt ved at effektivisere og samle de transmissionsnet, som det statslige selskab Energinet.dk står for. Regningen for energipakkens investeringer vil i 2020 for en gennemsnitshusholdning blive godt 100 kr. ekstra om måneden, mens virksomhederne skal betale 200 kr. pr. ansat.»Til gengæld er der penge at spare, fordi vi bruger mindre energi, og fordi vi er mindre udsatte over for prisstigninger på olie, kul og gas,« påpeger ministeren, der vurderer, at den samfundsmæssige regning for import af fossil energi vil blive reduceret med syv mia. kr. årligt fra 2020 i kraft af energibesparelser og omlægning til vedvarende energi.»Det kræver investeringer at omstille samfundet til grøn energi. Men regningen kan blive meget større, hvis vi ikke gør noget i tide. Samtidig gavner omstillingen klimaet og fremtidssikrer virksomhedernes konkurrenceevne.«»Vi ser store erhvervspotentialer i det – fra alle de hightech-virksomheder, der arbejder med smarte løsninger, til udskibning af havvindmølleparker fra Esbjerg Havn,« siger ministeren.Flere arbejdspladserKlimaministeriet havde ikke i går fremlagt tal for den ny aftales beskæftigelsesvirkning, men ifølge formanden for Folketingets klima- og energiudvalg, Steen Gade, vil jobeffekten næste år blive 4.000 nye arbejdspladser, stigende til 6-8.000 i 2018.»Det overgår alle hidtidige beskæftigelsesintiativer, siger Gade.Hos Dansk Industri siger direktør Tine Roed:»Forliget giver den nødvendige forudsigelighed og stabilitet om virksomhedernes vilkår på energiområdet frem til 2020. Det er der behov for, hvis den grønne omstilling skal lykkes, og det bliver styrket af, at der står et bredt flertal bag aftalen, for det giver sikkerhed om investeringerne fremover.«Også Dansk Erhverv, Dansk Fjernvarme og Vindmølleindustrien roser den nye aftale.Som nævnt sikrer aftalen, at energisektorens CO2-udledninger reduceres med 34 pct. i 2020, målt i forhold til 1990-niveauet. Regeringens ambition er faktisk 40 pct.»Vi ser nu frem til, at det, der mangler for at opfylde målet om 40 pct. hjemlig reduktion af udslippet af drivhusgasser i 2020, kommer på plads med den klimastrategi – også omfattende transport og landbrug – som regeringen nu skal i gang med at udarbejde,« siger Tarjei Haaland, Greenpeace.
