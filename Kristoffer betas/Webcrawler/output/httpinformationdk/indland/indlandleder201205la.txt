Lalleligning



 Det svirrede med selvros, da S-R-SF og Enhedslisten i onsdags præsenterede deres indgåede forlig om nye regler for kommunale udligningsordninger.  ’Mere fair og solidarisk’ var ord, som partierne satte på deres forhandlingsresultat.
Om det nu også er sandt, er ikke lige til at gennemskue, dårligt nok for partiernes folketingsmedlemmer. De bestående udligningsordninger er aldeles uigennemskuelige, og de nye indbygger yderligere komplikationer. I alt flyttes rundt på 900 millioner kr. mellem kommunerne, heraf 400 millioner fra bykommuner til landkommuner. Den store taber er København, der skal sende ekstra 245 millioner over kommunegrænsen og i stedet må knytte forhåbninger til en nyoprettet ’social særtilskudspulje’ på i alt 400 millioner. Horsens nettotaber 43 millioner, og Silkeborg vinder 36, hvad der formentlig kan overraske borgere i begge kommuner.
Blandt finurlighederne er, at de fritagelser for ejendomsskat, som partiet Venstre har belønnet sine landmænd med, nu indregnes som et tab for landmændenes hjemkommuner – et tab, der kompenseres af beboere i bykommuner. Det koster Københavns Kommune 86,5 millioner at bidrage til denne dobbeltpræmiering af Venstres kernevælgere.
Det lallegladeste ved udligningsordningerne har ingen partier brugt ord på. Nemlig at udligningen foregår via kommuneskatten. Denne skat er proportional. Alle – proprietær som arbejdsmand – betaler samme procentsats af sin indkomst. Modsat statsskatten, der er progressiv og således procentmæssigt størst for de største indkomster.
Når udligningen mellem kommunerne sker gennem den proportionale kommuneskat, betyder det, at de fattige i de rige kommuner betaler til de rige i de fattige kommuner.
Pudsigt, at regeringen og Enhedslisten roser sig af at have forfinet en sådan social udligning. dr

