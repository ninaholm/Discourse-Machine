Hvad stiller PET op med advarsler om radikalisering?
Da gerningsmanden bag lørdagens attentat var fængslet, advarede Kriminalforsorgen PET om hans ekstremistiske holdninger. Spørgsmålet er, hvad PET gør ved den slags advarsler


 Allerede i sensommeren 2014 advarede Kriminalforsorgen PET, Politiets Efterretningstjeneste, om den formodede gerningsmand bag weekendens terrorangreb, Omar el-Husseins, ekstremistiske holdninger. Det oplyser Kriminalforsorgen til Information. Og den oplysning har rejst spørgsmålet: Hvordan har PET reageret på den oplysning?
Selv afviser PET at udtale sig om dette. Tjenesten vil heller ikke oplyse om dens generelle procedurer, når den modtager advarsler om en radikaliseret person. Ligeledes afviste Københavns Politi på gårsdagens pressemøde at kommentere, om de har haft kontakt med gerningsmanden i perioden fra hans løsladelse for to uger siden og indtil weekendens attentater.
Ifølge den tidligere operative chef i PET, Hans Jørgen Bonnichsen, foretager PET som det første, når tjenesten modtager en advarsel, en vurdering af, hvor stor en fare, personen udgør.
»Spektret af forebyggende indsatser er bredt og spænder fra blot at registrere henvendelsen over at tilbyde præventive samtaler til intelligent overvågning,« siger han.
»PET’s opgave er at forebygge, modvirke og forhindre, at tingene udvikler sig, som de gjorde i weekenden. Men når det handler om potentiel risiko, handler det også om prioritering. At mandsopdække en person kræver 30 mand i døgnet, og så skulle man bruge hele det danske politikorps. Det er en illusion at tro, at en efterretningstjeneste kan love en befolkning 100 procent sikkerhed.«
Villig til at betale?
Også Frank Jensen, der ligeledes er forhenværende operativ chef i PET og nu analytiker på TV 2 Nyhederne, peger på, at samtaler, overvågning og deciderede exitprogrammer er blandt PET’s værktøjer, når de advares om en potentiel terrorist. Samtalerne, som er frivillige, kan handle om at ændre en radikaliseret persons tanker om verden fra at være fjendtlige og aggressive til at være mere demokratiske.
Men ligesom Hans Jørgen Bonnichsen understreger han, at det over for folk, der måske endda ’blot’ potentielt udgør en fare, kræver en omfattende indsats »og mere end at aflytte personens telefon en gang om ugen«.
»Ligesom mange andre stiller jeg mig spørgsmålet: Har PET været i kontakt med denne her unge mand? For det er en kompleks sag at vurdere, om en person med radikale holdninger udgør en fare,« siger han.
»Vi har jo ytrings- og tankefrihed, og det er umuligt at overvåge alle med radikale holdninger. I nogle tilfælde er en samtalerække nok, men i de mest ekstreme tilfælde er det nødvendigt med fysisk overvågning og observation. Spørgsmålet er, hvad man er villig til at betale,« siger han og henviser til den franske efterretningstjeneste, som efter angrebet på Charlie Hebdo har oprustet med 1.500 medarbejdere.

