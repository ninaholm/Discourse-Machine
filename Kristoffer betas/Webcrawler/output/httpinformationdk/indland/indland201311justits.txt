Justitsministeriet underkendt i sag om familie-sammenføring
Endnu en gang bliver myndighedernes afgørelse i en sag om formodet tvangsægteskab tilsidesat af en domstol. Der er ikke belæg for at hævde, at Hassina og Jamal Mahbobi er blevet tvangsgift, blot fordi de var fjernt beslægtede før brylluppet, fastslår Retten i Glostrup
 
	Jamal og Hassina Mahbobi har en datter sammen, og de nåede at leve sammen i Afghanistan i to år, inden Jamal flygtede. I sommeren 2012 blev parret genforenet, da Hassina kom til Danmark. Hun har søgt asyl, men har indtil videre fået afslag


 
	Nok var det afghanske ægtepar Jamal og Hassina Mahbobi fjernt beslægtede, før de blev gift. Men deraf kan man ikke udlade, at de er blevet tvunget til at gifte sig, og af den årsag nægte dem familiesammenføring i Danmark. Sådan lyder afgørelsen fra Retten i Glostrup, der nu endnu en gang har underkendt udlændingemyndighedernes afgørelse i en sag om såkaldt formodet tvangsægteskab.

	Som Information skrev sidste år, har Jamal Nasir Mahbobi, der har asyl i Danmark, forgæves forsøgt at blive familiesammenført med sin kone, Hassina. Myndighederne har givet afslag på familiesammenføringen, fordi Hassina er Jamals mosters barnebarn, hvorfor der ifølge myndighederne må være tale om et tvangsægteskab.

	Jamal og Hassina Mahbobi har gentagne gange bedyret, at de er frivilligt gift og har forsøgt at bevise det ved f.eks. at fremvise en række billeder fra deres liv i Afghanistan og deres bryllup. Billeder, der er taget, før Jamal måtte flygte ud af landet.

	Ikke desto mindre har parret fået afslag på familiesammenføring i først det daværende Udlændingeservice og siden i det daværende Integrationsministerium, hvor de havde klaget over afgørelsen. Efter endeligt afslag i september 2011 gik parret dog til domstolene, og nu har Retten i Glostrup altså givet parret medhold i, »at ægteskabet er indgået efter parternes eget ønske«, og derfor har domstolen ophævet afslaget på familiesammenføring og pålagt Udlændingestyrelsen at behandle sagen på ny.

	»Det er rigtig lang tid at vente. Nu håber jeg, at vi kan blive familiesammenført,« siger Jamal Mahbobi til Information.

	Svært at bevise

	Det er den såkaldte ’formodningsregel’, der indtil nu har været myndighedernes begrundelse for at give Jamal og Hassina Mahbobi afslag på familiesammenføring. Ifølge reglen er et ægteskab mellem beslægtede nemlig i udgangspunktet et tvangsægteskab. Myndighederne må således ’formode’, at folk er gift ved tvang, hvis de er beslægtede, og det betyder, at de ikke kan familiesammenføres.

	I muslimske lande er det imidlertid ikke unormalt for beslægtede par at blive frivilligt gift. Det udtalte mellemøstforsker ved SDU Helle Lykke Nielsen, da Information skrev om sagen sidste år: »At et par med familiære relationer bliver gift, er ikke det samme som, at man kan konkludere, at det er et tvangsægteskab. Slet ikke.«

	Men skal et beslægtet par familiesammenføres i Danmark, skal de altså bevise, at der ikke er tale om et tvangsægteskab.

	Efter det første afslag i Udlændingeservice fandt Jamal og Hassina Mahbobi ifølge deres egen forklaring ud af, at de end engang er blodsbeslægtede. Hassinas biologiske mor døde under fødslen, og faren giftede sig senere med en ny kvinde, der er niece til Jamals mor.

	Alligevel stadfæstede det daværende Integrationsministerium afslaget. Og det er generelt utrolig svært at overbevise myndighederne om, at et beslægtet par er frivilligt gift, mener parrets advokat, Jens Bruhn-Petersen.

	»Det er endnu et eksempel på myndighedernes meget restriktive praksis, som bliver underkendt af domstolene. Det kan ikke være rigtigt, at vi skal bruge halvandet år på det her.«

	Som Information skrev sidste år, er afgørelserne i sager om formodningsreglen således gang på gang blevet underkendt ved domstolene. Ud af 19 sager havde domstolene i 13 tilfælde ophævet et afslag, fortalte advokat Anders Christian Jensen i 2012.

	Den seneste tid er andelen af omgørelser dog faldet, vurderer Anders Christian Jensen i dag:

	»Der er ikke så mange sager af denne art som tidligere. Det kan der være flere forklaringer på, men noget kunne tyde på, at myndighederne er ved at give sig en smule og ikke giver så mange afslag,« siger han.

	Loven dikterer

	Kontorchef i Udlændingestyrelsen Bente Herbst Bendiksen oplyser i en skriftlig kommentar, at det som udgangspunkt er udlændingeloven, der dikterer, »at et ægteskab mellem nærmere beslægtede giver tvivl om, at ægteskabet er indgået frivilligt. Den tvivl skal efter loven føre til afslag«.

	Kontorchefen skriver samtidig, at styrelsen holder øje med domstolenes afgørelser: »Hver gang der falder dom, læser vi den meget nøje og tager højde for den i hver eneste afgørelse, vi træffer fremover.«

	I Udlændingenævnet, der i dag er ankeinstans i familiesammenføringssager, har sekretariatschef Michael Lohmann Kjærgaard ingen kommentarer til den konkrete sag. Men han oplyser generelt, at »Udlændingenævnet træffer sine afgørelser i sagerne på baggrund af reglerne i udlændingeloven, forarbejderne til loven og de domme, der måtte blive truffet af domstolene«.

	Tiden øger chancen

	Når der er flere eksempler på, at myndighedernes afgørelser ophæves ved domstolene, selv om myndighederne altså ifølge egen forklaring tager højde for domstolenes afgørelser, så skyldes det ifølge Udlændingestyrelsen, at det med tiden bliver lettere at bevise, at et ægteskab er indgået frivilligt.

	»Det er klart, at jo længere tid et ægteskab består, jo større er chancen for at afkræfte formodningen. Ægteparret kan henvise til at have levet sammen og have fået børn. På den måde står sagerne ofte ganske anderledes, når domstolene senere skal vurdere dem,« skriver kontorchef Bente Herbst Bendiksen. At tiden så at sige arbejder for parrene, skriver det daværende Integrationsministerium også i et praksisnotat fra 2009.

	Et samliv »på mere end to år« vil ifølge notatet som udgangspunkt vil tale for, at et par kan familiesammenføres. Og hvis et par har fået børn, har det også en betydning, men »det blotte faktum, at parret har fået et barn, eller at hustruen er gravid, vil ikke i sig selv kunne afkræfte formodningen for, at ægteskabet ikke er indgået efter begge parters ønske«. Hvis et par har fået »flere børn«, altså over to børn, vil det dog tale for en familiesammenføring, »da dette i sagens natur betyder, at parret i en længere periode må anses for at have udvist vilje til at fortsætte ægteskab og samliv«.

	Jamal og Hassina Mahbobi har da også fået en datter sammen, og de nåede at leve sammen i Afghanistan i to år, inden Jamal flygtede. I sommeren 2012 blev parret desuden genforenet, da Hassina kom til Danmark. Hun har søgt asyl, men har indtil videre fået afslag og har således ikke noget lovligt opholdsgrundlag i landet.

	Hvorvidt parret nu kan blive familiesammenført, efter Retten i Glostrup har pålagt Udlændingestyrelsen at behandle sagen på ny, har styrelsen endnu ikke taget stilling til.

