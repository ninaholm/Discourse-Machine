Folketinget fik forkerte oplysninger af Søren Pind
Over for Folketinget har Integrationsministeriet foregivet, at Indfødsretsudvalget aldrig har fået forelagt sagen om den statsløse, der er i PET's søgelys, og som ministeriet fejlinformerede udvalget om


Integrationsministeriet har over for Folketingets Indfødsretsudvalg oplyst, at udvalget siden 2001 kun har set to sager om statsløse, der har et særligt konventionskrav på statsborgerskab.Dermed har ministeriet undladt at oplyse om en tredje sag, som ministeriet også har forelagt for udvalget. Den handler om den meget omtalte statsløse, der er i PET's søgelys, og netop i denne sag synes ministeriet at have givet udvalget en særdeles mangelfuld orientering ved forelæggelsen.I kølvandet på statsløsesagen har Folketingets Indfødsretsudvalg stillet over hundrede spørgsmål, som bid for bid har forsøgt at afdække skandalens omfang  ikke mindst hvor meget eller især hvor lidt, udvalget har været inddraget i forløbet.Blandt andet har udvalget spurgt, hvor mange sager om statsløse udvalget gennem tiden har fået at se som såkaldte dispensationssager, hvor medlemmerne kan vælge at dispensere fra de almindelige krav over for eksempelvis handicappede.Interessant datoSvaret fra integrationsminister Søren Pind er fortroligt, men ifølge Informations oplysninger er der tale om to sager.Udvalget har desuden stillet et opfølgende spørgsmål om det samlede antal sager på statsløse med et særligt konventionskrav, der måtte være blevet forelagt udvalget, og ministerens svar, som er offentligt, er ikke til at misforstå:»Jeg kan oplyse, at der ikke er forelagt yderligere sager for udvalget vedrørende samme persongruppe af andre årsager end dispensation.«Navnlig datoen for besvarelsen er interessant. Svaret er underskrevet af Søren Pind og dateret den 24. juni, det vil sige dagen efter, ministeren afholdt et stort anlagt pressemøde, fordi han to dage forinden var blevet bekendt med 'et dilemma': En person, som ifølge PET var til fare for rigets sikkerhed, var samtidig omfattet af den ret til statsborgerskab, som FN-konventionen om statsløshed giver. Som Information kunne afdække i går, er der tale om en person, der tidligere har søgt om statsborgerskab, men som i sidste øjeblik har fået afslag af Indfødsretsudvalget, fordi han eller hun er i PET's søgelys.Et afslag, som udvalget gav uden at vide, at det var i strid med FN-konventionen om statsløshed, fordi Integrationsministeriet ikke havde oplyst udvalget om, at den statsløse havde et særligt konventionsbeskyttet krav på statsborgerskab.Udvalget er altså blevet forelagt sagen om den terrormistænkte statsløse. Problemet er bare, at sagen ikke er blandt de to sager, som Søren Pind og hans embedsmænd har svaret er blevet forelagt udvalget, selv om ministeren og hans medarbejdere med sikkerhed har kendt til sagen, da de gav svaret.'Bekymrende'Information spurgte i går Integrationsministeriet, om ministeriet mener, dets svar til Folketinget er korrekt. Men det ønsker ministeriet ikke at svare på og henviser til, at der er blevet stillet folketingsspørgsmål i samme sag, som ministeriet vil besvare, før pressen kan få svar.Det er SF's indfødsretsordfører Hanne Agersnap, der har stillet spørgsmålet om antallet af sager på statsløse, der er nået frem til Folketinget.»Ifølge de oplysninger, Information har bragt, har jeg fået et svar fra ministeren, som er lodret forkert,« siger hun og tilføjer:»Det bekymrende er jo, at Folketinget ikke kan stole på, at vi får de rigtige oplysninger. Åbenbart fortsætter ministeriet under Søren Pind med at hemmeligholde sagen over for Folketinget, selv om den slags hemmeligholdelse netop var årsagen til, at Bir-the Rønn blev fyret.«I foråret lancerede den dengang nytiltrådte minister Søren Pind en ny strategi for mere åbenhed i ministeriet under parolen 'Operation Morgenluft'. Over for Jyllands-Posten begrundede Søren Pind den nye stil med, at »Integrationsministeriet trænger til at blive luftet lidt, til at komme lidt ud i lyset.«
