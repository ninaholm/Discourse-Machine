Oppositionens fælles front i tuneserloven krakelerer
S vil formentlig alligevel ikke være med i en underskriftsindsamling for at få udskudt tuneserloven. Dermed er der fri bane til, at den bliver vedtaget på fredag
»Vi må stole på justitsministeren, når han klart og tydeligt fastholder, at tuneserloven hverken kolliderer med grundloven eller menneskerettighederne,« siger den socialdemokratiske udlændingeordfører Henrik Dam Kristensen.


 Samme dag, som den omstridte tuneserlov skal til andenbehandling i Folketinget, er den fælles front i oppositionen allerede begyndt at krakelerer. Socialdemokraternes udlændingeordfører, Henrik Dam Kristensen, melder nu ud, at partiet formentlig alligevel ikke vil være med i en underskriftsaktion for at få udskudt loven.
"Vi er stadig imod loven. Men spørgsmålet er, om vi kan få noget som helst ud af at gennemføre sådan en aktion," siger Henrik Dam Kristensen. 
Han henviser til, at oppositionen på et langvarigt samråd fredag fik en utvetydig garanti fra justitsminister Brian Mikkelsen (K) og dermed alle regeringens kronjurister for, at loven ikke er grundlovsstridig. 
Også statsminister Anders Fogh Rasmussen (V) fastslår i et svar til oppositionens gruppeformænd, at forslagets "forhold til grundloven og Danmarks internationale forpligtelser i den forbindelse er vurderet nøje."
Klarere svar kan oppositionen formentlig ikke få ud af regeringen - selv ikke, hvis lovbehandlingen bliver udskudt, vurderer Socialdemokraterne. 
Børnehaveargumenter
I Enhedslisten erklærer Johanne Schmidt-Nielsen sig helt uenig i den socialdemokratiske melding.
"Det er rigtigt, at man ikke skal bruge muligheden for underskriftindsamling, bare fordi man er uenig med flertallet. Man skal bruge den, når den demokratiske proces ikke har været god nok - og det har den ikke været i dette tilfælde," siger hun - og henviser til integrationsudvalgets høring i sidste uge, hvor retseksperten Henning Koch rettede en skarp kritik af tuneserloven for at være på kant med grundloven:
"Når en så velkvalificeret mand som Henning Koch - som i øvrigt også har givet bistand til Justitsministeriet i en række andre tilfælde - siger det, så skal man tage det seriøst," siger Johanne Schmidt-Nielsen og betegner lovarbejdet for "sjusk" og regeringens afvisning af kritikken som "børnehaveargumentation".
De radikales Morten Østergaard åbnede i sidste uge også op for at ophæve den såkaldte clearingaftale - og dermed tvinge samtlige Folketingsmedlemmer til at møde frem, når loven skal endeligt vedtages. Det vil de Radikale først tage endeligt stilling til, når andenbehandlingen i dag er overstået. 
"Helt overordnet vil vi se på, hvordan regeringen håndterer debatten og det faktum, at 89 mandater opfordrer den til at udskyde lovbehandlingen. Jeg sidder tilbage med en følelse af, at ganske mange ting er uafklarede - og som regeringen ikke vil forholde sig til," siger Morten Østergaard. 
Både han og Henrik Dam Kristensen kritiserer, at loven ikke løser hele det, som ellers udløste hele stramningen: At en tuneser på tålt ophold boede i Århus tæt på tegneren Kurt Westergaard, som han ifølge PET skulle have planer om at myrde.
"Han har nu fået justitsministerens ord for, at han gerne må opholde sig i Århus en tredjedel af tiden. Det er noget makværk," siger Henrik Dam Kristensen. 
V: Opposition skabagtig
Venstres udlændingeordfører, Karen Ellemann, "vakler imellem, om jeg skal sige 'skabagtigt' eller 'forudsigeligt'" om oppositionens optræden i debatten.
"Vi har haft en tre timer lang høring og et tre timer langt samråd med to ministre, der velvilligt besvarede alle tænkelige spørgsmål. Alle sten er vendt - og jeg føler mig veloplyst og er helt tryg ved det her lovforslag," siger Karen Ellemann. 
Tuneserloven vil nu formentlig blive vedtaget på fredag.


