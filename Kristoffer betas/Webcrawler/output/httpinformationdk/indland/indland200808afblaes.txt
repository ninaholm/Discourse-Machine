Afblæst EU-afstemning splitter oppositionen
Socialdemokraterne er på linje med Fogh i aflysningen af efterårets afsteming om EU-forbehold. Men både SF og de radikale er klar til at spørge befolkningen nu
Socialdemokraterne er helt på linje med Fogh og enige i at aflyse EU-afstemningen, mens de radikale er klar til at tage en afstemning nu. Her er det Socialdemokraternes formand, Helle Thorning-Schmidt (th.), og Det Radikale Venstres formand, Margrethe Vestager (tv.).


 "Det er ikke Fogh, men de irske vælgere, der har aflyst en folkeafstemning om de danske EU-forbehold."
Sådan lyder det fra Socialdemokraternes formand for Folketingets Europaudvalg, Svend Auken.
Han bakker i modsætning til sine allierede hos SF og radikale op om beslutningen om at udskyde afstemningen om forsvarsforbeholdet, indtil Lissabon-traktatens skæbne er afklaret. Muligheden for, at Danmark kan tilslutte sig retssamarbejdet og samtidig beholde den stramme udlændingepolitik, træder først i kraft ved en ratificering af Lissabontraktaten. 
"Dén protokol står i Lissabon-traktaten. Hvis den ikke vedtages, giver det ingen mening at holde folkeafstemning i Danmark om retsforbeholdet," siger Svend Auken og anslår, at afstemning om et eller flere af de danske forbehold først kan blive aktuelt tidligst om et år.
Men hos både SF og de radikale ser man intet behov for den nye danske særregel, og her er der ikke megen forståelse for ønsket om at droppe en afstemning om forsvarsforbeholdet. 
R: V og S tør ikke
R-formand Margrethe Vest-ager deler ikke den socialdemokratiske opfattelse af, at det er irerne, der har aflyst den danske afstemning:
"Det er Birthe Rønn, der har aflyst den. Man har været så ivrig efter at bruge EU-skepsisen som afledningsmanøvre for den ekstraordinært dårlige sag for en borgerlig regering; nemlig den, at man ikke har oplyst borgerne om deres rettigheder i relation til EU-reglerne. Det er meget alvorligt," siger hun og tilføjer:
"Fogh har mistet sin vante offensive facon og tøver. Og når flere højt placerede venstrefolk - herunder både udenrigs- og EU-ordfører - bærer ved til den EU-skepsis, som deles af integrationsministeren, så giver det Fogh et problem." 
Ifølge Vestager kan man sagtens sende både ØMU- og forsvarsforbehold til afstemning. Et dansk ja ville i så fald sikre indflydelse på disse områder, uanset om Lissabon-traktaten ratificeres eller ej.
"Men S og V tør ikke sige retsforbehold, før Lissabon er hjemme, for der er nemlig nye danske særregler. De tager de to andre forbehold som gidsel i den proces. Det er ærgerligt også set i lyset af, at vi nu rent faktisk har taget fat på en EU-debat med hjerte og blod," siger den radikale leder.
Ikke vores problem
Også hos SF er man parat til en afstemning, selv om det betyder, at Danmark ikke kan få det seneste udlændingeforbehold med. 
"Men det er ikke vores problem, men Foghs og Socialdemokraternes. Når Fogh har bildt folk ind, at han vil af med forbeholdene er det ikke rigtigt, fordi man bare får et nyt et af slagsen," siger SF-formand Villy Søvndal, som mener, at statsministeren er blevet bange for Dansk Folkeparti og deres nej-kampagne.
Men Søvndal er dog ikke bekymret over, at den socialdemokratiske opbakning til Fogh svækker oppositionen.
"Sammenhængen i oppositionen er mindst ligeså stor som hos regeringen og dens støtteparti," siger han.
I går viste en meningsmåling i Børsen, at et flertal af danskerne fortsat ønsker forbeholdene afskaffet.
"Det tyder på, at hvis ikke man er inde i centrifugen, men kan se tingene på afstand, som mange vælgere kan, har man et overblik og kan skille tingene ad," siger Margrethe Vestager.


