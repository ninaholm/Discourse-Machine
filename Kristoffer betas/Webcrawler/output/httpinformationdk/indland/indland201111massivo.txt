Massiv opbakning til Sohn fra SF’s bagland
SF’s bagland har fuld tillid til, at Ole Sohn fortæller sandheden, og mener i stedet, at ministeren er offer for en hetz fra både journalisters og oppositionens side, viser rundringning. Sagen i sig selv er ingen belastning for hverken partiet  eller regeringen


 På trods af at aviser og nyhedsudsendelser i disse dage er fyldt med kritiske historier om Ole Sohns fortid som DKP-formand og hans kendskab til sorte penge fra Sovjet, mener en række personer i SF’s bagland ikke, at sagen er en belastning for hverken Ole Sohn selv eller partiet som sådan.
Det viser en rundringning til medlemmer af SF’s landsledelse, som Information har foretaget. Landsledelsen tæller 21 medlemmer — heriblandt en række folketingsmedlemmer og ministre, og her har ti svaret.
»Jeg ser ærlig talt ikke den her sag som noget politisk problem,« lyder det blandt andet fra Poul Overlund-Sørensen, medlem af landsledelsen.
»I stedet ser jeg en kommunistforskrækket højrefløj, som, flankeret af medierne, forsøger at gøre det til et problem. Men jeg tror ikke, at mange almindelige danskere føler noget som helst for den her sag,« siger han og påpeger, at der ikke kan være nogen vælgere i dagens Danmark, der er i tvivl om, at den nuværende erhvervs- og vækstminister var DKP-formand for 20 år siden.
Samme holdning har Trine Pertou Mach, tidligere folketingskandidat og i dag medlem af SF’s landsledelse.
»Det er mit indtryk, at Ole Sohn har baglandets fulde opbakning. Og også vælgerne har accepteret hans fortid og det faktum, at han har taget afstand til den og nu står et helt andet sted politisk. Jeg ser ingen grund til ikke at stole på Ole Sohn.«
Modstridende udsagn
En række medier med Jyllands-Posten og Berlingske i front har i de seneste uger fremlagt en række nye oplysninger, der sår tvivl om, hvorvidt Ole Sohns hidtidige forklaring om, at han hverken har bedt om, modtaget eller været vidende om, at DKP under hans formandskab modtog penge fra Moskva, er troværdig.
Oppositionen har længe tordnet mod de ’modstridende forklaringer’, som Ole Sohn ifølge dem har givet i sagen. Blandt andet da historieprofessor Kurt Jacobsen, også tidligere DKP-medlem, hævdede, at Ole Sohn direkte havde bedt ham om at få overført Sovjet-penge til DKP. Senest har Ole Sohn over for Berlingske beklaget, at hans udtalelser ’var upræcist formuleret’, da han sidste år til TV 2 sagde, at han kæmpede imod leveringerne af tryksager til overpris fra Terpo Tryk, partiavisen Land Og Folks trykkeri.
I SF’s bagland, mener man dog ikke, at Ole Sohn har givet modstridende oplysninger:
»I bund og grund mener jeg, at der er langt mere politisk drilleri, end der er egentlig substans i denne sag. Og det er deprimerende,« siger Trine Pertou Mach.
— Så du mener ikke, at det er relevant at få belyst, om Ole Sohn har givet skiftende forklaringer?
»Jeg synes egentlig ikke, at han har givet skiftende forklaringer. Men det er selvfølgelig ærgerligt, at der er givet uklare oplysninger, og det ville vi alle nok gerne have været foruden. Men sagen er grundlæggende helt uvæsentlig for dagens politiske debat,« siger hun.
Tilbage på sporet
Også Vibeke Rosenørn, medlem af SF siden 1992 og nuværende medlem af landsledelsen, mener, at Ole Sohn har forklaret sig tilfredsstillende:
»Han har gjort, hvad han kunne — og indvilger igen og igen i at forklare sig ned til mindste detalje. Nu må det være op til jer journalister at sikre, at vi i Danmark kommer til at snakke om nogle af de afgørende politiske valg, vi står over for,« siger hun og fortsætter:
»Det er et meget stort problem for regeringen og for Danmark, at der bliver talt om alt det, der ikke er væsentligt for Danmark lige nu.«
Hun henviser til, at ikke blot sagen om Ole Sohn, men også en lang række andre personsager har fyldt så meget i medierne de seneste måneder.
»Imens står vi med en ny finanslov, der er ret så vigtig, og hvor SF har fået en række mærkesager igennem. Det her er fuldstændigt ude af proportioner.«
Jacob Hvidhjelm fra landsledelsen mener, at det er både problematisk og ærgerligt, at sagen fylder mediernes dagsorden.
»I en tid, hvor det lykkes SF at sætte et markant præg på finansloven og på regeringen generelt, er det selvfølgelig frustrerende. Men der er ikke så meget andet at gøre end at insistere på at tale politisk indhold frem for ligegyldige personsager.«

