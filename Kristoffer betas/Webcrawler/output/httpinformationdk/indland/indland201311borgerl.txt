Borgerlig snarrådighed presser SF
Da først Lars Løkke Rasmussen og Venstre kom ind til forhandlingsbordet i Finansministeriet, var de ikke til at komme af med igen. Den borgerlige finanslov presser SF’s nye ledelse
 
	Selv om en aftale om finansloven kan være god for regeringen kan den være endog rigtig svær at forklare for en i forvejen voldsomt trængt SF-ledelse. Foto: Thomas Lekfeldt


 
	Tirsdag aften sad SF’s formand og socialminister Annette Vilhelmsen på de forreste rækker på H.C. Andersen Skole i Odense-bydelen Vollsmose, mens digteren Yahya Hassan læste sine digte højt i skolens idrætshal. I Finansministeriet sad SF’s nestor og skatteminister Holger K. Nielsen og forhandlede på fjerde, femte og sjette time med Venstres formand Lars Løkke Rasmussen om en finanslov for 2014, inden Venstre og Konservative ved 21.30-tiden i aftes indgik en endelig aftale.

	Efter et spektakulært forhandlingsforløb, hvor statsminister Helle Thorning-Schmidt (S), få minutter før Lars Løkke Rasmussen bankede på glasdøren til Corydons Finansministerium, i folketingssalen havde proklameret, at regeringen helst indgik en rød finanslovsaftale, blev en blå og borgerlig finanslov en realitet.

	Lars Løkke Rasmussen valgte altså at holde hånden under regeringen og vise, at han kan lave store, politiske forlig efter diskussionen om de tilsyneladende ekstravagante rejser på første klasse som formand for klimaorganisationen Global Green Growth Institute, og det vil med stor sandsynlighed sende SF ud i endnu en voldsom krise. Forhandlingsforløbet om dette års finanslov har været historisk langt, og på trods af en intens slutspurt med Enhedslisten lykkedes det ikke SF at være bindeleddet mellem Radikale Venstre og Enhedslisten.

	Annette Vilhelmsen har altså ikke haft succes med at trække regeringen mere mod venstre.

	Håbede på rød-grøn aftale

	I mandags valgte Bjarne Corydon, Margrethe Vestager og Holger K. Nielsen ganske utraditionelt at fremlægge store dele af den skitse til en aftale mellem Enhedslisten og regeringen, som parterne havde forhandlet sig frem til.

	Her virkede især skatteminister Holger K. Nielsen særdeles interesseret i, at regeringens parlamentariske grundlag ville acceptere regeringens udspil til, hvordan man kunne sikre de ældre mulighed for at få minimum to bade om ugen, som Enhedslisten havde krævet.

	Holger K. Nielsen understregede flere gange, at det var en »rød-grøn« finanslovsaftale, hvis Enhedslisten ville det. Der var ifølge skatteministeren både løft til velfærden, den kollektive trafik og især det grønne område med to fonde med flere milliarder til klimaet og miljøet. Emner, der står både SF og Enhedslisten meget nært.

	Nu vælger regeringen i stedet at acceptere at fremrykke de afgifts- og selskabsskattelettelser, som allerede er aftalt med de borgerlige partier i forårets vækstplan. Den måde at bruge det økonomiske råderum på er ikke SF’s idé.

	På trods af at meningsmålingerne fortsat er elendige for SF, har partiets nye formand i sit første år som formand været forskånet for intern kritik. Et massivt flertal af SF’s medlemmer valgte hende i oktober sidste år efter en valgkamp, hvor Annette Vilhelmsen forsikrede medlemmerne om, at hun ville »bide sig fast i bordet«.

	Fornyet pres på Vilhelmsen

	Desværre for Vilhelmsen og den øvrige del af partiets nye ledelse formåede Holger K. Nielsen ikke at overbevise både Radikale Venstre, Socialdemokraterne og Enhedslisten om, at en »rød-grøn« finanslov var det bedste.

	Annette Vilhelmsen vil nu formentlig blive presset af sit bagland til at levere mere socialistisk politik, efter både en vækstplan og finanslov, der kan ende med selskabsskattelettelser.

	Vred fagbevægelse

	Men det er ikke kun SF’s eget bagland, der ventes at harcelere mod en blå finanslov. Også store dele af fagbevægelsen vil kritisere SF, Socialdemokraterne og Enhedslisten for, at det ikke lykkedes for venstrefløjen at lave en finanslov. I aftaleudkastet mellem regeringen og Enhedslisten havde partierne nemlig afsat omkring 500-600 millioner kroner til at genindføre det fulde fradrag for fagforeningskontingentet.

	Et fradrag, som den tidligere VK-regering forringede, og som fagbevægelsen længe har sukket efter at få genetableret, da det vil forbedre deres konkurrencevilkår i kampen om medlemmerne mod de såkaldte »gule fagforeninger«. Derfor har fagbevægelsen også de seneste dage forsøgt at lægge et massivt pres på Socialdemokraterne, SF og Enhedslisten for at få dem til at finde sammen i en aftale.

	Enhedslisten havde naturligvis gerne set, at de kunne blive enige med regeringen. Men finansloven for 2014 stemmes igennem med borgerlige stemmer, og med det vil Enhedslisten kunne kapre endnu flere frafaldne vælgere fra Socialdemokraterne og SF. Vælgere, der håbede, at regeringen med dette års finanslov ville levere på løfterne om velfærd frem for skattelettelser.

