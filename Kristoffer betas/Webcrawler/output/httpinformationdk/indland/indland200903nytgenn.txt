Nyt gennembrud i stamcelleforskning
Hudceller kan nu omdannes til stamceller uden potentielt skadelige vira som formidlerled - dermed kan den etisk betænkelige brug af menneskefostre i stamcellebehandling muligvis overflødiggøres


 Udsigten til at kunne omdanne en patients egne hudceller til en livreddende kur, der kan behandle uhelbredelige sygdomme som Parkinsons sygdom, er kommet et væsentligt skridt nærmere, skriver videnskabstidsskriftet Science. 
Forskere har angiveligt udviklet en sikker måde til at producere stamceller med henblik på transplantationskirurgi ved at bruge hudceller i stedet for at bruge menneskefostre og uden at anvende de potentielt skadelige vira, der normalt anvendes til at overføre de særlige gener, som kan omdanne almindelige hudceller til stamceller. 
Særlig fremgangsmåde
Sidste år påviste forskerne, at de kunne genmanipulere embryonale stamceller ved at indsætte et gener i hudceller ved hjælp af en virus. Men de stamceller, som blev resultatet af denne procedure, kunne ikke finde anvendelse i lægelig behandling, da man ikke kunne udelukke, at også de virale gener ville blive indført i patientens legeme. 
Den seneste undersøgelse har imidlertid vist, er det muligt at fremstille de såkaldt inducerede pluripotente stamceller (iPS) helt uden brug af virus og uden at indføre fremmede gener i embryonale stamceller, hvis man anvender den særlige genteknologiske fremgangsmåde, som er udviklet af professor James Thomson fra University of Wisconsin-Madison. Professoren har netop redegjort for sine resultater i tidsskriftet Science. 
Mange forskere antager, at iPS-celler, der er fremstillet uden brug af menneskelige fostre, vil kunne annullere alle etiske og moralske indvendinger, der er rejst imod brug af de embryonale stamceller. Forskerne arbejder stadig på at udvikle metoder, der kan garantere deres sikkerhed med henblik på brug i transplantationskirurgi. 
Stort fremskridt
Marion Zatz fra det amerikanske National Institute of General Medical Sciences udtaler denne vurdering: 
"Thomson-gruppens seneste opdagelse af en helt ny metode til at generere iPS celler uden indsættelse af virale vektorer i cellernes genetiske materiale er helt sikkert et stort fremskridt i retning af en sikker omprogrammering af celler til klinisk brug."
© The Independent og Information
Oversat af Niels Ivar Larsen

