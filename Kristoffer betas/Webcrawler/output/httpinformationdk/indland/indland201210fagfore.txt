Fagforeninger: Unge bør være solidariske
Flere fagforeninger mener, at de nyuddannede unge, som på grund af regeringens nye akutjobpakke formentlig kommer bagerst i jobkøen, bør være solidariske med de langtidsledige. DJØF og FOA mener, det er for stort et krav til at stille de unge
Unge nyuddannede må finde sig i at træde til side for de langtidsledige, som står til at ryge ud af jobmarkedet, mener flere fagforeninger


 De unge arbejdsløse må udvise solidaritet og bære over med, at regeringens akutjobpakke til de langtidsledige, vil sende unge bagerst i jobkøen. Det mener en række fagforeninger, dagen efter at eksperter i gårsdagens Information kritiserede regeringens akutjobpakke for at have netop den effekt.
Den kritik preller af på både LO, 3F og Dansk Magisterforening, som peger på, at regeringen allerede har hjulpet de unge arbejdsløse, som må sidde over, fordi hjælpen denne gang er målrettet mod de langtidsledige.
»I bedste fald rykker man 12.500 ledige frem i køen til en jobansættelse, så at fremhæve, at akutjobpakken svigter de unge, er at blæse et problem lige rigeligt hårdt op,« siger LO’s formand, Harald Børsting.
Akutjobpakken, der skal målrette ca. 12.500 akutjob til ledige, som risikerer at have opbrugt dagpengeretten til nytår, giver arbejdsgiverne en kontant præmie på 25.000 kroner hver gang de ansætter en langtidsledig. Det rykker formentligt de unge ned bagerst i ledighedskøen, men det ser Harald Børsting ikke noget problem i.
»I stedet for at kalde akutjobpakken diskriminerede, vil jeg kalde den solidarisk. Det er solidarisk, hvis vi siger, at de unge lige et øjeblik skal træde til side for de medborgere, som snart mister deres økonomiske grundlag,« siger Harald Børsting.
Han bakkes op af Dansk Magisterforening og 3F, som kalder kritikken af, at akutjobpakken skulle diskriminerer unge, ’forfejlet’.
»Den kritik skal tages med et gran salt, for bare fordi man giver de langtidsledige en tiltrængt håndsrækning, kommer det ikke nødvendigvis til at stille alle andre ringere, inklusive de unge,« siger næstformand i 3F Jane Korczak, som er ansvarlig for forbundets ungeindsats.
Uddannede fortsat attraktive
Formand i Dansk Magisterforening, Ingrid Stage, mener desuden ikke, at den kontante præmie på 25.000 kroner får arbejdsgiverne til at slække på kvalifikationskravene, og derfor tror hun forsat på, at de veluddannede unge vil være attraktive at ansætte.
Ingrid Stage peger desuden på, at regeringen allerede har iværksat initiativer som f.eks. videnpilotordningen for de mange ledige unge, og at det derfor er yderst rimeligt, at hjælpen denne gang går til de langtidsledige, der står til at miste hele deres forsørgelsesgrundlag til nytår.
Hos både FOA og DJØF kan man derimod godt forstå, hvis de unge arbejdsløse føler sig frustrerede over, at regerings akutjobpakke skubber dem bagud i jobkøen.
Formand i FOA, Dennis Kristensen, mener ikke, det er rimeligt at bede de unge om at udvise solidaritet med de langtidsledige og acceptere, at hjælpen denne gang går deres næse forbi.
»Man kan ikke tillade sig at punke de unge med, at de må sidde over og i stedet udvise solidaritet. Det er at trække meget store veksler på de unge ledige, som også har det hårdt. Vi er jo godt på vej til en gentagelse af krisen i 80’erne, hvor vi tabte flere generationer på gulvet,« siger Dennis Kristensen.
Alamerende
Hos DJØF er man også bekymret over, at de unge arbejdsløse skubbes bagud i køen.
Formand Lisa Herold Ferbing påpeger, at specielt dimittendledigheden har nået katastrofale højder. 43,7 procent af de kandidater, der er uddannet inden for de seneste 12 måneder går nu ledige.
»Selvom vi generelt set modtager regeringens akutjobpakke positivt, er det alarmerende, at den forringer muligheden for, at de unge kommer ind på arbejdsmarkedet. Derfor har DJØF tidligere foreslået en kontant pengepræmie på 20.000 kroner til de arbejdsgivere, der ansætter nyuddannede,« siger Lisa Herold Ferbing og understreger, at det er noget, der stadig står på hendes ønskeseddel til finansloven.

