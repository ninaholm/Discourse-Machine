Fremtiden må vente
Selv om ministeren for en måned siden lovede, at forskningen på universiteterne ville blive fri for nedskæringer, skal der nu spares 1,4 mia. kr. på de råd og fonde, som universitetsforskningen lever af. Det sætter det ellers så forskningsvenlige DF på prøve


 Regeringen har trods løfter om at friholde forskningen nu planer om at spare 1,4 milliarder på næste års finanslov. De skal sammen med nedskæringer på ulandsbistanden og klimatiltagene gå til mere politi, bedre vilkår for virksomheder og flere penge til sundhedsvæsnet.
Da regeringens planlagte effektivisering af uddannelserne på 8,7 mia. kr. over fire år kom frem for en måned siden, slog uddannelses- og forskningsminister Esben Lunde Larsen fast, at uddannelsernes kvalitet kunne opretholdes, fordi der ikke ville blive sparet på forskningen.
Det løfte holder ikke. Godt nok ser nedskæringen ikke ud til at gå direkte ud over universiteternes basismidler til forskning, hvor regeringen lover budgetsikkerhed de næste tre år, men det kommer uvægerligt til at gå ud over forskningen, når man næste år skærer ned med 1,4 mia. kr. på de råd og fonde, som universiteternes forskning ikke kan overleve uden. Især Det Frie Forskningsråd, Innovationsfonden og energiforskningen foreslår regeringen at skære kraftigt ned på.
På Forskningsministeriets hjemmeside kaldes besparelsen ’at investere 20,6 mia. kr. i forskning og udvikling’. Det er spin-agtigt nysprog for nedskæringer, men rummer også regeringens argument for at skære på lige netop forskningen. Regeringen investerer nemlig stadig den anbefalede ene procent af BNP (20,6 mia. kr.) mod 1,4 procent sidste år.
Forsknings- og uddannelsesminister bryster sig med, at »Danmark fortsat forventes at være helt i toppen over OECD-lande med den største forskningsindsats« trods milliardnedskæringer. Og Danmark skal da nok klare sig forskningsmæssigt, men milliardnedskæringer på både uddannelse og forskning vil føre til afskedigelser og dermed ringere uddannelser og mindre forskning.
En klar prioritering
’Stramme rammer – klare prioriteter’ har V-regeringen døbt sin første finanslov, og at skære ned på forskningen må siges at være en klar prioritering af, at der skal bruges penge på det nære og problemerne her og nu, mens investeringerne i de løsninger, som både vores nutidige og fremtidige samfund står over for må vente.
Helt konkret forslår regeringen, at skære ca. 1/3-del af støtten til den relativt nye Innovationsfond væk. Og den prioritering vil utvivlsomt skabe hårde sværdslag på både højre og venstre side af regeringen, da fonden kun lige er kommet i gang med sit arbejde med at ruste både velfærdssamfundet og virksomhederne bedre til fremtiden via input af nye ideer fra forskningen.
Også en 1/3 af midlerne til Det Frie Forskningsråd ryger, hvilket er nogenlunde det samme som at skære forskningsmidler væk på universiteterne, i modsætning til hvad uddannelses- og forskningsministeren lovede for en måned siden.
Med nedprioriteringen af forskningen sætter V-regeringen samtidig et ellers ganske forskningsvenligt Dansk Folkeparti i noget af en knibe, for hvordan være fortaler for mere politi og et bedre sundhedsvæsen, men samtidig skære på den forskning som DF i årevis har værnet om?
En forskningsreserve på knap 700 mio. kr. kan måske mildne de drastiske nedskæringer og DF’s forskningsfortalere lidt, men nogen nem sag for DF bliver det ikke.
Det er dog svært helt at tro på, at klassiske DF-mærkesager som et bedre sundhedsvæsen og mere politi kommer til at vige for forskningen under årets finanslovforhandlinger.

