Islandske finansfyrster stilles til ansvar
Den særlige anklager i Island, Ólafur Thór Hauksson, er i færd med at retsforfølge en stribe af landets tidligere bankdirektører. De afviser alle anklager


Sammenbruddet i den islandske netbank i Storbritannien og Holland, Icesave, har medført omfattende politisk og økonomisk skade for Island. Alligevel er Icesaves ejer, Landsbankin, endnu ikke kommet i myndighedernes søgelys.Den særlige anklager i Island, Ólafur Thór Hauksson, har foreløbig rettet al sit skyts mod den tidligere storbank Kaupthings ledelse. Et par af bankens tidligere topchefer blev anholdt for en uge siden, da de ankom til landet fra Luxembourg.Senest er Kaupthings bestyrelsesformand og topchef, Sigurdur Einarsson, der bor i England, på anklagemyndighedens begæring blevet efterlyst af Interpol for bedrageri og mandatfalsk til adskillige milliarder kroner.Anholdelserne af bankcheferne sker umiddelbart efter offentliggørelsen af den godt 3.000 sider lange rapport, som Altingets undersøgelseskommission fremlagde den 12. april. Iagttagere mener, at det er et tilfælde, at den særlige anklager først skrider til handling nu.I forbindelse med det islandske opgør i forlængelse af det økonomiske sammenbrud er Ólafur Thór Hauksson blevet beskyldt for at iscenesætte et medieshow. Det afviser han pure og siger, at han holder sig til juraen.Adskillige journalister og fotografer har belejret den særlige anklagers kontor i Reykjavik for at få seneste nyt om, hvem der er i myndighedernes søgelys, og hvem der nu skal anholdes. Det har fået Hauksson til at bringe folk til afhøring på hemmelige steder.Vil have frit lejdeMen en af dem, han nok kommer til at vente lidt på, er den efterlyste topchef i Kaupthing, Sigurdur Einarsson. Han har over for den islandske netavis visir.is erklæret, at han ikke frivilligt vender tilbage til Island, medmindre han garanteres frit lejde.»Disse anholdelser og tilbageholdelser er, så vidt jeg kan se, sket uden hold i virkeligheden, og jeg vil ikke deltage i dette spil, som efter min mening kun er iscenesat for at berolige den ophidsede nation,« siger han til visir.is.Samtidig med, at Sigurdur Einarsson jages af Interpol, har banken Glitnir stævnet den islandske forretningsmand Jón Ásgeir Johannesson for sammen med flere andre topchefer at have drænet banken for to milliarder dollar (knap 12 milliarder kroner).Glitnirs afviklingsselskab gav Jón Ásgeir Johannesson nogle få dage til at gøre sin formue op, hvis ikke han vil risikere at blive retsforfulgt i USA. Ifølge den britiske avis The Times fik Johannesson stævningen i en af sine millionlejligheder i New York.Jón Ásgeir Johannesson, tidligere hovedaktionær i Glitnir og tidligere ejer af blandt andet Magasin og Illum i Danmark, er mistænkt for sammen med andre »svigagtigt at have drænet banken for over to milliarder dollar for at stoppe pengene i deres egne nødlidende selskaber«.Icesave-kollapsetMens to af de tre storbanker er i fokus, er der endnu ikke nogen, der er blevet draget til ansvar for netbanken Icesaves sammenbrud i 2008, hvilket har skadet landet langt mere.Kollapset betød, at den britiske og den hollandske stat på vegne af Island udbetalte indskydergarantier for cirka 30 milliarder danske kroner til bankens lånere, da banken ikke var i stand til det.De to lande har krævet pengene tilbage fra Island, og betalingsspørgsmålet, der har forsinket Islands økonomiske lånepakke fra Den Internationale Valutafond, kommer snart op igen.Nok så interessant bliver det, om nogen i Landsbankins ledelse bliver draget til ansvar for de dispositioner, der førte til netbankens sammenbrud. ritzau
