Flertal for at undersøge PET
Justitsminister Karen Hækkerup (S) presses for også at undersøge PET’s rolle i forbindelse med undersøgelsen af, hvem som vidste hvad om forsøget på forhindre Pia Kjærsgaard (DF) i at besøge Christiania. Karen Hækkerup vil i første omgang lade spørgsmålet være op til tjenestemands-undersøgelse
 
	Et flertal udenom regeringen kræver nu også at justitsminister Karen Hækkerup får PET undersøgt. Foto: Scanpix


 
	Samtidig med, at justitsminister Karen Hækkerup (S) har fritaget to af ministeriets top-embedsfolk for tjeneste i forbindelse med undersøgelsen af omstændighederne ved forgængerens afgang, kræver et flertal uden om SRSF-regeringen, at denne undersøgelse udvides til også at omfatte Politiets Efterretningstjeneste (PET).

	En ting er nemlig, at tidligere justitsminister Morten Bødskov (S) fejlagtigt påstod, at retsudvalgets omstridte besøg på Christiania måtte udskydes, fordi Københavns politidirektør var forhindret. En anden er, at PET var inde og kigge i Pia Kjærsgaards (DF) kalender for eventuelt at lægge besøget på en dag, hvor hun var forhindret i at deltage.

	»Der mangler stadig en undersøgelse af, om PET har misbrugt nogle personfølsomme oplysninger – i det her tilfælde Pia Kjærsgaards kalender. Det reagerede Morten Bødskov jo ikke på. Vi har brug for en sådan undersøgelse, hvis vi skal være sikre på, at alle mulige andre borgeres retssikkerhed ikke bliver knægtet,« siger Enhedslistens retspolitiske ordfører, Pernille Skipper.

	Kravet støttes af Liberal Alliance, Dansk Folkeparti og Venstre.

	»Jeg vil da anbefale Karen Hækkerup at få undersøgt alle ting til bunds i den her sag – herunder også omkring PET,« siger Venstres rets-politiske ordfører, Karsten Lauritzen.

	PET’s chef Jacob Scharf trådte tilbage før jul efter afsløringen af, at efterretningtjenesten undersøgte, om der var perioder, hvor Pia Kjærsgaard – som bevogtes – var ude at rejse eller af andre grunde ville være forhindret i at deltage i besøget på Christiania. Den løsning blev imidlertid opgivet af frygt for, at Pia Kjærsgaard – hvis besøget blev gennemført på et tidspunkt, hvor hun var forhindret – fremover ville være tilbageholdende med at dele oplysninger om planlagte rejser og andet med PET.

	Hækkerup: først forhør

	Dansk Folkepartis retsordfører, Peter Skaarup, mener, at det ikke er nok, at PET aldrig brugte oplysningerne fra Pia Kjærsgaards kalender.

	»Hvor meget vidste Justitsministeriet? Og hvor stor en del af planen var det at fremskaffe disse oplysninger. Det efterspørger jeg svar på. Hvorfor fokuserer man nu kun på to embedsmænd i Justitsministeriet?« spørger Peter Skaarup.

	Liberal Alliances retsordfører, Simon Emil Ammitzbøll, kalder en sådan undersøgelse for »en oplagt idé«.

	»Det er vigtigt at få lavet en 360-graders undersøgelse. Så det er vigtigt at få at vide, på hvilket niveau PET-medarbejdere har været involveret, og om Københavns politidirektør har været en brik i spillet – eller selv har spillet med. Det må undersøges, hvem der har været med til at fabrikere løgnen til Folketinget,« siger Simon Emil Ammitzbøll.

	Til gengæld mener Konservatives retsordfører, Tom Behnke, ikke, at der »på nuværende tidspunkt« er behov for en sådan undersøgelse. Tom Behnke henviser til, at Jakob Scharf i sin redegørelse netop skriver, at PET ikke gjorde alvor af planen om at bruge Pia Kjærsgaards kalender.

	Regeringen besluttede i forbindelse med Morten Bødskovs afgang at undersøge embedsværkets rolle i forbindelse med denne.

	Det førte til redegørelser fra fem medarbejdere i Justitsministeriet, hvoraf Kammeradvokaten har vurderet, at der skal gennemføres såkaldte tjenstlige forhør af departementschef Anne Kristine Axelsson og en ledende medarbejder. Denne er angiveligt afdelingschef i Politi- og Strafferetsafdelingen, Jens-Christian Bülow.

	Først når de tjenstlige forhør er afsluttet, vil der blive taget stilling til, om der skal tages ansættelses-retlige skridt i forhold til embedsmændene.

	Karen Hækkerup vil i første omgang lade disse afhøringer afgøre, om PET’s rolle også skal inddrages. De tjenstlige forhør gennemføres af en forhørsledelse på tre medlemmer med forhenværende højesteretsdommer Per Sørensen som formand.

	»Lige nu handler om det om at få lavet forhørene, og så må vi se, om det giver anledning til at gå videre. Men dommerne får mulighed for at inddrage alle de kilder og informationer, som de synes er nødvendige. De kan se på alt – også PET – hvis de mener, at det er relevant,« siger justitsministeren.

