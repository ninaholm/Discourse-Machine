'Det ville være halsløs gerning'
Socialdemokraterne køber ikke de økonomiske argumenter for at ændre boligskatten. 'Det er sådan noget økonom-pis', siger skatteordfører Nick Hækkerup


 - Cevea, AE-rådet, vismændene og en tidligere S-skatteminister anbefaler at ændre boligskatten. Hvorfor vil I ikke det?
»Der er to grunde. Hvis man piller ved boligskatten nu og derved bringer yderligere usikkerhed på det i forvejen urolige boligmarked, vil det være en halsløs gerning. Vi har en meget stor gruppe boligejere, som er teknisk insolvente. Hvis man hæver boligskatterne, så de må gå fra hus og hjem, vil det være ekstremt uhensigtsmæssigt.«
»Den anden grund er, at vi holder med almindelige mennesker. Dem, der er hjernen og hjertet og næven i det danske samfund. Det er dem, vi er her for. Det er dem, der holder samfundet kørende, og de skal ikke straffes med stigende boligskatter.«
- Det drejer sig ikke om at hæve skatten, men bare at lade være at sænke den år for år.
»Det er sådan noget økonom-pis. Det drejer sig om, at helt almindelige mennesker vil komme til at betale mere, end de ellers ville have gjort. Så er jeg ligeglad med, hvad man kalder det. Det er deres økonomi, som vil komme til at lide under det, og det vil vi ikke lægge stemmer til.«
Hjernen og hjertet
- De vil jo kun skulle betale mere, hvis deres hus stiger i værdi?
»De vil under alle omstændigheder skulle betale mere. Ellers er der jo ikke nogen grund til at ændre på det. Det er jo det, der er hele antagelsen i forslaget.«
-  Hvorfor vil I hellere sænke boligskatten end at regulere de sociale ydelser i takt med lønstigningerne?
»Det er fordi, vi ikke vil ramme helt almindelige hårdtarbejdende danskere, som er hjernen og hjertet og næven i det danske samfund. Det er dem, vi er her for.«
- Man kan ikke flytte mursten ud af landet, ligesom man kan med andre værdier som aktier og obligationer. Hvorfor så ikke flytte mere af skatten derover?
»Et selvstændigt argument for at beskatte er ikke, at det er nemt at beskatte. Spørgsmålet er, om det er rimeligt og fornuftigt. Og det er ikke fornuftigt. Problemet med, at der bliver flyttet skat ud af landet, skal sikres med en mere effektiv ligning. Der skal guderne vide, at der er masser at tage fat på med det samme. Det er stadig en gåde, at så få multinationale selskaber betaler skat.«
- En ejendomsværdiskat på en fast procentdel vil virke stabiliserende på boligpriserne, både når det går op og ned, og ...
»Det er sådan et rigtigt økonom-argument. Det er skrivebordstænkning. Det, der interesserer os er, hvordan helt almindelige mennesker har det, og ikke dem, der sidder bag tykke bøger og kloger sig på andres vegne.«
- Kunne det ikke tænkes, at økonomerne har ret, på trods af deres økonom-argumenter?
»Ikke i det her.«
- Ifølge både vismændene og AE-rådet er det de rigeste ti pct., der har fået mest ud af den model, I vil fortsætte. Hvornår er det blevet socialdemokratisk politik at beskytte de rigeste?
»Det er ikke dem, man rammer med det, de foreslår. Vi kan såmænd også godt se, at nogle har haft store gevinster. Problemet er bare, at man rammer nogle andre meget hårdere, nemlig dem, der er teknisk insolvente. De unge familier, som købte, da priserne var på deres højeste. Dem, som afleverer deres børn i daginstitutionerne, dem som knokler for at holde familien sammen og holde foden under eget bord. Det er dem, man vil ramme og ikke de andre.«

