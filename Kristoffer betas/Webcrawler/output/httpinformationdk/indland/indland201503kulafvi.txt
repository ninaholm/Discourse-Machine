Kulafvikling i højt tempo
Om fem år har det statskontrollerede energiselskab DONG skilt sig af med 85 procent af kullene


 På 15 år vil DONG Energy have præsteret at forlade kulalderen, næsten. Med start i 2006, da selskabet blev dannet, og inden der er gået fem år fra nu, vil det statskontrollerede selskab have skilt sig af med cirka 85 pct. af det oprindelige forbrug af kul i kraftværkerne. Pr. dags dato har man formået at bringe forbruget ned med 66 pct. På knap ni år.
Det fortæller koncerndirektør Thomas Dalsgaard, DONG Energy.
»I 2006 havde vi 15 store centrale kraftværker i Danmark. Vi har taget seks ud af aktiv drift, så nu har vi ni tilbage. En stor del af denne reduktion skyldes vores opbygning af et vindkraftsystem, der har gjort nogle af kraftværkerne overflødige. Samtidig bruger vi i stigende grad biomasse til at erstatte kul i de kulfyrede af kraftværkerne, og den udvikling fortsætter de kommende år.«
Efter omstillingen af bl.a. det kulfyrede Herningværk til biomasse, er selskabet nu i gang med at ombygge Studstrupværket til biomasse, foruden Skærbækværket der hidtil har kørt på naturgas.
»Så er der Avedøreværkets blok 1 og Asnæsværkets blok 2, som begge fyrer med kul. Der er vi i forhandlinger med de kommunale varmekunder om også at konvertere disse til biomasse. Det, der herefter vil mangle, er Esbjerg-værket, som stadig er helt kulfyret. Der skal vi i dialog med varmekunden om omstilling til en grøn løsning,« siger Thomas Dalsgaard.
»Det betyder alt sammen, at vi kommer til at reducere vores forbrug af kul fra 6,2 mio. ton i 2006 over godt to mio. tons i 2014 til forventet én mio. ton i 2020.«
DONG’s grønne omstilling, der foreløbig har nedbragt selskabets CO2-udledning pr. produceret kilowatt-time med 41 pct., flugter med det gældende energiforligs mål om at gøre Danmark helt fri for kul i 2030.
Thomas Dalsgaard siger, at omstillingen fortsætter, selv om den ikke får megen hjælp af den aktuelle prisudvikling, hvor kullene p.t. er billige, samtidig med at EU’s kvotepris for CO2 er meget lav. Til gengæld reduceres også prisen på de grønne alternativer løbende: Vindkraft og solceller.

