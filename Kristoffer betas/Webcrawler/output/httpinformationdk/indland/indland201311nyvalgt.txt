Nyvalgte byrødder har udsigt til fire år på smalkost
På trods af at der er flere positive, økonomiske nøgletal efter finanskrisen, er der ingen udsigt til, at de nyvalgte kommunalbestyrelses- og regionsrådsmedlemmer får mulighed for at bruge flere penge på yderligere velfærd. Ny analyse fra Arbejderbevægelsens Erhvervsråd viser, at der i den kommende valgperiode bliver økonomisk smalkost i kommunerne
 
	I de kommende år vil kommunerne opleve, at der kommer flere dyre ældre – de lever længere og kræver mere pleje


 
	Inden dagen er omme, vil der være sat navne på landets kommunalbestyrelses- og regionsrådsmedlemmer i de kommende fire år. Men smilet hos de nyvalgte medlemmer kan hurtigt stivne. Der er nemlig ikke udsigt til nogen økonomisk fest i hverken kommuner eller regioner i den kommende valgperiode fra 2014 til udgangen af 2017. Det viser en ny analyse fra Arbejderbevægelsens Erhvervsråd.

	»Kommunalpolitikerne har oplevet fire år med nulvækst. Det har haft den konsekvens, at den offentlige beskæftigelse er faldet, og jeg tror også, at folk har oplevet, at kvaliteten af den offentlige service er blevet forringet. Helt så stramt bliver det ikke i de kommende fire år, selv om der virkelig er udsigt til stramme budgetter og smalkost. Der er ingen udsigt til fest« siger Martin Madsen, chef-analytiker i Arbejderbevægelsens Erhversråd.Regeringen lægger op til, at den offentlige sektor vil kunne vokse med 0,6 procent i gennemsnit i de kommende år. Det svarer til 12,5 milliarder kroner frem mod 2017. Men det er ingenting i forhold til eksempelvis perioden fra 2006 til 2009, hvor den offentlige sektor voksede med 41 milliarder kroner.

	»Rammerne vil være snævre, og derfor vil effektiviseringer og moderniseringer af den offentlige sektor stå højt på dagsordenen. Jeg er ikke i tvivl om, at kommunalpolitikerne hver dag tænker på, hvordan de kan få mere ud af pengene, men der er ingen lavthængende frugter i form af reformer, så der skal effektiviseringer til,« siger Martin Madsen.

	Den analyse deler cheføkonom Mads Lundby Hansen fra den liberale tænketank, Cepos:

	»Der er gode muligheder for at effektivisere. Man kan udlicitere flere opgaver til effektive, private virksomheder, skære ned på administration eller nedbringe sygefraværet. Der kan de mindre effektive kommuner lære af de mest effektive kommuner,« siger han.

	»De offentlige hospitaler har været foregangseksempler for effektiviseringer og øget produktivitet. Fra 2004 til 2011 har man på de offentlige sygehuse været i stand til at øge produktiviteten med over to procent om året. De kommunalt ansatte er lige så dygtige som de ansatte på sygehusene, så det kan man også gøre i kommunerne,« siger Mads Lundby Hansen.

	»Man kan sagtens øge produktiviteten, når det kommer til de såkaldte ’varme hænder’. Jeg forestiller mig, at man begynder at stille de samme krav til kommunerne om at øge produktiviteten, som man har gjort over for sygehusene. Gjorde man det, ville det frigøre fem milliarder kroner årligt i kommunerne,« siger Mads Lundby Hansen.

	Samme service for flere penge

	Udover kravet om modernisering, står de nyvalgte politikere samtidig over for en udfordring, de ikke kan gøre noget ved: Der kommer flere ældre og færre børn i de kommende fire år. Faktisk bliver der 93.000 flere ældre, som vil kræve yderligere pleje, mens der vil være 36.000 færre børn og unge. Det vil gøre det nødvendigt at lukke flere vuggestuer, børnehaver og skoler.

	Alt sammen svære og formentlig upopulære beslutninger rundt om i landets kommunalbestyrelser.

	»Befolkningssammensætningen gør, at halvdelen af de 12,5 mia. kr. ekstra til velfærd vil blive brugt på at yde den samme service til flere borgere. Der kommer simpelthen flereældre, som lever længere og kræver mere pleje. De ekstra penge går ikke til bedre service, men blot til at opretholde de nuværende servicdeniveau,« forklarer Martin Madsen.

	Færre børn vil dog betyde, at det forventes, der vil blive brugt 4,1 mia. kr. mindre på børn og unge de kommende fire år. Den besparelse bliver dog brugt på forventede ekstraudgifter på sundhedsområdet for 5,3 mia. kr.

	»Der er ingen tvivl om, at skal man skaffe penge til 100.000 flere ældre, så vil det gå ud over nogle andre områder. Det er den eneste måde, at man kan skaffe pengene på. Det vil så være børn og unge, og alt hvad de i øvrigt har at gøre med kommunerne,« siger Poul Erik Mouritzen, professor i statskundskab ved Syddansk Universitet.

	Han har gennem mange år forsket i kommunale forhold, og ifølge ham kommer kommunerne ikke uden om at se på, hvordan man optimerer driften af velfærdsinstitutionerne.

	»Det er givet, at det vil være meget stramt, så den store opgave vil jo bestå i det meget stigende behov, der er på nogle områder. Det er f.eks. ældreområdet, og at man ikke kan gøre det ved at sætte skatterne op. Man vil måske i en kortere periode kunne leve af at tage af kassen. Kommunerne har jo opbygget nogle ret store kassebeholdninger. Men det er heller ikke en holdbar løsning ret mange steder, og i hvert fald ikke igennem flere år,« siger Poul Erik Mouritzen.

	Ikke nok med at der kommer flere ældre, som træder ud af arbejdsmarkedet. De lever også længere, og kræver derfor pleje i længere tid, påpeger kollegaen fra Syddansk Universitet, Christian Elmelund-Præstekær, der nævner velfærdsteknologi som en løsning i stedet for at tage pengene fra f.eks. skoler og socialt udsatte.

	»Det ser ud til, at der er en stigende tendens til at innovere sig ud af det problem, at man skal have pengene til at række til flere ældre. Tanken er jo netop, at man kan yde det samme serviceniveau for færre penge. Det ideelle og principielle mål er, at man både kan gøre det billigere og bedre, så man på den måde kan få råd til at opretholde den service der, hvor man ikke kan lave teknologiløsninger for at komme i mål,«siger han.

	Derudover handler det om at tiltrække arbejdspladser til kommunerne, som ellers har været svært flere steder. Men han mener først og fremmest, at kommunerne skal tænke i langsigtede løsninger de næste fire år.

	»Det er meget langsigtede udfordringer, som vi kan begynde at arbejde med. Nogle steder er man begyndt, men det trænger sig mere og mere på, jo længere vi kommer frem. I forhold til sidste valg i 2009 har politikerne også i højere grad mulighed for at tænke langsigtet. Kommunerne har brugt færre penge end de behøvede, så de er ikke tvunget til lappeløsninger,«siger Christian Elmelund-Præstekær.

	Ingen garanti for flere ansatte

	Den beskedne offentlige vækst, der er lagt op til i de kommende år, vil gøre det muligt for de nyvalgte politikere at ansætte nogle af de mange tusinde medarbejdere, som de sidste år er blevet afskediget.

	Ifølge analysen fra Arbejderbevægelsens Erhvervsråd vil den offentlige vækst de kommende fire år give mulighed for at øge beskæftigelsen med 5.000 personer.

	Men i denne valgperiode fra 2010 til 2013 er den offentlige beskæftigelse blevet reduceret med 12.000 personer.

	»Og der er er ingen sikkerhed for, at der bliver ansat disse mange tusinde personer. Det er jo en politisk prioritering, hvordan man vil bruge midlerne. Måske bliver de i stedet investeret i velfærdsteknologi eller andre indkøb. Men man har sikret rammerne til, at man kan løfte beskæftigelsen i de kommende fire år, og det er et noget andet billede, end tilfældet var i denne valgperiode,« siger Martin Madsen fra Arbejderbevægelsens Erhvervsråd.

	De nye kommunalbestyrelser og regionsråd har konstituerende møder i begyndelsen af december, og deres arbejde begynder officielt den 1. januar 2014.

