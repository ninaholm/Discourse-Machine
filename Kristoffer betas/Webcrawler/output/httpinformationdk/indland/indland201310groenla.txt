Grønland vil selv føre udenrigspolitik
Opgøret med nultolerancen for uran har afsløret en grundlæggende uenighed i det dansk-grønlandske forhold om retten til at føre udenrigspolitik, der bunder i uklarheder i grundloven og grønlændernes status som et folk. Grønland er bekymret for, at Danmark skal stille sig i vejen for eksport af uran, og om nødvendigt vil Selvstyret hive Danmark i retten
I et 36 sider langt notat konkluderer den grønlandske regering, Naalakkersuisut, med henvisning til selvstyreloven, at den danske regering ’ikke (må) hindre eller begrænse Naalakkersuisuts udøvelse af sine kompetencer i sager om udnyttelse og eksport af uran og andre radioaktive mineraler’. Billedet er fra Råstofskolen i Sisimiut.


 
	Danmark skal ikke blande sig i, om Grønland kan udvinde og eksportere uran. Det er den centrale pointe i en række politiske udmeldinger og et embedsmandsnotat, der er udgået fra Grønland den seneste måneds tid. Sagen er spidset til i takt med, at den grønlandske regering har presset på for at få ophævet landets nultolerancepolitik for udnyttelse af uran, som det grønlandske parlament i øjeblikket debatterer.

	I et 36 sider langt notat konkluderer den grønlandske regering, Naalakkersuisut, med henvisning til selvstyreloven, at den danske regering »ikke (må) hindre eller begrænse Naalakkersuisuts udøvelse af sine kompetencer i sager om udnyttelse og eksport af uran og andre radioaktive mineraler«.

	Samtidig fremhæver Grønland, at det ikke alene er op til den danske regering at afgøre den juridiske og politiske tvist, men at sagen i sidste ende kan ende for en særlig nedsat domstol:

	»Hvis det måtte blive nødvendigt, vil Naalakkersuisut kunne få fastslået dette ved indbringelse af en sag derom for selvstyrelovens tvisteløsningsnævn«.

	Den henvisning viser, at Grønland mener det alvorligt, vurderer professor i folkeret Jens Hartig Danielsen, Aarhus Universitet, der har været med til at skrive selvstyreloven.

	»Det er med til at vise, at man i grønlandsk politik er gået et skridt længere for at markere Grønlands positioner i forhold til den danske stat,« siger han.

	Det juridiske spørgsmål

	Selve stridens kerne rækker længere tilbage end uranspørgsmålet. Det er en grundlæggende konflikt i det grønlandsk-danske forhold, der også var et centralt emne i forhandlingerne om selvstyreloven fra 2009, fortæller Johan Lund Olsen, der selv var med til at forhandle loven på plads som landstingsmedlem for oppositionspartiet IA.

	»Vi har igennem rigtig mange år forsøgt at få udvidet vore udenrigs- og sikkerhedspolitiske kompetencer. Men vi støder altid panden mod den mur, som er grundloven,« siger han.

	Kort fortalt henviser Danmark til grundlovens § 19, der i første sætning erklærer, at »kongen (regeringen) handler på rigets vegne i mellemfolkelige anliggender«. Det betyder, at Grønland hverken har eller kan få selvstændig ret til at føre udenrigspolitik, medmindre grundloven bliver ændret, eller »Grønland eventuelt måtte ønske at opnå selvstændighed«, som Udenrigsministeriet og Justitsministeriet skriver i et svar til det grønlandske notat.

	Grønland henviser omvendt til, at selvstyreloven fastslår, at det grønlandske folk er et folk i henhold til folkeretten med ret til selvbestemmelse. Og at Grønland ifølge selvstyreloven allerede har fået ret til at føre udenrigspolitik på de sagsområder, de har overtaget fra Danmark, herunder råstofområdet. For eksempel kan Grønland på egen hånd forhandle fiskeriaftaler med Rusland. Derfor giver det ikke mening at påstå, at grundlovens § 19 er ufravigelig.

	Det samme fremhæver den islandske professor i folkeret Gudmundur Alfredsson, Lunds Universitet, som var landsstyrets tilforordnede i Selvstyrekommissionen, der skrev selvstyreloven. For ham at se ligger uran-spørgsmålet i selvstyrets hænder, så længe de overholder alle internationale krav til sikkerhed og miljø.

	»Da jeg sad i Selvstyrekommissionen, og det blev besluttet at overdrage råstofområdet til Selvstyret, blev der ikke taget noget forbehold. Det lyder for mig, som om den danske regering har fortrudt, hvad den aftalte for fire år siden. Og det er for sent nu,« siger Gudmundur Alfredsson, der samtidig understreger, at han ikke har sat sig ind i detaljerne i den aktuelle debat.

	Men det handler ikke om udenrigspolitik. Det handler om råstofudvinding, siger han.

	»Ellers kunne den danske regering lige så vel sige, at alle råstoffer i Grønland har udenrigspolitiske aspekter,« siger Gudmundur Alfredsson og nævner som eksempel sjældne jordarter, som også er en strategisk ressource, som Grønland forbereder sig på at udvinde.

	Det praktiske spørgsmål

	Hele den grønlandske selvstyreordning er en pragmatisk konstruktion, der ikke er udviklet i overensstemmelse med grundloven, men på trods af grundloven, siger den færøske jurist Bárur Larsen, der har været tilknyttet sekretariatet for den færøske grundlovskommission og i dag er ekstern underviser på Færøernes Universitet. Derfor har regeringen en dårlig sag, når den påstår, at grundloven forbyder Grønland at føre udenrigspolitik.

	»Jeg kan godt forstå den finte, de laver. Men der har hele tiden været en pragmatisk fortolkning på det område. Så det er mere en opportun mulighed at henvise til den paragraf i grundloven som en forhindring,« siger Bárur Larsen.

	Omvendt når man ser ud i verden, må man ligesom den danske regering sige, at det ikke er almindeligt at understatslige enheder har særligt vidtrækkende udenrigskompetencer, og derfor tvivler han også på, at Grønland får lov til selv at bestemme i uranspørgsmålet.

	Lige så meget som grundlovens ord handler det også om sund fornuft, siger professor Jens Hartig Danielsen, Aarhus Universitet, der modsat Gudmundur Alfredsson var regeringens tilforordnede i Selvstyrekommissionen: »Det er hensigtsmæssigt, hvis staten har ét ansigt udadtil,« siger han og nævner som eksempel de internationale aftaler og konventioner, som Rigsfællesskabet skal til at indgå, hvis der skal udvindes uran.

	»Den forpligtelse til at iagttage, at de aftaler bliver overholdt, vil jo hvile på staten, og derfor er det både juridisk, men også praktisk hensigtsmæssigt, hvis det er staten, der har den kompetence,« siger Jens Hartig Danielsen.

	Det samme fremhæver Cindy Vestergaard, seniorforsker i internationale relationer med fokus på uran, Dansk Institut for Internationale Studier. Langt hen ad vejen kan man godt behandle uran som en hvilken som helst anden sten. Men ikke når det kommer til at sikre sig, at den sten ikke bliver brugt til atomvåben.

	»Problemet opstår, når det kommer til at sikre sig, at det du skiber af sted, kun bliver brugt til fredelige formål. Hvordan skal Danmark vide det, hvis de ikke er involveret?« siger hun.

	Samtidig vil det påvirke hele rigets udenrigs- og sikkerhedspolitik, hvis Grønland ophæver nultolerancepolitikken, vurderer hun. For den politik skal erstattes af en anden, og den bliver nødt til at gælde hele kongeriget, siger hun.

	»Uran vil være en test af det nye forhold. Noget de to parter er nødt til at sætte sig sammen om og være kreative for at løse. For ingen afparterne har ressourcer nok til at gøre det alene,« siger Cindy Vestergaard.

	Det nationale spørgsmål

	I dag anfægter Grønland ikke, at uran også vedrører sikkerheds- og forsvarspolitikken, siger råstofminister Jens-Erik Kirkegaard. Det har en dansk-grønlandsk arbejdsgruppe nemlig fastslået. Derfor er der ikke nogen vej uden om at samarbejde med Danmark på det punkt. Men han holder fast i, at Grønland selv bestemmer, om man vil udvinde uran, og hvem man skal sælge det til af fredelige partnere.

	»Når vi skal sælge råstoffer, er det et grønlandsk anliggende og ikke nødvendigvis et dansk anliggende. Så det er det, vi skal have fundet ud af, hvordan vi tackler fremadrettet. Men det er også mit indtryk, at der ikke er nogen af parterne, der vil stoppe den andens arbejde,« siger Jens-Erik Kirkegaard.

	Derfor regner han heller ikke med, at der bliver brug for at hive Danmark for et tvistløsningsnævn i det her spørgsmål.

	»Det er vigtigt at understrege, at der er meget, vi er enige i. Det her er kun en lille del,« siger han.

	Muligheden for at nedsætte et tvistløsningsnævn er ikke ny, men var også til stede i den gamle hjemmestyrelov, ligesom den er det i den færøske lov. Der er flere gange blevet peget på nævnet, når det er trukket op til principiel uenighed, men det er aldrig ført så vidt.

	Formentlig ville det også være en dårlig idé, siger Bárur Larsen. De juridiske uklarheder i hjemmestyreordningerne giver nemlig plads til politisk fortolkning og ikke mindst pragmatiske løsninger, hvor fokus er på det, som man kan blive enig om, mens kontroverserne så vidt muligt får lov til at passere i det stille.

	»Jeg tror også, man er bange for at vække det nationale spørgsmål både i Grønland og på Færøerne. Hvis man nedsatte nævnet, ville det sende et signal om storstilet forfatningskonflikt mellem Danmark og en rigsdel. Det er ikke sikkert, at konstruktionen ville overleve.«

