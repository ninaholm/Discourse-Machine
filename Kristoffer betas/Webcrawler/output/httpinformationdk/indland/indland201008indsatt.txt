Indsatte omgår reglerne for at blive prøveløsladt
Som indsat skal man have en bolig for at blive prøveløsladt, men de indsatte vælter sig ikke i lejlighedstilbud. Det tvinger dem ud i at omgå reglerne. En omgåelse som i sidste instans fører til hjemløshed - og det bliver man ikke rehabiliteret af, siger fagfolk
Indsatte laver proforma-adresser for at blive prøveløsladt. Når de kommer ud, ender de dog tit som hjemløse.


 For at blive prøveløsladt fra fængslet skal du blandt andet have en bolig, hedder kravet. Men det kan være svært at betale sin husleje, mens man afsoner sin straf. Og det er næsten umuligt at søge bolig, mens man sidder inde. Systemet stiller altså krav, der tvinger de indsatte til at omgå reglerne, siger forskellige fagfolk på området.
»Kravet om bolig medfører ofte, at de indsatte opfinder en adresse. Man tænker kortsigtet for at komme ud af fængslet. Det er trods alt en prøveløsladelse, der står højest på ønskelisten,« siger John Hatting, der er formand for Kriminalforsorgsforeningen.
Når de indsatte laver proforma-adresser, har de kun en adresse på papiret, og det betyder, at de indsatte i værste udfald ender med at blive prøveløsladt til hjemløshed, understreger John Hatting.
»Det siger sig selv, at bliver man løsladt med et par plastikposer i hånden og intet sted at tage hen, så ender man med måske med at ryge ned på den gamle bænk. Eller man finder sammen med de gamle kammersjukker  og ender med at være presset ud i ny berigelseskriminalitet for at kunne klare sig her og nu,« siger John Hatting.
Han har i mange samtaler med indsatte og løsladte fået bekræftet, hvilke krumspring de gør sig for at få prøveløsladelse.
Ligner socialt bedrageri
Ikke alene kan det føre til hjemløshed, når de indsatte af omveje skaffer sig en proforma-adresse. Det er også med til at lede dem ned af en illegitim vej, pointerer Hans Jørgen Tholstrup.
Han har siden 1985 været forstander på Pension Skejby, et bosted for både kriminelle og ikke-kriminelle, der arbejder målrettet med at få kriminelle resocialiseret tilbage i samfundet.
»De gør mange forskellige krumspring for at opnå prøveløsladelsen, får f.eks. falske adresser hos kammerater. De skrappe krav lægger op til socialt bedrageri. Systemet lægger indirekte op til, at du som indsat bevæger dig ind på et område, der er skævt,« siger Hans Jørgen Tholstrup.
Han mener ligesom John Hatting, at de indsatte står magtesløse i deres kamp for at leve op til kravet om bolig.
»Jeg kan godt forstå, at de indsatte er i vildrede og kan føle sig pressede. Dem, der skal i gang med at forberede en prøveløsladelse, står bagerst i køen for at få en bolig. De har ikke mulighed for at møde op og gøre et godt indtryk, de kan måske få en enkelt udgang til det, men de kan ikke løbe boligkontorer over ende,« siger Hans Jørgen Tholstrup.
Både John Hatting og Hans Jørgen Tholstrup understreger, at det er helt essentielt at have en bolig som prøveløsladt.
Det er ikke kravet, der er noget i vejen med, men hjælpen til at opnå det.
Krav om mere hjælp
Det er formand for Socialrådgiverforeningen, Bettina Post, enig i:
»Kriminalforsorgen skal blive meget bedre til det samarbejde, vi er forpligtet for at hjælpe den indsatte med kontakt til boligselskaberne. Vi skal sikre, at boligen er der. Både kommunen, som skal modtage den løsladte og kriminalforsorgen. De har tilsammen et ansvar,« siger hun.
Hos Kriminalforsorgen giver man ansvaret videre til fængslerne:
»Loven siger, at de indsatte skal have en bolig, og det er op til fængslerne at hjælpe dem med at finde en bolig,« lyder det fra Kriminalforsorgen.
Kriminalforsorgsforeningen har ifølge formand John Hatting flere gange opfordret til at følge den norske model. I Norge har de indsatte ret til en bolig, når de skal resocialiseres tilbage i samfundet:
»I Norge indførte man en ret til bolig, og hvis vi f.eks. havde et system herhjemme med udslusningsboliger, kunne vi langt bedre spænde et sikkerhedsnet ud under dem, vi løslader,« siger John Hatting.
»Det er jo ikke kun til gavn for dem, det er i den grad også til gavn for samfundet. Som slipper for fornyet gentagelseskriminalitet,« siger han.


