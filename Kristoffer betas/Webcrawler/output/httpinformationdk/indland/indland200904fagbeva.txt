Fagbevægelsen har ikke tøjlet muslimhetz på arbejdspladser
Lønmodtagerne er muslim-forskrækkede, viser ny undersøgelse. Fagbevægelsen bærer en del af ansvaret, erkender næstformand i 3F, Jane Korczak, der nu vil intensivere indsatsen mod diskrimination
Jane Korczak har det skidt med, at hver anden i 3F mener, muslimer ikke må bede på jobbet.


 Langt størstedelen af lønmodtagerne i Danmark har eller har haft en muslimsk kollega. Men selvom folk har arbejdet side om side i årevis, dokumenterer en ny undersøgelse, foretaget af Ugebrevet A4, at lønmodtagerne er muslim-forskrækkede.
Undersøgelsens resultater er opsigtsvækkende: Hver tredje ikke-muslimske lønmodtager er imod, at muslimske kolleger får lov at gå med tørklæde på arbejdet. Over halvdelen mener ikke, muslimer skal have lov til at bede i arbejdstiden. To ud af tre mener, muslimer gør det svært for sig selv ved at kræve religiøse hensyn, og endelig vil hver anden ikke konfronteres med kollegers religiøsitet på arbejdspladsen. 
I forbundet 3F er hele 11 procent af ikke-muslimerne negative over for overhovedet at skulle arbejde sammen med muslimske kolleger i fremtiden, konkluderer undersøgelsen.
Men uanset, hvad medlemmerne mener, så fortæller Jane Korczak, næstformand i 3F, at hun har det "skidt" med situationen, og at hun "faktisk troede, vi var nået længere." 
Fagbevægelsen fejlede
3F er det forbund med flest medlemmer fra etniske minoriteter. 
Men alligevel har den integrationspolitiske indsats ikke været god nok, erkender Jane Korczak:
"Undersøgelsen har givet os stof til eftertanke og sætter vores indsats i relief," understreger hun og indrømmer, at fagbevægelsen "i hvert fald har en god del af ansvaret", og at indsatsen tilsyneladende "ikke er nået langt nok ud."
Jane Korczaks mareridt er, hvis forbundet skal til at føre diskriminationssager, hvor ikke-muslimske medarbejdere chikanerer muslimske kolleger. 
Men inden det kommer så vidt, opfordrer hun fagbevægelsen til at gøre sit ypperste for at slå hårdt ned på alle former for diskrimination:
"Vi vil under ingen omstændigheder acceptere diskrimination, hverken af den ene eller anden slags. Det er vi nødt til at holde fast i, og det er en af fagbevægelsens grundværdier," siger Jane Korczak.
Men fagbevægelsens grundværdier er socialdemokratiske, og undersøgelsen afslører, at det primært er ufaglærte DF-vælgere, der er anti-muslimske. Derfor kan det være en udfordring at nå dem, forklarer hun:
"Når vi er så stor en forening, så rummer vi også stort set alle politiske synspunkter. Det er klart, at hvis 10 procent af vores medlemmer stemmer på Dansk Folkeparti, så er der et skel der. Men langt den overvejende del tilhører trods alt Socialdemokratiet og venstrefløjen."
Tager lang tid
Hvis ikke der sker noget, kan det få uheldige konsekvenser for muslimske lønmodtageres forhold på fremtidens arbejdsmarked og specielt under krisen, fremgår det af Ugebrevet A4.
Jane Korczak er også meget opmærksom på, at der skal gøres noget:
"Der er helt bestemt nogle tendenser, vi skal have fat i af hensyn til etniske minoriteter, men også af hensyn til de øvrige grupper på arbejdsmarkedet. Derfor er det vigtigt, at vi ofrer nogle kræfter på at finde ud af, hvad der sker på de arbejdspladser, hvor man har mange kulturer sammen," siger hun.
3F er nu i færd med at "revitalisere deres indsats på integrationsområdet." De vil blandt andet efteruddanne tillidsrepræsentanterne til at håndtere udfordringer på flerkulturelle arbejdspladser. 
Desuden vil forbundet selv blive bedre til at tiltrække fagligt aktive med anden etnisk baggrund end dansk
"Vi vil arbejde hårdt på at få flere med anden etnisk baggrund end dansk til at være tillidsrepræsentanter, så de kan oversætte og være dobbeltkulturelle bærere. Man skal have bedre øje for, at man godt kan blive tillidsrepræsentant, selvom man måske er mørk i øjnene og i håret," siger hun.
Måske kan skyderierne på Nørrebro og andre aktuelle politiske problemstillinger forklare lidt af diskriminationen, vurderer Korczak. 
Under alle omstændigheder sker opgøret med muslimforskrækkelse ikke over natten:
"Det at ændre folks opfattelser og vaner tager jo lang tid," konstaterer hun.


