Skattesagskommissionens ’dom’ over hovedpersonerne
Information gennemgår konklusionerne i Skattesagskommissionens 1700 sider lange rapport


 Peter Loft: Daværende departements-chef i Skatteministeriet

Rolle:
Daværende departementschef i Skatteministeriet. Sagde i pressen, mens sagen stod på, at »vi skal holde os langt væk fra den konkrete sag, som jeg ikke kender«. Deltog imidlertid i fem møder med SKAT København, hvor sagen blev drøftet. Forsøgte blandt andet at få indføjet fire linjer i SKAT’s afgørelse.
Peter Loft orienterede løbende skatteminister Troels Lund Poulsen om sagen og videregav blandt andet et rygte om, at Stephen Kinnock skulle være homoseksuel.
Da Ombudsmanden på baggrund af en klage fra en journalist bad om sagens dokumenter, fik Peter Loft fjernet sit navn fra dem.
Kommissionens konklusion:
Peter Loft har »involveret sig« i behandlingen af Stephen Kinnocks skattesag »på en måde, der strider mod« skatteforvaltningsloven. Kommissionen konkluderer dog, at Loft ikke har haft forsæt til at bryde loven, men at han blot har handlet uagtsomt.
Det var »uberettiget« og »kritisabelt«, at Loft videregav rygtet om Kinnocks seksualitet til Troels Lund Poulsen, konkluderer et flertal i kommissionen. Kommissionen mener dog ikke, der er grundlag for, at det skal have konsekvenser.
Kommissionen konstaterer, at Ombudsmanden fik urigtige oplysninger, men tager ikke stilling til, om det skal have konsekvenser for Loft. Det er nu op til Skatteministeriet.
Troels Lund Poulsen: Daværende skatteminister

Rolle:
Daværende skatteminister (V). Blev løbende orienteret om sagen af departementschef Peter Loft. Videregav rygtet om Stephen Kinnocks homoseksualitet til sine to minister-sekretærer samt sin særlige rådgiver, Peter Arnfeldt.
Kommissionens konklusion:
Troels Lund Poulsen viste »væsentlig interesse« for sagen og stillede blandt andet spørgsmål til sin departementschef om mulighederne for en omgørelse af sagen.
Det står i kontrast til Troels Lund Poulsens egen forklaring – som Kommissionen altså ikke tror på. Men Kommissionen finder ikke, at Troels Lund Poulsen »har involveret sig« i sagsbehandlingen, eller »i øvrigt har søgt at få afgørelsen omgjort«.
Kommissionen har ikke haft til opgave at vurdere, om Troels Lund Poulsen bærer et ansvar i sagen, og om den eventuelt bør have konsekvenser for ham – det er alene op til Folketinget.
Kommissionen har heller ikke vurderet, om det er kritisabelt, at Troels Lund Poulsen videreformidlede rygter om Stephen Kinnocks seksualitet.
Peter Arnfeldt: Særlig rådgiver for daværende skatteminister

Rolle:
Den særlige rådgiver for daværende skatteminister Troels Lund Poulsen er af Ekstra Bladet blevet beskyldt for at have forsøgt at tilbyde avisen Thorning-parrets personlige skattepapirer.
Han er af Københavns Politi sigtet for angiveligt at have lækket papirerne til B.T. Arnfeldt har afvist anklagerne.
Kommissionens konklusion:
Da Peter Arnfeldt ikke længere er ansat i Skatteministeriet, har Kommissionen ikke taget stilling til, om hans involvering i sagen har været kritisabel, eller om den kunne have »medført et disciplinært ansvar«.
Kommissionen fastslår, at Peter Arnfeldt talte med Ekstra Bladets journalist, Jan Kjærgaard, om muligheden for, at Kjærgaard kunne få afgørelsen på skattesagen.
Men Ekstra Bladet har ikke kunnet dokumentere deres beskyldninger. Og det har ikke været muligt at fastslå, hvem der videregav Thorning-parrets fortrolige skattepapirer til BT.
Derfor »kan det ikke lægges til grund«, at Peter Arnfeldt videregav eller forsøgte at videregive oplysninger fra sagen.
Erling Andersen: Øverste direktør for SKAT København

Rolle i sagen:
Den øverste direktør for Danmarks største skatteregion, SKAT København. Anklagede forhenværende skatteminister Troels Lund Poulsen for at blande sig i SKAT’s behandling af sagen. Anklagerne førte til, at daværende skatteminister Thor Möger Pedersen nedsatte Skattesagskommissionen. Erling Andersen deltog i møder med Peter Loft og Steffen Normann Hansen, hvor de drøftede, om visse dokumenter »kunne slettes« for ikke at blive udleveret til Folketingets Ombudsmand, efter denne var gået ind i sagen i november 2010.
Kommissionens konklusion: 
Kommissionen skriver i sin beretning, at Erling Andersen var berettiget til at informere lederen af sagsbehandlergruppen i SKAT København, Lisbeth Rasmussen, om Stephen Kinnocks seksuelle orientering. Fordi hun havde en saglig interesse i at vide, hvilke forhold SKAT var informeret om. Erling Andersen var dog ikke berettiget til at videregive de samme oplysninger til Peter Loft og Steffen Normann Hansen. Kommissionen kalder handlingen »kritisabel«, men mener ikke, der er grundlag for en disciplinær straf. Kommissionen skriver, at der er blevet videregivet forkerte oplysninger til ombudsmanden, men der er ikke taget stilling til Erling Andersens ansvar i den proces. Derfor har skatteminister Benny Engelbrecht (S) besluttet, at en advokat skal vurdere, om det skal have ansættelsesretslige konsekvenser.
Steffen Normann Hansen: Produktionsdirektør i Skatteministeriet

Rolle i sagen:
Produktionsdirektør i Skatteministeriet. Steffen Normann Hansen mailede tidligt i sagsforløbet med Troels Lund Poulsens forhenværende spindoktor, Peter Arnfeldt, om skattesagen.
Steffen Normann Hansen deltog i møder med Peter Loft og Erling Andersen, hvor de drøftede, om visse dokumenter »kunne slettes« for ikke at blive udleveret til Folketingets Ombudsmand, efter denne gik ind i sagen i november 2010.
Kommissionens konklusion:
Steffen Normann Hansen har fratrådt sin stilling i Skatteministeriet. Derfor tager kommissionen ikke stilling til, hvorvidt hans involvering i behandlingen af sagen er hverken kritisabel eller kan medføre »disciplinært ansvar«.
Poul Madsen: Chefredaktør for Ekstra Bladet

Rolle i sagen:
Daværende og nuværende chefredaktør for Ekstra Bladet. Hængte Venstre-spindoktoren Peter Arnfeldt ud på forsiden af Ekstra Bladet og skrev, at avisens journalist Jan Kjærgaard i efteråret 2010 havde forhandlet med spindoktoren om at få tilbudt Helle Thorning-Schmidts (S) fortrolige skatteoplysninger. Arnfeldt har afvist dette.
Kommissionens konklusion:
Om beskyldningerne mod Peter Arnfeldt skriver kommissionen, at de »ikke har fundet grundlag«, for at Peter Arnfeldt kan drages til ansvar for »videregivelse eller forsøg på  videregivelse af fortrolige oplysninger fra sagen«.

