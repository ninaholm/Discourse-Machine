RUC-studerende protesterer mod betalingskurser
Studenterrådets repræsentanter i Akademisk Råd har indgivet protest til RUC's rektor over bruger-betalingen på de supplerende kurser.  SF vil af med bruger- betalingen


 Hvis ikke din bachelor passer til den kandidatuddannelse, du ønsker at læse, skal du betale ved kasse et. På Roskilde Universitet betaler de studerende op til 12.000 kroner pr. semester for de såkaldte suppleringskurser, og det er helt galt, mener Studenterrådets Repræsentanter på RUC.
»Grundlæggende synes vi, at det er uretfærdigt, at uddannelse skal bestemmes af sociale forhold som økonomi,« siger medlem af Studenterrådet Kasper Christiansen.
Ifølge de studerende er det naturligt, at man risikerer at vælge forkert første gang, hvorfor det kan være nødvendigt med suppleringskurser forud for kandidatuddannelsen.
Det kan være tilfældet for RUC-studerende, som har taget en samfundsvidenskabelig bacheloruddannelse, og som efterfølgende vil læse et humanistisk overbygningsfag.
»Det forekommer absurd, at man skal betale for det,« siger Kasper Christiansen, som sammen med sine medstuderende nu har indgivet en indsigelse mod brugerbetalingen til RUC's rektor Ib Poulsen.
Kravet om de supplerende kurser omfatter også stude-rende, der kommer med en bachelor fra et andet universitet eller fra en professionshøjskole.
'Det er peanuts'
SF's uddannelsesordfører Jonas Dahl finder situationen uholdbar:
»Det er uacceptabelt, og vi skal stoppe for den brugerbetaling, der sniger sig ind i uddannelsessystemet. Vi skal sikre, at folk kommer i job, og derfor er kurserne en investering,« siger han.
Hvorfra skal pengene komme?
»Det er peanuts i det store regnskab. Det drejer sig, så vidt jeg ved, om 500 studerende, der betaler omkring 10.000, og hvis de kommer i job, sparer vi dagpenge eller kontanthjælp,« siger SF's ordfører.
Betalingen for de supplerende kurser blev indført ved uddannelsesbekendtgørelsen af 2004, hvor samtlige universiteters uddannelsesstruktur blev ensartet, og hvor overgangen fra bachelor- til kandidatuddannelse blev underlagt nye regler.
På RUC har man i øjeblikket indskrevet 104 studerende på suppleringskurser med henblik på opfyldelse af adgangskrav til kandidatuddannelser, oplyser studiechef, Inger Rossing Jensen.
RUC's prorektor Hanne Leth Andersen deler de studerendes frustration.
»Det kan man roligt sige. Vi er som universitet nødt til at følge de gældende regler, men der er ingen tvivl om, at brugerbetalingen på sup-pleringskurserne svækker de politiske mål om både fleksibilitet og mobilitet i uddannelsessystemet,« siger hun.
Minister i samråd
Hanne Leth Andersen peger endvidere på, at de stude-rende kan blive klogere på præcis, hvilken tofags-kombination de ønsker på RUC's overbygning undervejs i deres studier.
»Nogle finder ud af undervejs, hvilken kombination af fag, der er den helt rette for dem. Det kan man ikke altid vide tre eller fire år før, man skal i gang,« siger hun og tilføjer:
»Det handler også om læsningen af arbejdsmarkedet. Vi vejleder, så godt vi kan, men verden forandrer sig, og det gavner samfundet, hvis man lader de studerende tilpasse deres studier til, hvad arbejdsmarkedet efterspørger,« siger RUC's prorektor.
Videnskabsminister Charlotte Sahl-Madsen (K), skal forklare sig på et snarligt samråd i Folketinget indkaldt af Enhedslistens Johanne Schmidt-Nielsen.




