Uffe Elbæk: Lad os diskutere borgerløn igen
Efter Fattig Carina og Dovne Robert har vi brug for at diskutere andre modeller for vores kontanthjælps- og dagpengesystem. Det kunne være borgerløn, siger Uffe Elbæk, der dog understreger, at det ikke er vedtaget politik for hans nystartede parti Alternativet


Det er værd at tage diskussionen om borgerløn op igen, mener Uffe Elbæk, der er medstifter og talsperson for Alternativet. Partiet har endnu ikke fastlagt deres politiske program, men den tidligere kulturminister er ikke afvisende over for ideen.»Hele spørgsmålet om borgerløn har været totalt tabubelagt, og det er ikke blevet bedre af diskussionen om Dovne Robert og Fattig Carina. Der er blevet skabt en konsensus om, at arbejdsløse er nassere og en mistænkelighedskultur over for socialt udsatte, som jeg synes er dybt ubehagelig. Derfor er det er relevant at diskutere andre modeller, herunder også borgerløn,« siger han.»Vi er samtidig i en situation, hvor flere og flere føler sig udstødte med de psykiske følger, der følger af det. Samtidig har vi bygget et monstrøst bureaukrati op for at kontrollere de selvsamme udstødte. Den ligning må man simpelthen finde ud af at lave om på, for begge dele er uholdbart.«– Er der ikke retfærdighedskrænkende element i betingelsesløst at give folk penge?»Det er selvfølgelig derfor, folk reagerer negativt på det. Men det kan man sige om meget i vores samfund,« siger han. »Der foregår også alle mulige former for økonomisk udligning på uddannelsesområdet og i forhold til børn og ældre.«Uffe Elbæk er positiv over for at lade a-kasser lave enkeltstående projekter, hvor man lemper rådighedsreglerne for medlemmer, der er bliver ramt af nuværende regler.»Det er det samme som frikommuner, der laver afgrænsede projekter. Vi bliver nødt til at prøve os frem, inden vi træffer beslutninger,« siger han.Han mener ikke, at det nuværende dagpengesystem er indrettet efter, hvordan eksempelvis kunstnere og freelancere arbejder i dag.»Kulturlivet kunne ikke fungere, hvis alle var i arbejde, for så kunne vi ikke lave film og teater,« siger han og forklarer, at mange kunstnere løbende arbejder på skiftende projekter, hvor det er naturligt, at der opstår huller, hvor de ikke har arbejder.»Men den dynamik, som branchen har, svarer ikke til vores dagpengepolitik,« siger han. »Og der er rigtig mange andre brancher, hvor der er en freelancekultur, hvor man bliver hyret ind på begrænsede produktioner, samtidig med, at der naturligt er perioder, hvor man ikke er i arbejde.«
