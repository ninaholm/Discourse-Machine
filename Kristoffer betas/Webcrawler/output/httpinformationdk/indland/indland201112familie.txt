Familiens forbrug klasseopdeler børn
Forbrug er lige så arveligt som fregner og næseform, og med forbruget arver børn deres forældres klasse. Forældrenes status afgør også, hvor meget børn påvirkes af markedsføring
Middelklassens børn har i overvejende grad legetøj, som skaber en helt anden type leg, end de mindrebemidlede familier, siger en legetøjsforsker.


 Velhavende forældre tager så meget ansvar for deres børns forbrug, at børnene sjældent bliver ramt af markedsføringens lange arm. Det gør derimod fattigere familiers børn, som forbruger på en måde, der er mere domineret af markedets reklametilbud.
»Familiens forbrugsværdier former barnet. Uanset om familien er helt traditionel eller en ny type, så skaber det barnets vaner. Det forbrugsmønster, barnet vokser op med, vil det overtage,« siger Birgitte Tufte, der er professor på Center for Marketing Communication på CBS.
Børn kommer i kontakt med markedet gennem forældrene, og det er deres måde at håndtere markedets tilbud, udbud og skjulte påvirkninger, som børnene kopierer.
Børn præges i dag tidligere af forskellige forbrugsmønstre. Både på grund af en stor markedsføringsindsats fra virksomhedernes side, der for eksempel gør børn helt ned til toårsalderen i stand til at genkende McDonalds eller Fætter BR’s logo, men i endnu højere grad fordi forældrene har fået flere penge til at bruge på børns forbrug allerede fra en tidlig alder.
»Velhavende småbørnsforældre er en forbrugergruppe, som ikke har været så synlig før. Der er opstået en hel gruppe af unge familier, som har to indkomster og rigeligt med overskud til at give deres børn bestemte produkter helt fra fødslen,« siger Birgitte Tufte.
I kasser og klasser
Når forældrene begynder at købe økologisk fremstillet tøj eller specialudviklet legetøj til børnene, putter de poderne i kasser og klasser, som ikke er umiddelbart synlige, men som indirekte giver børnene en særlig klasseposition.
»Legetøj har et helt klart socialt klasseaspekt i sig. Det er svært at se forskel på, hvordan børn leger med legetøj på overfladen i en daginstitution. Men det er tydeligt, at middelklassens børn i overvejende grad har legetøj, som skaber en helt anden type leg, end de mindrebemidlede familier med et lille husholdningsbudget,« siger Jørn Martin Steenhold, der er filosof og har forsket i legetøj i mere end 20 år.
Legetøjsforskeren mener, at børns opdragelse til forbrugere, afskærmes af deres sociale klasse — forstået på den måde, at børn af velhavende forældre ikke i samme grad bliver påvirket af markedsføring som børn af mindre velhavende forældre.
»Den store midtergruppe af middelklasseforældre er meget skeptiske over for markedsføring til deres børn, og den skepsis går videre til børnene. Fokus for gruppen er, hvad børnene lærer af legetøjet, og hvordan de udvikler sig. De vælger selv og påvirkes ikke af markedsføring,« siger Jørn Martin Steenhold.
Derimod rammer markedsføringen direkte ind på børn og forældre med få ressourcer og det afspejler sig i deres valg af legetøj, som ofte er meget traditionelt og konkret. Leger man landmand, har man for eksempel en præcis minikopi af en bondegård, mens de højeste socialklassers børn vil lege med langt mere avanceret og innovativt legetøj. Markedsføringsbudgettet er altså spildt, hvis man vil have fat i de rige børn, mens det er godt givet ud, hvis man vil have fat i børn af forældre med lav eller ingen uddannelse.
Kunstige børnegrupper
Jørn Martin Steenhold rådgiver virksomheder om opdelingen i klasser, når legetøjet skal afsættes. I Danmark er der en lang række regler for markedsføring til børn, som på mange platforme er forbudt, og hvis der er en mulighed for markedsføring, kan den vise sig at være uden virkning. Markedsføringen kan let være overflødig, vurderer også Alice Grønhøj, der er lektor på Institut for Marketing og Organisation på Aarhus Universitet og har forsket i børn og familiers forbrug.
»Børn har i dag et større kendskab til markedet, og de har flere penge at gøre godt med end for bare 20 år siden. Men det er ikke sådan, at de nødvendigvis er traditionelle forbrugere, som tænker på, hvad de skal købe og kan påvirkes,« siger Alice Grønhøj.
Hun vurderer, at børn som forbrugere i høj grad er konstrueret af et marked, som forsøger at afsætte ting til dem, men at markedet skaber kunstige børnegrupper, som ikke nødvendigvis eksisterer som reelle forbrugere.
»Man har fra producenternes side opfundet et kæmpe marked for tweens (børn yngre end teenagere, red.). Der findes selvfølgelig en gruppe børn i den alder, men spørgsmålet er, om gruppen ser ud, som markedet konstruerer den, og om den også forbruger, som markedet siger, at den gør,« siger Alice Grønhøj.
Hun beskriver, hvordan markedsføring af biler og rejser i højere grad end tidligere nu er vendt mod børn også, men hun er skeptisk over for, om reklamerne har effekt på børn.
»Selvfølgelig tager forældre hensyn til børns ideer, og børn kan have en indflydelse, men forældrene er stadig dem, der bestemmer i familien,« siger Alice Grønhøj.
Dyrebamser
I stedet kan det være, at børnenes forbrug gennem forældrene retter sig et helt andet sted hen end forventet. Det sker forholdsvis ofte i legetøjsfirmaet Top-Toy, der ejer både BR og Toys R Us, fortæller segment manager Martin Wendrich. Det skete for eksempel med produktet ’zhu zhu pets’, der er små batteridrevne dyrebamser, som kan sige lyde og bevæge sig.
»Salget nåede hurtigt ud over en størrelse, så det slet ikke kunne hænge sammen for os. Børnene var vilde med det, og forældrene kendte meget hurtigt til det, før vi overhovedet havde forventet, at det kunne slå igennem,« siger Martin Wendrich.

