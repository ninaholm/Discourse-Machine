Alle er glade for nye ideer om landbruget
Et nyt ekspertudspil skal gavne såvel landbrugets økonomi som naturen og klimaet. Både landbruget og Danmarks Naturfredningsforening glæder sig


 Det sker sjældent, at udspil på miljø- og landbrugsområdet får ros fra både grønne organisationer og erhvervet.Men da regeringens Natur- og Landbrugskommission i går fremlagde 44 anbefalinger og 144 konkrete forslag, dalede roserne ned fra højre og venstre. De 12 uafhængige eksperter i kommissionen lægger op til en markant ændring af landbrugets miljøregulering. Den skal gøres mere målrettet og tilpasses den enkelte bedrift og jordens evne til at holde på kvælstof, så beskyttelsen af miljøet bliver billigere og giver landmanden større frihed.
Det skal være slut med at se landbrug og natur som hinandens modsætning, sagde miljøminister Ida Auken (SF), da hun og fødevareminister Mette Gjerskov (S) på Christiansborg kommenterede rapporten.
»Vi tror på, at vi kan skabe et mere effektivt landbrug og en bedre og mere sammenhængende natur. Landbruget skal på sigt reguleres som al anden industri. Vi skal se mere på, hvad der kommer ud i vand, luft og natur end på, hvad der sker i den enkelte stald,« sagde Ida Auken.
Mette Gjerskov kaldte udspillet ’en festdag for regeringen’.
»Nu kan vi endelig komme ud af den skyttegravskrig, der i mange år har hersket i diskussionen om landbrug og miljø,« sagde Gjerskov, som også lagde op til forhandlinger om de omstridte randzoner langs vandløb.
Rapporten anbefaler at oprette et landsdækkende naturnetværk og en naturfond med både statslige og private penge i.Regeringen vil ifølge Ida Auken straks sætte udredninger i gang om de centrale anbefalinger. Der skal blandt andet laves et grønt danmarkskort, som viser, hvilken jord der kan tåle mere kvælstof, og hvilke jorder der bør dyrkes mindre.
»Jeg forventer intern solidaritet i landbruget, så man er villig til at dele fordele og ulemper,« sagde Ida Auken.
Kommissionen er ledet af Jørn Jespersen, tidligere formand for Folketingets Miljøudvalg for SF. Rapporten er blåstemplet af uvildige universitetsforskere fra København og Aarhus, sagde han ved præsentationen.
Anbefalingerne vil sikre et markant løft til naturen, forudsætninger for bedre vandmiljø, sænket CO2-udslip fra landbruget og bedre indtjeningsmuligheder for erhvervet, fremhævede Jespersen.
»Vi tør godt sige, vi har løst opgaven – inden for tidsrammen og uden konsekvenser for statsfinanserne. Der er balance i forslagene, og derfor skal de gennemføres i deres helhed,« indskærpede han.

