Socialminister skælder ud på tv-program
Socialminister Benedikte Kiær (K) frygter, at tv-serien "De unge mødre" vil få antallet af teenagemødre til at stige. Det afviser Sex og Samfund og Mødrehjælpen


 Tv-serien "De unge mødre" idylliserer teenagemødre og giver dem stjernestatus. Det mener socialminister Benedikte Kiær (K), som siger til Ritzau, at den populære serie risikerer at påvirke flere til at blive gravide i en ung alder.
- Jeg ser nogle faresignaler, når man har et tv-program, der i den grad glorificerer rollen som ung mor. Jeg er bekymret for, at programmet påvirker unge piger til at blive gravide, siger hun
Fra fagfolk har Benedikte Kiær erfaret, at programmet virker så tillokkende, at nogle ligefrem forsøger at blive gravide med det formål at blive castet.
- Jeg har desværre hørt om enkelte tilfælde, hvor piger, som er i en meget sårbar social situation, giver udtryk for, at de målrettet går efter at blive gravide, så de kan komme med i programmet, siger hun.
På Sand TV, der producerer "De unge mødre", afviser direktør Kaare Sand, at programmet kontaktes af den type piger. 
- Det har vi overhovedet ikke kendskab til. Ansøgerne kommer igennem en grundig casting, og skulle vi få kendskab til en ansøger, som er blevet gravid for at komme med, vil hun blive afvist, siger han.
I Sex og Samfund var man i programmets første år nervøs for, at antallet af teenagemødre ville stige. Men den bekymring har vist sig grundløs.
- Serien viser jo, at det er hårdt at være gravid, svært at føde, og at man
bliver meget afhængig af sit netværk, især af sine forældre på et tidspunkt, 
hvor man som ung prøver at gøre sig fri af dem, siger Jeppe Hald, koordinator på sexlinien for unge.
Ifølge Danmarks Statistik har antallet af unge mødre mellem 14 og 20 år ligget nogenlunde stabilt de seneste år. Sidste år drejede det sig om 1738, hvilket er 123 flere end i 2007, men 90 færre end i 2008.

