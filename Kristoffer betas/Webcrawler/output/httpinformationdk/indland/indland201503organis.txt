Organisationer kræver familien på den politiske dagsorden
Forældrenes Landsforening og tænketanken CURA vil have forbedret forholdene for danske børnefamilier. De tager udgangspunkt i Sverige, hvor forældre har ret til 60 sygedage om året pr. barn og retten til at gå på deltid, mens børnene er små. Ordførere afviser
I Sverige har forældre ret til at holde 60 sygedage pr. barn om året til 80 procent af dagpengesatsen. Det bør danske politikere lade sig inspirere af, mener Forældrenes Landsforening.


 Dansk politik savner visioner for en bæredygtig familiepolitik. Det mener Forældrenes Landsforening (FOLA) og Tænketanken CURA. Sammen forsøger de at trække forholdene for børnefamilier længere op på den landspolitiske dagsorden forud for et forestående folketingsvalg.
»Der mangler helt konkrete politiske handlinger, som tilgodeser børnefamilier,« mener formand for FOLA, Dorthe Boe Danbjørg.
Hun reagerer på en spørgeskemaundersøgelse, som Ugebrevet A4 i går kunne præsentere. Ifølge den oplever knap halvdelen af alle danskere, at danske politikere ikke interesserer sig synderligt for børnefamiliernes vilkår.
Dorthe Boe Danbjørg henviser til, at det er blevet sværere at få familielivet til at hænge sammen, i takt med at der er kommet flere lukkedage i dagsinstitutionerne, og forældrene har fået skævere arbejdstider, blandt andet som konsekvens af liberaliseringen af lukkeloven i detailhandlen.
FOLA ønsker en lovfæstet ret for forældre til at holde fri, når deres børn er syge.
I dag bliver retten til at holde fri ved barns sygdom forhandlet på plads i overenskomstforhandlingerne. Inspirationen til forslaget er hentet i Sverige, hvor forældre har ret til at holde op mod 60 sygedage pr. barn om året til 80 procent af dagpengesatsen. I Norge er tallet 20 dage.
– Vil det ikke være et opgør med den danske arbejdsmarkedsmodel, hvor parterne selv forhandler sig frem til en overenskomst?
»Hvis vi virkelig gerne vil have noget igennem, så er vi nødt til at lovgive omkring det. Vi har jo for eksempel også en ferielovgivning. Det her område er så essentielt, at det ikke kan være op til den enkelte forhandling. Det er et samfundsanliggende,« siger Dorthe Boe Danbjørg.
Mere omsorg
FOLA og CURA afholdt i sidste uge en konference om netop familiepolitik i samarbejde med Familiepolitisk Netværk og Børns Vilkår. Blandt deltagerne var formanden for FOA, Dennis Kristensen. Han bifalder ideen om at give forældre lovfæstet ret til at tage barns sygedag, selv om det er usædvanligt i forhold til den danske arbejdsmarkedsmodel.
»Der er i den grad brug for, at børnefamilierne kan håndtere sygemeldinger og ikke henholdsvis sygemelde sig selv eller sende børnene af sted i daginstitutionen på panodiler,« siger Dennis Kristensen.
»Det har taget os 30 år at bevæge os fra en til to sygedage i overenskomstforhandlingerne. Hvis vi skal tage det her kvantespring, som de har taget i Sverige, så kræver det lovgivning.«
Direktør i tænketanken CURA, Karen Lumholt, ser også et behov for mere fokus på familiepolitik. Blandt andet foreslår hun en lovfæstet ret for forældre til at gå på deltid, mens de har små børn.
– Risikerer det ikke at blive kvinderne, der så ender med at gå på deltid, mens mændene plejer karrieren?
»Jo. Derfor vil det også, på den helt lange bane, være relevant med en generel nedsættelse af arbejdstiden til for eksempel 30 timer om ugen. Det vil give mere tid til omsorg i familien, og det vil være bedre for børnene, som i dag tilbringer alt for lang tid i daginstitutionerne,« siger Karen Lumholt.
Hun mener, at den lavere arbejdstid i sidste ende fører til en mindre offentlig sektor, fordi familier med overskud til omsorg vil forebygge mange sociale problemer i samfundet.
Tømt for indhold
Sidste år udgav ph.d.-studerende ved Roskilde Universitet Sine Penthin Grumløse afhandlingen ’Den gode barndom: dansk familiepolitik 1960-2010 og forståelsen af småbarnets gode liv’. I den analyserer hun, hvordan debatten om familiepolitik har forandret sig i Danmark gennem de seneste 50 år.
»Det er helt tydeligt, at diskussionerne om familieliv er blevet tømt for indhold,« forklarer hun.
Ifølge Sine Penthin Grumløse plejede debatten om familiepolitik at dreje sig om barnets behov og samfundets indretning. I dag, siger hun, fortæller politikerne i højere grad forældre, at de selv må tage ansvar for at tilrettelægge familiens hverdag.
»Men når man siger det, så siger man også, at pilen alene peger tilbage på forældrene, når det ikke lykkes. Hvis man er stresset, eller hvis børnene kommer i klemme, så er det, fordi forældrene ikke er gode nok til at forvalte deres frie valg,« siger Sine Penthin Grumløse.
Ifølge hende mangler der reelt indhold i de politiske diskussioner om familieliv, i begge sider af folketingssalen. Det er en bevægelse, der tog fart i 1990’erne og for alvor slog igennem i 00’erne.
»Og det er smadderærgerligt. Der mangler blik for, at man også er nødt til at diskutere indhold, så det hele ikke handler om, at det er den enkelte borger, som skal træffe sine valg på den rigtige måde.«
Livet er hårdt
I oppositionspartiet Venstre er familieordfører Tina Nedergaard imidlertid mindre optaget af at skabe forbedrede forhold for middelklassens børnefamilier. Hun vil hellere bruge kræfter på at hjælpe samfundets allersvageste, de arbejdsløse forsørgere og de anbragte børn. Det er familiepolitik i hendes øjne. Tina Nedergaard er derfor heller ikke tilhænger af ideen om at lovgive om forældres ret til barns sygedag.
»Vi mener, at den slags løses langt bedst mellem arbejdsmarkedets parter. Desuden er tiden nok ikke lige til, at vi indfører nye velfærdsgoder for mennesker, som vi er nødt til at bede om at bidrage, fordi vi allerede bruger mere, end vi tjener i den offentlige sektor,« siger hun.
– Hvad er så Venstres budskab til de børnefamilier, der føler sig pressede?
»Jo, men altså, jeg er liberal. Der må jeg sige, at livet byder på nogle udfordringer undervejs, og det er ikke for at virke afvisende. Men jeg vil blot sige, at hvis vi er derhenne, hvor det er en social begivenhed at være ægtepar med to børn, som kræver det offentliges særlige bevågenhed og politikernes indblanding, så er vi jo ude over et frit samfund.«
Hos Socialdemokraterne erkender familieordfører Julie Skovsby, at familiepolitikken ikke har været øverst på den politiske dagsorden i de senere år. Den finansielle krise samt debatten om internationale flygtningestrømme har overskygget andre politikområder.
Ordføreren vil dog helst ikke komme med nogle konkrete bud på, hvordan familiepolitikken bliver mere synlig. I stedet henviser Julie Skovsby til en børnepakke på dagtilbudsområdet, som »vi inden så længe fremlægger«.
Ligesom Tina Nedergaard er Julie Skovsby ikke fan af ideen om at omgå den danske arbejdsmarkedsmodel ved at lovgive om retten til barns sygedage.
»Jeg vil hellere sørge for at styrke den danske model, som vi har gjort ved at fordoble fradraget for faglige kontingenter, så arbejdsmarkedets parter kan forhandle på lige fod om for eksempel arbejdstidsregler,« skriver Julie Skovsby i en mail.

