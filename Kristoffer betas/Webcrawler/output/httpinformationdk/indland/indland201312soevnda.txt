Søvndals afgang kan sende hans kritiker i Folketinget
En af SF’s mest prominente venstrefløjsprofiler kan komme til at afløse Villy Søvndal i Folketinget. Trine Mach går i tænkeboks


 
	Hun overvejede at stille op som venstrefløjens formandskandidat, da Villy Søvndal stoppede som SF’s formand i 2012. Nu kan Villy Søvndals farvel til ikke alene udenrigsministerposten men Folketinget så føre til, at en af hans største kritikere kan skrive MF på visitkortet.

	Efter at Villy Søvndals 1. suppleant, tidligere folketingsmedlem Kamal Qureshi, har takket nej, kommer buddet nemlig til 2. suppleant og medlem af SF’s landsledelse Trine Mach. Den tidligere forkvinde for Mellemfolkeligt Samvirke og nuværende bestyrelsesmedlem i ActionAid International erfarede torsdag om muligheden under et bestyrelsesmøde i Rom.

	Trine Mach, som for tiden bor i Norge, vil dog først afvente den formelle henvendelse fra Folketinget, før hun vil bruge »mental energi« på spørgsmålet.

	»Hvis jeg var blevet valgt i 2011 havde der ikke været nogen diskussion: Så havde jeg selvfølgelig nu siddet i Folketinget. Men nu må jeg tænke over det, hvis der altså kommer en henvendelse. Det er jo et større puslespil med job og familie,« siger Trine Mach.

	Muligheden opstår, fordi Kamal Qureshi har takket nej. Den 43-årige læge, som flere gang var på kant med SF’s ledelse om blandt andet 24-års-reglen og tilknytningskravet, blev ikke genvalgt i 2011.

	På Facebook skriver Kamal Qureshi, at han har stået med et »privilegeret og svært valg«.

	»Jeg kan sidde i Folketinget som medlem og være med til at præge vores samfund – eller arbejde som læge, hvor jeg hver eneste dag gør en konkret forskel for patienterne, til deres og deres pårørendes udtrykte glæde. Det er et fantastisk samarbejde, hvor jeg inspireres og imponeres af kolleger, som virkelig yder en indsats med smil og et overskud, som vækker respekt. Jeg vælger at følge mit hjerte og kald og fortsætte mit lægearbejde,« skriver Kamal Qureshi.

	Det har ikke været muligt at træffe Kamal Qureshi for en yderligere kommentar.

	Mach-mødet

	Trine Mach var i flere år en af de mest åbenmundede kritikere af Villy Søvndals daværende linje og opgav endda på et tidspunkt sit folketingskandidatur i protest mod denne.

	Da partiformanden trak sig den 7. september 2012, overvejede Trine Mach da også længe at stille op som formandskandidat. Og det var hjemme hos Trine Mach, at SF’s venstrefløj, folkesocialisterne eller de såkaldte fodformede, få timer efter Villy Søvndals meddelelse først mødtes i hemmelighed for at finde en modkandidat til Astrid Krag. Her blev de enige om, at det måtte være enten Trine Mach eller Annette Vilhelmsen. Og på den første, foreløbige stillerliste blev SF’s tillidsfolk da også bedt om at være stillere for Annette Vilhelmen og/eller Trine Mach.

	Mange af Astrid Krags støtter håbede også, at det blev Trine Mach. Netop fordi de forventede, at Trine Mach kun ville få stemmer fra dem, Villy Søvndal forinden havde kaldt »brokkehovederne« i SF, hvorimod Annette Vilhelmsen ville kunne appellere bredere.

	Af samme årsag blev Trine Mach i den følgende tid presset af sine egne til ikke at stille op. Mens Annette Vilhelmsen omvendt blev presset til at gøre det.

	Efter at Trine Mach den følgende tid flere gange om dagen besluttede sig for at stille op – for så alligevel ikke at gøre det – ringede hun den 13. september til Annette Vilhelmsen. Beskeden var, at Trine Mach ikke kunne forene formandsposten med at have små børn og en ægtefælle, som arbejdede i udlandet i ugens løb. Hvilket fik Annette Vilhelmsen til endeligt at beslutte sig for at stille op som formand.

	Skarp profil

	Hvis det bliver Trine Mach, bliver det hilst velkommen af SF’s næstformand, Peter Westermann. Det daværende og nuværende medlem af landsledelsen var en af deltagerne på mødet hjemme hos Trine Mach.

	»Vi kender jo Trine fra arbejdet i landsledelsen og som vikar i folketingsgruppen og som en skarp profil og kommunikatør på venstrefløjen,« siger Peter Westermann.

	Nok har Trine Mach ikke selv taget den endelige beslutning, men inde på 2. suppleantens facebookprofil bliver hun heppet på: »SF har brug for din flamme, inden bålet dør ud,« skriver en. En anden er mindre filosofisk, men skjuler dårligt sin begejstring: »Ja, ja, ja, ja, ja, ja ... JA!!«.

	Der er mange variationer, men budskabet er ikke til at tage fejl af. Der er en flok, som gerne ser Trine Mach komme hjem fra Rom og ind i Folketinget.

	 

