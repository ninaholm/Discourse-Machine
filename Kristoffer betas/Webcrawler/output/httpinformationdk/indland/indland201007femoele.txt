Femølejren fylder 40
Kvindelejren på Femø er i gang for 40. gang. Der bliver sunget, snakket og mediteret. Netop nu er jubilæumsugen i gang  - vi tester en række myter om lejren, som f.eks. ikke er ren lesbisk
Femø.


 De første teltpæle til kvindelejren blev slået i jorden i 1971. Det var året efter rødstrømpebevægelsen for alvor var begyndt at flyve.
Brysterne hang frit og kønsbevidstheden havde overtaget. Denne sommer er teltene rejst for 40. gang, men hvordan står det til med kvinderne på øen - og holder myterne om Femølejren?
Anne Larsen er 52 år og har været med siden 1983. Hun er lesbisk, ligesom mange af de øvrige lejrdeltagere.
»Oprindelig var det en kvindelejr, men nu er det mest en lesbisk lejr. Der er et fantastisk sammenhold. Vi har de gode snakke, hvor vi kommer i dybden. Vi har tid til at lytte til hinanden om de ting, der rører sig i vores liv.«
- Ok, vi tester lige en række myter: Drenge over 12 er ikke velkomne, for deres adfærd er kvindeundertrykkende?
»Det handler ikke om, at de er kvindeundertrykkende men om, at de er kommet i puberteten. Ø-lejren er for kvinder, og vi vil også gerne beskytte de piger, der er over 12, og som måske har det lidt svært med drengene - det skal være et frirum.«
Barbering til debat
- Der er masser af lesbisk sex?
»Jo, det er der vel - der er vel også sex i heterolejre. Vi har private telte, så vi kan gøre, hvad vi vil. Men der kommer også heterokvinder her og homokvinder med deres børn, og gruppesex har jeg i løbet af de mange år aldrig set hernede - så det er en myte.«
- Alle render rundt med bare bryster?
»Absolut ikke. I denne uge, hvor det har været varmt, er der mange, der har gjort det. Og det er skønt. Men det er bestemt ikke et krav,« siger Anne Larsen.	
I baggrunden bryder en række kvinder ud i sang.
»I denne uge er der korsang,« >annoncerer hun.
Vi fortsætter:
- Det er forbudt at barbere sig?
»Det har faktisk været et tema, vi har talt om. Da lejren startede, var det ikke noget, man gjorde. Man ville ikke ligge under for normerne, men i dag er der mange, der barberer sig.«
- Hvorfor er det ikke undertrykkende i dag?
»Det kan det også være, men det vigtigste er, at vi er bevidste om, hvad vi gør. Desuden ligner vi jo resten af samfundet; der skal være plads til mangfoldighed.«
- Så de, der barberer sig, bliver ikke set ned på?
»Nej. Det er måske snarere os, der ikke gør det mere, som bliver kigget lidt på.«
- Gennemsnitsalderen er 50+?
»En myte. Set over alle ugerne vil jeg tro, at gennemsnitsalderen er nede på mellem 35 og 40. Der kommer mange unge, som gerne vil høre de gamle fortælle om, hvordan det var engang.«
- Skal du tilbage næste år?
»Ja, vi er nogle, der er klar til at stå som ansvarlige for en af ugerne. Det er en kultur, at de, der har energien, skal være med til at fortsætte lejren. Det er vigtigt, at det bliver ved.«
Mangt og meget har ændret sig siden 'dengang': Således gentager lejren sidste års succes med - en skønhedssalon.


