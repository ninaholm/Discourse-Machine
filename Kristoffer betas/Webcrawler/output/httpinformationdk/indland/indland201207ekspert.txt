Eksperter og de grønne: Vi skal lære at regne i natur
Der er brug for en bæredygtighedskommission, siger eksperter og organisationer og hilser Enhedslistens forslag velkommen. Men kommissionen må ikke blive en syltekrukke, lyder en samtidig advarsel
Danmark bruger soja fra Mellemamerika som svinefoder. Men Danmark har endnu ikke gjort sig klart, at produktionen af foder til grise i Danmark afstedkommer naturødelæggelser i Mellemamerika.

Skal vi køre mindre i bil, spise mindre kød og flyve mindre på ferie i fremtiden? Overlever Danmarks store svineproduktion en omstilling til grøn økonomi, og hvordan regner man overhovedet på grøn økonomi?Det er nogle af de spørgsmål, en bæredygtighedskommission vil være oplagt til at søge svar på, mener eksperter og organisationer. Enhedslisten har smidt en bæredygtighedskommission på bordet til efterårets finanslovsforhandlinger. En kommission, der har nok at tage fat på, mener Inge Røpke, der er lektor ved DTU.»Når man ser på de udfordringer, vi står over for, er det vigtigt også at se på ressourceforbrug og miljøeffekter i stedet for kun at se på penge. Vi skal lære at regne i natur,« siger Inge Røpke.I dag ser man helt bort fra spørgsmålet om ressourcer, miljø og klima, når man diskuterer fremtidens økonomi. Det er en fejl, mener Inge Røpke, der blandt andet kritiserer Det Økonomiske Råd for et forfejlet syn på bæredygtighed: »Det Økonomiske Råd ser kun bæredygtighed fra et nationalt, dansk synspunkt, og derfor kan de regne sig frem til, at dansk økonomi er bæredygtig. Men det er kun, fordi de ikke medregner de skader, vi påfører andre i andre lande,« siger Inge Røpke og peger på import af tøj som eksempel. Der kan være brugt masser af pesticider eller utrolig meget vand i produktionen af en bomulds-T-shirt.John Nordbo, der er klima- og miljøchef i Verdensnaturfonden, WWF, byder også en bæredygtighedskommission velkommen.»Jeg synes, det lyder som en god idé. Vi har heller ikke i Danmark fundet ud af, hvordan man kan praktisere en grøn økonomi. Det på trods af at vi stod i Rio for en måned siden og sagde, det er vigtigt, at lande gør det,« siger John Nordbo.En omstilling til grøn økonomi vil samtidig betyde store udfordringer for landbruget og fødevareindustrien i Danmark, spår miljøchefen.»Man har endnu ikke gjort sig klart, hvordan den danske produktion er afhængig af naturødelæggelser andre steder på kloden,« siger John Nordbo og peger på importen af soja fra Sydamerika. Sojaen bruges til svinefoder i Danmark, men skader ifølge John Nordbo naturen, der hvor den produceres.Privatøkonomien må skrumpeEt formål for en bæredygtighedskommission kan også være at bevidstgøre befolkningen om nødvendigheden af en grøn omstilling, siger John Nordbo.»Det ville være rigtig godt, hvis en kommission kunne skabe en national forståelse af Danmarks udfordringer. Men også hvilke mulighederne det skaber for Danmark og de af vores virksomheder og erhverv, der langt hen ad vejen er gearet til disse udfordringer,« siger John Nordbo.Fremover vil der ikke længere være de samme ressourcer at gøre godt med. Spørgsmålet er så, om ressourcerne bruges bedst privat eller offentligt.Inge Røpke forestiller sig, at danskernes privatøkonomi fremover må skrumpe til fordel for offentlige serviceydelser.»Det er ikke ressourcekrævende, målt i naturressourcer, at lave sundheds- og omsorgsydelser, så det er meget fornuftigt. Men det betyder, at vi vil få færre penge til rådighed i privatøkonomien til villaer, Volvo’er, vovser og rejser.«Det lyder måske skræmmende og uspiseligt for dele af befolkningen, men hvis en kommission kan opstille scenarier for, hvordan den grønne omstilling kan påvirke samfundet, vil det også gøre selve omstillingen lettere at sælge for politikerne, pointerer Inge Røpke.»Hvis man kan se for sig, at det er meget mere miljømæssigt bæredygtigt, vil det være nemmere at skabe politisk opbakning til, at pengene ikke skal ligge i borgenes lommer, men i højere grad hos det offentlige, som skaffer de kollektive goder.«Sekretariatsleder i Det Økologiske Råd Christian Ege advarer imidlertid om, at en kommission risikerer at forsinke selve omstillingen.»Det er vigtigt, at en kommission bliver handlingsorienteret. Det må ikke være en syltekrukke i forhold til de nødvendige handlinger, som skal foretages nu og her,« siger Christian Ege, der blandt andet efterlyser en omlægning af skat, så ressourcer beskattes hårdere til fordel for lavere skat på arbejde. Noget regeringen ikke lykkedes helt med i skattereformen. Derudover er det ifølge Christian Ege oplagt at få transport- og landbrugssektoren til at bidrage til en reduktion af klimagasser. Det kan en kommission godt kigge på, men ikke i flere år.»Det er også en mere kortsigtet opgave. Hvis en kommission skal se på reduktioner af klimagasser, skal det defineres som en kortsigtet, afgrænset opgave,« siger Christian Ege.Lektor i miljøøkonomi ved Roskilde Universitet Anders Chr. Hansen mener ligeledes, man på en række områder har tilstrækkelig med viden så, at det snarere drejer sig om at komme i gang end at nedsætte en kommission.»Vi ved, hvordan vi omstiller Danmarks økonomi til at trives og vokse uden at bruge fossil energi. De første skridt er taget i energiforliget. Vi ved udmærket, hvordan vi skal omstille landbruget, så man kan have en meget stor svineproduktion, uden at det ødelægger vandmiljøet,« siger Anders Chr. Hansen
