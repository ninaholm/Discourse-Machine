Bonus for en hurtig eksamen
De hurtige uddannelser, hvor de studerende bliver færdige som bachelor eller kandidat til tiden, vil fremover blive forgyldt. Det går især ud over de humanistiske uddannelser, men der er dog stor forskel på, hvordan de håndterer de langsomme studerende


 En ny bonusordning giver universiteterne penge for de studerende, der bliver færdige med deres uddannelse til tiden. Færdiggørelsesbonus bliver den kaldt, fordi den præmierer universiteterne for studerende, der bliver færdige med deres bachelor på fire år og kandidatgrad på to år. Selv om det endnu er uvist, præcist hvor meget universiteterne vil få ud af den nye bonusordning, som træder i kraft fra næste år, så har den allerede nu ført til sanktioner over for langsomme studerende på Det Humanistiske Fakultet ved Københavns Universitet. Her vil et års forsinkelse på kandidatuddannelsen betyde, at du blive smidt ud, medmindre du har været syg, fået barn eller været i hæren. 
Hanne Løngreen, pro-dekan for uddannelse, er godt klar over, at kravene er hårde, men hun mener omvendt også, at mange studerende og de faglige miljøer gør en dyd ud af at forlænge studietiden. 
"Vi bliver nødt til studiemæssigt at forholde os til Folketingets krav til universiteterne, og pres avler pres. Vi bliver udsat for et økonomisk pres af denne ordning, og det kan risikere at gå ud over nogle af de svage studerende," siger Hanne Løngreen. 
Humaniora ramt hårdt
Formand for universitets-rektorerne, Jens Oddershede, mener, at aktivitetskravene på Københavns Universitet illustrerer, at de politiske tiltag i form af f.eks. for dygtige studerende vil få stor indflydelse på studielivet. Det er især de humanistiske studerende på de store universiteter, der er lang tid om at blive færdige. 
"Det er jo ikke for at være onde over for de studerende, men universiteterne bliver simpelthen tvunget til at få de studerende hurtigere færdig, men jeg vil så sige, at der er vidt forskellige holdninger til, hvordan man får dem til det. Det bedste ville for mig at se være, hvis de studerende fik en direkte motivation, men der er jo intet i SU'en, der opfordrer dem til at blive hurtigt færdige," mener Jens Oddershede.
Syddansk Universitet har dog ikke tænkt sig at tage helt så hårdhændede midler i brug som på Københavns Universitet. 
Heller ikke på Århus Universitet (AU), som også vil få et økonomisk smæk på grund af den nye bonusordning, vil de gribe til stramning af sanktionerne over for de studerende, fortæller dekan på Det Humanstiske Fakultet, Bodil Due:
"Vi synes, det er urimeligt, at de studerende på overbygningen kun udløser bonus, hvis de er færdige på normeret tid. Det betyder, at alle vore dygtigste studerende ikke vil udløse denne bonus, fordi de skal bruge længere tid på deres speciale, hvis det skal føre til en ph.d.-grad."
Humaniora på AU har allerede indført aktivitetskrav. Her bliver de studerende dog først smidt ud, hvis de i tre år ikke har bestået en eneste eksamen. 
Desuden tages der gentagne gange kontakt til forsinkede studerende undervejs i studierne for at hjælpe dem med at blive færdige, forklarer Bodil Due.
Især Aalborg Universitet og til dels Roskilde Universitetscenter vil tjene penge på den nye bonus, fordi de har nogle af de hurtigste studerende i Danmark. 


