Verdens 11 rigeste kvinder er kinesere
Økonomisk udvikling, ambitioner, etbarnspolitik og kommunistpartiet har ført erhvervskvinder til tops blandt verdens rigeste kvinder


 BEIJING - Hvem er verdens rigeste kvinde? Nej, det er ikke den amerikanske talkshowvært Oprah Winfrey. Det er heller ikke Harry Potter-forfatteren J.K. Rowling. Det er i stedet den 53-årige kinesiske kvinde Zhang Yin, som har formået at omdanne genbrugspapir til store bunker af penge.
Hendes virksomhed, Nine Dragons, opkøber papir i USA og laver dem om til de papkasser, som de kinesiske eksportprodukter transporteres i.
Og det har skabt hende en personlig formue på 5,6 mia. dollar. Nok til at hun, ifølge Hurun Report, som indsamler data om verdens mest velhavende personer, topper listen over klodens rigeste selfmade kvinder.
Og listen afslører samtidig, at det ikke blot er verdens rigeste, der er kineser. Nummer to og tre er også. Hele 11 ud af verdens 20 rigeste kvinder kommer fra Kina.
»Kina er tydeligvis førende, når det kommer til kvinder i erhvervslivet,« siger Rupert Hoogewerf, den britiske grundlægger af Hurun, som har base i Shanghai. »Der er ikke noget andet land, som kommer bare i nærheden af antallet af selfmade kvinder i Kina.«
Hvordan gik det til?
Først og fremmest fordi landets hastigt voksende økonomi har givet mange kinesere nye muligheder for at skrabe enorm velstand sammen.
»Og det gælder også for kvinder,« siger sociolog Li Yinhe fra Kinas akademi for samfundsvidenskab.
»Deres bedrifter er både en hyldest til den nye selvstændige kinesiske kvinde, hvis frembrud inden for det sidste årti har været langsom men sikker, og et signal om, at Kina nu er mulighedernes land.«
Som en anden årsag peges dog også på den i Vesten udskældte et-barnspolitik.
»Den har gjort mange kvinder fri for at tage sig af store familier,« siger Feng Yuan, leder af Shantou Universitets center for kvindestudier.
»Det giver kvinder mere tid til at gøre karriere.«
Samtidig er der kinesiske kvinders høje ambitionsniveau.
Ifølge et studie foretaget sidste år af det New York-baserede Center for Work-life Policy, er det kun lige over en tredjedel af USA's universitetsuddannede kvinder, som beskriver sig selv som meget ambitiøse. I Kina er andelen tættere på to tredjedele. Og over 75 procent af kvinderne i Kina stræber efter et job på ledelsesniveau, sammenlignet med kun lige over halvdelen i USA.
»Kinesiske kvinder har opnået en højere status i den kinesiske økonomi gennem deres egen hårde indsats,« siger Li Yinhe.
»De ved, at de skal kæmpe for at komme frem i et stadig mere markedsbaseret, kapitalistisk samfund.«
Og så er der yderligere en grund til kvinders succes: kommunistpartiet. Formand Maos revolution påførte det kinesiske samfund utrolig meget smerte, men den gav dog også kvinder højere status. Kvinder fik lige adgang til uddannelse (i dag er 50 procent af de universitetsstuderende kvinder), og kvinder blev ikke blot opmuntret til at blive en del af arbejdsstyrken, det blev forventet af dem.
»Lige siden 1950'erne har Kina opfordret og indkaldt kvinder til at forlade hjemmet og tage del i samfundets produktion,« siger Li Yinhe.
»Kvinder så deres egen værdi stige, og i dag udgør de 44 procent af arbejdsstyrken.«
Ikke så godt igen
Men midt i den positive udvikling fortæller statistikkerne dog samtidig, at det også i Kina er mændene, der sidder på størstedelen af flæsket. Af Kinas 1.000 rigeste er 90 procent mænd.
Og ifølge det kinesiske magasin China Entrepreneur, er der omkring 30 mio. kvindelige entreprenører - hvilket blot udgør 20 procent af det samlede antal. Samtidig vokser indkomstkløften mellem kvinder og mænd i takt med, at landet bliver rigere.
Før den økonomiske liberalisering i slutningen af 1970'erne var gennemsnitslønnen for kvinder 85 procent af mænds. I dag ligger tallet på 75 procent.
»De økonomiske forskelle stiger i Kina, også mellem kvinder og mænd,« siger Feng Yuan.
»Mange kvinder klarer sig fremragende i den nye markedsøkonomi, men det er tydeligt, at det overordnede billede er mindre positivt. Det kræver politisk handling.«
Men selv om Mao Zedong i 1968 leverede en af feminismens mest levedygtige paroler, da han erklærede, at »kvinder bærer halvdelen af himlen,« så fremstår det politiske system, som formanden grundlagde, i dag som et dårligt eksempel for samfundet.
Der er kvinder i magtens korridorer, men de er der oftest for at servere te.
I Kinas lovgivende forsamling, som i disse dage er samlet i Beijing, er kun 20 procent kvinder. Og blandt de ni medlemmer af kommunistpartiets politbureaus stående komité, landets mest magtfulde organ, er der ikke en eneste kvinde.
»Hvis en kvinde vil gøre karriere i Kina, så bliver det ikke i det politiske system,« siger Li Yinhe.
Lidt fyndigt kan man sige, at genbrugspapir lader til at være en mere sikker vej til succes.


