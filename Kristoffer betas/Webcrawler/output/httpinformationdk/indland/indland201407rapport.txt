Rapport: Nomade-familier vil gerne afsløres og have hjælp
Endnu en kommune har svigtet to udsatte børn. Men det er ikke noget særtilfælde, at kommuner undlader at handle i sager om flygtende familier, selvom de er vidende om problemerne, viser rapport om 17 nomadefamilier. Ofte vil familierne gerne have hjælp fra myndighederne
 Det er ofte først, når der begås en kriminel handling eller opstår en meget alvorlig situation, hvor politiet er indblandet, at myndighederne griber ind over for familier, hvor der foregår omsorgssvigt, siger Lisbeth Zornig.


 De sociale myndigheder har haft kendskab til problemerne i stort set alle de 17 familier, som medvirker i en nylig offentliggjort rapport fra Huset Zornig om nomadefamilier.
Alligevel er det ofte politiet og ikke de sociale myndigheder, der sørger for at sætte en stopper for nomadelivet, omsorgssvigt af udsatte børn eller seksuelle overgreb.
Ligesom i den nye sag, hvor Folketingets Ombudsmand har rejst skarp kritik af Esbjerg Kommune for at handle »fuldstændig utilstedeligt« ved ikke at gribe ind over for omsorgssvigt af to børn, og var det en indlæggelse af den otteårige søn på hospitalet med en promille på 2,5, der førte til en tvangsfjernelse.
Det skete, efter at kommunens socialrådgivere havde fået 11 alvorlige underretninger fra blandt andet familiens tidligere bopælskommune, skole og borgere.
»Det fremgår klart af vores rapport, at når omsorgssvigtet går fra at være uhensigtsmæssigt til at være vanrøgt, så er der en distance hos myndighederne. Myndighederne har været inde over stort set alle familierne i rapporten, ofte mange gange, men der sker først noget, når der begås en kriminel handling eller opstår en meget alvorlig situation, hvor politiet bliver indblandet,« siger Lisbeth Zornig, leder af Huset Zornig, og tidligere formand for Børnerådet.
Myndighederne undlader at gribe ind, på trods af at mange familier faktisk gerne vil have hjælp og en meget mere kontant indgriben fra det offentliges side, selv om de også frygter konsekvenser og sanktioner, forklarer Lisbeth Zornig:
»De mangler ofte nogen, der kan afsløre dem. Mange gange tør en kvinde i en udsat familie måske ikke fortælle om, hvordan det står til, men har brug for at nogen udefra, der siger: Her er et problem. Mange af de her familier ønsker, at myndighederne går ind meget mere resolut.«
I stedet drukner kommunernes indsats ofte i bureaukrati.
Fire gange forsøgte Esbjerg Kommune, der tidligere har været belastet af en alvorlig børnesag og fejlagtig sagsbehandling, at komme i kontakt med den enlige mor på baggrund af mistanke om, at hun havde slået sin børn på seks og otte år.
Den kommune, familien var fraflyttet, havde en tvangsfjernelsessag på vej og sendte et brev til den nye kommune med en kraftig anmodning om, at der blev grebet til handling over for familien.
De papirer har Esbjerg Kommune erkendt, at dens medarbejdere ikke fik læst tilstrækkeligt. Derudover kom der nye indberetninger, der bl.a. handlede om, at børnene legede barfodede udenfor og varmede sig ved slangen til en tørretumbler samt om morens svigt af børnene på grund af beruselse.
Social revision
»Hvorfor starter sagsbehandleren ikke bilen med det samme og kører ud og siger: ’Vi kan se, du drikker, og det er problem’. Det kan være svært at vide, hvorfor det ikke sker i den pågældende sag. Men ofte er viden om en familie spredt mellem forskellige af kommuners afdelinger. Dermed drukner rigtig meget i koordinering, og tiden går,« siger Lisbeth Zornig.
Alligevel afviser hun, at der skal ny lovgivning til, som flere politikere ellers pegede på i går, da sagen kom frem i Politiken.
I stedet foreslår hun en slags »social revision«, der systematisk skal tjekke, om de ansvarlige ledere i kommunerne lever op til lovens krav.
»Lovgivningen er tilstrækkelig. Men ligesom man har eksterne revisorer, der undersøger økonomien, burde der også være det på det sociale område, så man aldrig kan være sikker på, at der ikke kommer nogen og banker på og vil se en social sag,« siger hun.
Også lektor ved Institut for Sociologi og Socialt Arbejde på Aalborg Universitet Karin Kildedal mener, at den de nye love og reformer, der er fulgt i kølvandet på lignende sager om kommunalt svigt af udsatte børn i Rebild, Brønderslev og altså Esbjerg Kommune, er tilstrækkeligt.
»Denne sag tyder på, at det faglige tilsyn har svigtet. Og selv om det skyldes manglende ressourcer i kommunen, vil ansvaret altid ligge hos den faglige leder,« siger Karin Kildedal, der har læst ombudsmandens rapport og vurderer sagen til være meget grov både i forhold til morens svigt af børnene og kommunes manglende indgriben.
Karin Kildedal peger på, at kommunerne er begyndt at reagere på ledelsessvigt og fyre faglige chefer. Men derudover mener hun, at der skal gribes ind i det kommunale selvstyre: »Staten burde være inde over og sikre, at kommunerne bruger de ressourcer, der er nødvendige på det her område,« siger hun.
Formanden for børne- og familieudvalget i Esbjerg Kommune, Diana Mose Olsen (SF), siger til Politiken, at kommunen har begået en klokkeklar fejl, men at man i øvrigt har strammet op på området ved at nedbringe antallet af sager, socialrådgiverne sidder med, og har omorganiseret forvaltningen.

