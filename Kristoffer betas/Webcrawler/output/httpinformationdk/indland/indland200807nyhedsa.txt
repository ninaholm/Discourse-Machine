Nyhedsavisens økonomi reddet
Ventureselskabet Draper Fischer Jurvetson skyder trecifret millionbeløb i Nyhedsavisen og sætter sig sammen med Morten Lund på 85 procent af aktiekapitalen


Den fremtidige ejerstruktur for Nyhedsavisen er nu klar. Hovedaktionæren er stadig Morten Lund, men i stedet for islændingene, er det nu et amerikansk kapitalselskab, der skal være med til at drive Nyhedsavisen. Det skriver dagbladet Børsen.Ventureselskabet Draper Fischer Jurvetson (DFJ) investerer ifølge avisen et trecifret millionbeløb i Morten Lunds selskab ML Media ApS, som øger sin ejerandel i gratisavisen fra 51 til 85 procent. Islandske Stodir Invest har herefter en ejerandel på 15 procent - og et gældsbevis på 250 millioner kroner, hvis værdi afhænger af en børsnotering af Nyhedsavisen og af prisen ved et salg.DFJ er et af verdens største venturekapitalselskaber og forvalter 5,5 milliarder dollar. Ifølge DFJ's hjemmeside har selskabet "fokus på at identificere fremragende entreprenører, der er ude på at ændre verden". Selskabet har tidligere investeret i både Hotmail og Skype.Hos Nyhedsavisen har adm. direktør Morten Nissen Nielsen svært ved at skjule sin begejstring for det nye setup. Det skaber ro omkring driften af avisen, og så mener han, at gratisavisen "endelig kan ryste den mistro og kritik af sig, der har klæbet til de islandske investorer".Parterne vil ikke oplyse, hvor mange penge der er skudt i avisprojektet, ud over at det er nok til at bringe Nyhedsavisen, der siden sin start har tabt omkring 1,5 millioner kroner om dagen, i overskud.Morten Lund har tidligere oplyst, at 150 millioner kroner er nok til at få det til at løbe rundt, men ifølge en forretningsplan forelagt potentielle investorer har behovet angiveligt været op mod 300 millioner kroner.- Vores organisation er nu præcis, som den skal være, og vi er på vej mod break-even, siger Morten Lund til Børsen.Morten Nissen Nielsen forklarer, at Nyhedsavisen har øget annoncesalget i foråret og fra januar til juni 2008 øget salget med 33 procent. Sammenlignet med juni 2007 er det en stigning på 131 procent. Samtidig er underskuddet fra januar til juni 2008 reduceret med 40 procent. Det skyldes ifølge den administrerende direktør de øgede annonceindtægter både mere salg og højere priser.Nyhedsavisen gav i 2007 et underskud på 426 millioner kroner, eller i omegnen af 1,5 millioner kroner pr. udgivelsesdag.Det viser det regnskab for Nyhedsavisens moderselskab - 365 Media Scandinavia A/S - Nyhedsavisen har fremlagt for Børsen og som tirsdag morgen vil blive sendt til Erhvervs- og Selskabsstyrelsen.Underskuddet kommer fra såvel avisproduktionen og distributionen. Selskabet noterer et bruttotab på 182 millioner kroner, mens distributionsomkostninger lander på 204 millioner kroner. Sammenlagt med administrationsomkostningerne på 24,5 millioner kroner, giver det et minus på 410,5 millioner kroner på den primære drift./ritzau
