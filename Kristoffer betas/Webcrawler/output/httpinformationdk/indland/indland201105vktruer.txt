VK truer med at droppe mediekompromis
Der var egentlig fundet fælles politisk fodslag om, hvad formålet med omlægningen af mediestøtten skulle være. Men efter Henrik Sass Larsen og andre socialdemokraters krav om en mere rød presse, truer Venstre og Konservative nu med at bakke helt ud af samarbejdet
De seneste dages socialdemokratiske udmeldinger i Information tegner et billede af nogle socialdemokrater, som vil sætte sig massivt på journalistikken og journalisternes frihed. Derfor er Venstres medieordfører Ellen trane-Nørby kommet meget i tvivl om, hvilke mål de i virkeligheden har med at gå ind i forhandlinger om omlægning af mediestøtten.


 Socialdemokraternes krigserklæring mod borgerlige aviser får nu det brede politiske samarbejde om medie-støtten til at vakle.
»Her er tale om så udemokratiske synspunkter, at vi må have en debat i Folketingssalen om, hvad Socialdemokraterne mener. Derfor overvejer vi at droppe det kompromis, som vi ellers havde nået i form af at lave en fælles beretning,« siger Konservatives medieordfører, Rasmus Jarlov, der stadig er rystet over, at Henrik Sass Larsens udtalelser i torsdagens Information, hvor Socialdemokraten kaldte til kulturkamp mod den borgerlige mediedominans i danske aviser.
Partierne på Christiansborg har ellers samarbejdet bredt i Kulturudvalget om at definere fælles målsætninger for den nye mediestøtte.
Den indsats kan have været spild af tid, for også Venstre truer med at bakke ud af samarbejdet.
»Vi troede, der var et fælles ønske om større mangfoldighed og en smidig overgang fra traditionelle til digitale medier. Vi kan nu forstå på Socialdemokraterne, at for dem handler det om at få hævn over aviser, som de ikke mener, skriver pænt nok om deres politik. Men så er det to forskellige planeter, vi bor på, og så ligger vores udgangspunkt så langt fra hinanden, at jeg ikke kan se, hvordan vi skal kunne skrive en fælles beretning og lave en fælles aftale,« siger Venstres medieordfører og politiske ordfører Ellen Trane Nørby.
Tillid væk
Oppositionen fremsatte i december et forslag om målene for mediestøtten, og i det stod der intet om, at Socialdemokraterne drømte om en helt anden ordning, hvor der omfordeles fra borgerlige til røde medier. Derfor indgik VKO i første omgang et samarbejde med oppositionen om at vedtage et fælles udgangspunkt, inden forhandlingerne om mediestøtten begynder til efteråret.
»Men aftaler og forhandlinger bygger også på tillid til, at man er enige om perspektiverne i det, som man gennemfører,« siger Ellen Trane Nørby, der mener, at tilliden har fået noget af et knæk under den seneste debat.
»Der handler både om Henrik Sass Larsens trusler, medieordføreren Mogens Jensen, som bakker Sass op, og om Helle Thorning-Schmidt, der ikke vil afvise Sass' udtalelser. Tilsammen tegner der sig et billede af nogle socialdemokrater, som vil sætte sig massivt på journalistikken og journalisternes frihed, og jeg er kommet meget i tvivl om, hvilke mål de i virkeligheden har med at gå ind i forhandlinger om omlægning af mediestøtten,« siger Ellen Trane Nørby.
Rasmus Jarlov deler hendes bange anelser og kan slet ikke se, hvad hverken samarbejde eller forligsforhandlinger skal nytte, hvis Socialdemokraterne fastholder sine synspunkter.
»Jeg har ikke tænkt mig at forhandle med Socialdemokraterne, hvis deres indgang er, at de vil fordele penge til medierne efter sindelag. Det er simpelthen ikke et kriterium, som vi overhovedet vil forhandle om. Sådan bliver det ikke, og forhandlingerne bliver slet ikke til noget, hvis de holder fast i, at der skal være mere presse med en bestemt politisk orientering,« siger han.
Eksempelvis foreslog Mogens Jensen i går, at støtten til fagbladene, skal genindføres. Men den slags kan Venstre fuldstændig afvise på forhånd.
»Det viser, at Socialdemokraterne har en stor gæld, som skal betales af til fagbevægelserne, der har betalt deres annoncer. Det er usympatisk. For os handler medie-støttedebatten om at sikre den journalistiske, publicistiske tradition i Danmark. Fagbladene er medlemsblade for en interesseskare. Som jeg tidligere har sagt, så skal mediestøtten ikke gå til mode, glamour og glitter. Nu kan jeg tilføje, at den altså heller ikke skal gå til, at fagbevægelsen kan sende blade til deres medlemmer,« siger Ellen Trane Nørby.
Valgkampsdebat
S-ordføreren Mogens Jensen er overrasket over, at debatten, der udsprang af Henrik Sass Larsens trusler om at tage mediestøtten fra borgerlige aviser, er kommet så vidt, at vigtige tværpolitiske samarbejder vakler.
»Venstre og Konservative må selv om, hvad de gør  men det forekommer mig vanvittigt, hvis de ikke længere vil være ved det, som vi har forhandlet med både Ellen Trane Nørby og Per Stig Møller,« siger han og anklager VK for at have fået valgkampskuller.
»Hvis de vil rende fra aftalen, siger det mest om, at de vil bruge det her i en eller anden valgkampsdebat. Det synes jeg simpelthen, det er for vigtigt til,« siger han.
Men nu var det jo jer, der startede debatten med Henrik Sass Larsens og dine egne markante meldinger, som der ikke står noget om i jeres fælles kompromispapir?
»Vi har jo lov til at have holdninger, og så må vi se, når vi kommer til forhandlingerne, hvad det ender med. Vi er kun enige om det, der står i den tekst, og hvad der kommer til at ske derudover under forhandlingerne om mediestøtten, må vi se. Men jeg har lov til at have min mening, selv om det ikke er indskrevet i kompromiset,« siger Mogens Jensen.
Også Dansk Folkeparti overvejer at trække sig sammen med V og K, forlyder det. Blå blok skal træffe afgørelse inden onsdag, hvor sagen er på dagsordenen i Folketingets Kulturudvalg.

