Afgørende myndigheder overser handlede kvinder
Kvindernes forsvarsadvokater 'aner intet' om, hvordan man identificerer en handlet kvinde, og det betyder, at ofre for menneskehandel dømmes og fængsles uretmæssigt. Det siger Foreningen af Beskikkede Forsvarsadvokater i København,  som nu kræver mere oplysning


 Ifølge Europarådets konventioner er Danmark forpligtet til ikke at dømme eller fængsle ofre for menneskehandel. Men konventionerne bliver ikke overholdt, blandt andet fordi de advokater, som skal forsvare kvinderne i retten, ikke har tilstrækkelig kendskab til problemet. Det siger advokat og formand for Foreningen af Beskikkede Forsvarsadvokater i København, Sysette Vinding Kruse:
»Indtil for ganske nyligt vidste jeg intet om, at der fandtes særlige retningslinjer for ofre for menneskehandel, eller hvad man skal være opmærksom på for at genkende en handlet person. Det er også det indtryk, jeg får blandt mine kolleger,« siger Sysette Vinding Kruse, som efterlyser mere officiel oplysning til advokaterne.
Ifølge en ny evalueringsrapport som rådgivningsvirksomheden COWI har udarbejdet for Ligestillingsministeriet, bliver der sigtet én afrikansk kvinde om dagen for dokumentfalsk, hvilket oftest betyder, at kvinden bliver anholdt med et falsk pas. Og hver af de kvinder har dermed ret til at få en forsvarsadvokat.
»Det er virkelig et overset problem, at så få aktører i retssystemet har kendskab til menneskehandel, for det er kvinderne, der bøder for det i sidste ende,« siger Sysette Vinding Kruse.
Kvinderne falder igennem
I forbindelse med regeringens handlingsplan for bekæmpelse af menneskehandel oprettede regeringen Center mod Menneskehandel i 2007, hvis socialarbejdere skal involveres i alle sager, hvor der er tale om potentielt handlede kvinder.
Ved de planlagte politiaktioner på bordeller eller på gaden bliver centret indkaldt automatisk.
Men ofte anholdes de udenlandske kvinder i andre sammenhænge, f.eks. for småkriminalitet eller ved grænsepolitiet i lufthavnen. Og i de situationer er politiet ikke nødvendigvis bevidste om, at de skal være opmærksomme på menneskehandel. Det siger vicepolitikommissær og sekretariatsleder hos lufthavnspolitiet, Hans Lykke:
»Når kvinderne bliver taget på gaden, er det helt naturligt at kontakte Center mod Menneskehandel. Men det gør vi sådan set aldrig. Vi kan jo godt have en mistanke om det, men jeg erindrer ikke, at vi nogensinde har kontaktet centret. Det er ikke noget, vi har ressourcer til,« fortæller Hans Lykke.
Netop derfor er det vigtigt, at advokaterne er bevidste om menneskehandel, for hvis ikke politiet handler på deres mistanke, falder kvinderne hele vejen igennem systemet, uden at nogen fatter mistanke om handel, siger jurist ved Institut for Menneskerettigheder, Nanna Mar-grethe Krusaa, som beskæftiger sig med menneskehandel:
»Der skulle meget gerne ringe nogle klokker hos myndighederne, når de kommer i kontakt med en potentielt handlet kvinde, Men det gør der jo kun, hvis de er blevet undervist i, hvad de skal holde øje med. Ellers giver vi ikke kvinderne den støtte, vi som land er forpligtede til at give,« siger Nanna Margre-the Krusaa.
Mere oplysning
Der findes ingen opgørelse over, hvor mange udenlandske prostituerede der kommer igennem retssystemet, uden at Center mod Menneskehandel bliver involveret, som det ellers er hensigten efter regeringens handlingsplan.
Men ifølge COWI-rapporten, bliver der som nævnt dagligt sigtet én afrikansk kvinde for dokumentfalsk.
Det var netop en af disse kvinder, som beskikket forsvarsadvokat i København Annette Fabricius-Bjerre tidligere i år tilfældigt fik ind som klient i dommervagten. Kvinden var nigerianer og var blevet stoppet af lufthavnspolitiet med falsk pas.
»Kvinden var fåmælt, og jeg fattede ingen som helst mistanke om menneskehandel i første omgang, men jeg anede heller ikke, at der var noget, der hed Center mod Menneskehandel eller særlige indikatorer for menneskehandel for den sags skyld.« fortæller Annette Fabricius-Bjerre.
Kvinden blev varetægtsfængslet, men nogle dage efter blev Annette Fabricius-Bjerre ringet op af organisationen HopeNow, som laver opsøgende socialt arbejde, og som ofte er i kontakt med udenlandske prostituerede i fængslerne.
Organisationen havde talt med den nigerianske kvinde i fængslet, som nu fortalte hele sin historie. Pludselig stod det klart, at kvinden var blevet handlet til Danmark mod hendes vilje.
På opfordring fra HopeNow gjorde Annette Fabricius-Bjerre sig derfor bekendt med Palermo Protokollen, som ligger til grund for Europarådets konvention om menneskehandel. Og for den nigerianske kvinde betød det, at hun blev frifundet for dokumentfalsk og kom på krisecenter.
Annette Fabricius-Bjerre efterlyser nu målrettet information til retssystemets aktører:
»Vi er officielt forpligtede til ikke at straffe ofre for menneskehandel, men det bliver de, hvis ikke vi i retssystemet er opmærksomme på problematikken. Derfor synes jeg nok, at Center mod Menneskehandel burde være mere synlige og bedre til at formidle de relevante informationer.«
Det har ikke været muligt at få en kommentar fra Center mod Menneskehandel. En medarbejder oplyser dog, at centret er i færd med at producere en video, som kan bruges til undervisning af advokater om Palermo Protokollen og de særlige indikatorer for menneskehandel.
Også organisationen HopeNow tager nu initiativ til at arrangere et kursus for advokaterne og dommerne.
Jurist ved Institut for Menneskerettigheder Nanna Margrethe Krusaa påpeger imidlertid, at det ikke bør være NGO'erne, der løfter en opgave, som staten har ansvar for:
»Det er staten, der har underskrevet konventionerne, og derfor er det statens ansvar, at de relevante myndigheder får den tilstrækkelige information.«

