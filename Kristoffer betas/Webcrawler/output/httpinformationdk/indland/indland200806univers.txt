Universitetskrigen i Esbjerg
Esbjerg har to universiteter, men ikke nok studerende. Erhvervsliv, politikere og universitetsfolk vil have et samlet universitet, men hverken Syddansk eller Aalborg Universitet har tænkt sig at opgive deres vestjyske bastioner. Information har besøgt de to stridende parter i det, der efterhånden er blevet kendt som universitetskrigen i Esbjerg
I Esbjerg har de hele to universiteter, og det kan man godt gå og grine lidt af, men i grunden er det berømte skilt slet ikke så sjovt. Institutleder Flemming Just på Syddansk Universitets afdeling i Esbjerg mener, at byen risikerer helt at miste sin vigtigste kilde til højtuddannede, hvis ikke de to universiteter slår sig sammen og styrker hinanden. Men hverken Syddansk eller Aalborg Universitet Esbjerg har tænkt sig frivilligt at opgive deres bastion i Vestjylland.


 'Universiteterne' står der på skiltet. Og det skilt har man i snart 10 år gået og grinet lidt af i Esbjerg, der måske nok er Danmarks femtestørste by, men ikke ligefrem er kendt for sine akademiske dyder. Men ud over havnen og borebisserne, så har Esbjerg fået endnu et varemærke - de to universiteter: Aalborg Universitet Esbjerg (AUE) og Syddansk Universitet Esbjerg. 
"Det skilt er Esbjerg rigtig stolt af, men jeg tror det er ved at gå op for folk, at der egentlig ikke er så meget at være stolt af. Vi er to små universitetsafdelinger, og hvis ikke vi finder ud af arbejde sammen, så ender det ligesom i den berømte småkagekrig med, at vi ødelægger os selv," lyder det fra institutleder Flemming Just på Syddansk Universitet, der var med til at starte det, der i begyndelsen af 70'erne skulle blive Danmarks sjette universitet: Sydjysk Universitetscenter. En oliekrise kom i vejen, så det sydjyske universitetscenter forblev et lille forskningscenter betalt af amt og kommune, indtil Odense Universitet overtog i 1998. På den anden side af vejen havde Aalborg Universitet allerede overtaget Esbjerg Teknikum tre år tidligere. På den måde fik Esbjerg sine to universiteter.
Men de sidste tre år har AUE mistet næsten halvdelen af sine studerende. SDU's afdeling i Esbjerg har også oplevet et fald, men er med sine knap 500 studerende lidt større end AUE. SDU-afdelinger i mindre byer som Kolding og Sønderborg har dog næsten dobbelt så mange studerende som i Esbjerg.
Som en anden institutleder på SDU's afdeling i Esbjerg beskriver det, så kan undervisningen ikke løbe rundt på nogle af studierne. Det er eksterne bevillinger der betaler studierne, for STÅ-indtægterne fra staten dækker ikke. Men selv om uddannelserne ikke kan løbe rundt, så er der ingen af universiteterne, der har tænkt sig sådan lige at opgive den sydvestjyske bastion. 
SDU mod AAU
Igennem det sidste halve år har de lokale aviser været fyldt med læserbreve og artikler fra begge side af skyttegraven på Niels Bohrs Vej i Esbjerg. Den syddanske fløj vil adoptere Aalborgs ingeniøruddannelser, mens Aalborg-folket holder på, at de har et meget bedre brand, når det gælder ingeniører end dem fra den syddanske familie. Så godt at Aalborg Universitet i denne uge har udvidet deres afdeling i Esbjerg og et nyt navn har Aalborg Universitet Esbjerg også fået. Esbjerg Institute of Technology hedder det nu på papiret i hvert fald. Dekanen fra Aalborg Frede Blaabjerg fortæller begejstret løs om den kritiske masse, som afdelingen vil få efter den officielle præsentation af det nye tiltag i Esbjerg. Præcist hvor mange nye forskere, der kommer til, er lidt svært at få styr på. Det lyder mere som om, der skal flyttes lidt rundt på folk. Men i stedet for et institut i Esbjerg, så bliver fire af Aalborgs institutter nu repræsenteret i byen. Udvidelsen har ikke noget at gøre med konkurrenten på den anden side af vejens planer om at inkorporere det tidligere Esbjerg Teknikum. Den driftige dekan bliver tydeligt irriteret ved tanken om SDU's fusionsplaner.
"Jeg er hamrende træt af den debat som rektor for SDU, Jens Oddershede, har sat i gang igen. Det er ubehageligt for vores medarbejdere hernede, at det skal diskuteres igen," siger han.
Første gang SDU tog hul på snakken om at overtage Aalborgs afdeling var for to år siden, da en lang række universiteter og sektorforskningsinstitutioner skulle fusioneres.
"Vi er åbne for at fremme samarbejdet, men spørgsmålet er, hvor længe vi orker at blive ved, når vi gang på gang har fået tæsk for det," siger Frede Blaabjerg, der mener, at de syddanske har kørt en helt systematisk mediekampagne for at overtage AUE: "Jeg opfatter det som en nøje planlagt kampagne, men taberne er universiteterne her i Esbjerg og medarbejderne hernede. Og det er altså med til at ødelægge de tiltag til at samarbejde, der er i gang."
Mangel på undervisere
Om det er en planlagt kampagne eller ej, så har de sidste mange måneders debat skabt en ubehagelig stemning, mener 20-årige Henrik Tækker Madsen, der skiller sig ud med shorts og cykelhjelm blandt receptionens jakker og kjoler. Studenterpolitikeren snupper sig en sandwich og udbryder, at det da ville være smartere, hvis det bare hed Esbjerg Universitet. For det ved man da, hvad er.
"Når jeg fortæller, at jeg læser til ingeniør på Aalborg Universitet Esbjerg, så spørger folk, hvorfor jeg gider at køre så langt for at studere. Det forvirrer folk, at det hedder Aalborg i Esbjerg," siger Henrik Tækker Madsen, der ikke mener, at det smarte nye navn er meget bedre, selv om Aalborg dog er blevet slettet. Han mener, at problemet er, at Esbjerg Kommune og de to universiteter slet ikke har været god nok til at gøre opmærksom på sig selv som studieby. 
"Mange af dem, jeg kender i Esbjerg ved overhovedet ikke, hvilke uddannelser der er herude" siger Henrik Tækker Madsen.
Et stort samlet universitet ville tiltrække flere studerende, og det ville igen betyde, at der måske kunne komme flere uddannelser at vælge imellem, mener Henrik. Ikke at Henrik Tækker kunne tænke sig at gå på et stort universitet som i Århus eller København. De små hold og den tætte kontakt til lærerne gør, at de studerende føler sig hjemme i de grå betonbygninger fra 60'erne.
"At vi er et lille sted giver nogle helt andre muligheder for at få indflydelse end på et stort universitet," forklarer Henrik, der blandt andet har fået lavet et kemishow ligesom de store universiteter har. Indkøb af en ny kemibog har han også fået en af lærerne med på, ligesom han skal bruge sin sommerferie på at undervise kommende studerende.
De små kår har dog også sin mørke side. Data- og el-ingeniørerne mangler lærere, og på et andet hold er alle de praktiske øvelser skåret væk, igen fordi der mangler folk. 
"Det er mærkeligt, at AAU sender satellitter ud i rummet, men de har ikke råd til at sende folk til Esbjerg for at undervise," siger Henrik Tækker Madsen.
Et andet problem som måske kunne blive løst ved en fusion med de syddanske studerende, er pigemanglen på ingeniørstudiet.
"Vi har prøvet at få kontakt til pigerne derovre, men det virkede ikke, for de er ikke nær så meget på universitetet, som vi er og så er de tit ude at rejse. Jeg har ikke været derovre så tit, men det virker lidt tomt," siger Henrik Tækker.
Aalborg som brand
De ingeniørstuderendes studium består for en stor del af projektarbejde, som finder sted i de mange grupperum og laboratorier, hvor ingeniørerne kan lege med alt fra ølbrygning, vandrensning og fremstilling af bioethanol. Og projektarbejdet er også ingeniørernes vigtigste argument for at blive under Aalborgs vinge, fortæller institutleder Torben Rosenørn: 
"AAU's tekniske uddannelser er ranket meget højt af erhvervslivet, derfor mener jeg regionen burde bakke bedre op om vores afdeling. Vi har bygget forskningen op siden 1995 og har i dag et internationalt renommé, blandt andet fordi AAU har et godt brand på ingeniørområdet."
Hvis der er nogen der er på Aalborgs side, så er det da også de erhvervsdrivende i Esbjerg. Byen har brug for rigtig mange ingeniører blandt andet til olie- og gasproduktionen, som fylder meget, forklarer Torben Rosenørn: 
"Jeg kan godt forstå, at regionen synes, der er større logik i at have ét universitet i byen, men i det øjeblik vi slipper det bagland, vi har på AAU, så står vi svagere uddannelses- og forskningsmæssigt, og det mener jeg ikke vil være til regionens fordel." 
Udenfor AUE's grå bygninger pryder en sort Robert Jakobsen-skulptur den lille plads. I en ret vinkel fra pladsen går en sti til et rødt nybyggeri: Syddansk Universitet (SDU). 
"Den bliver kaldt gru," griner Torben Rosenørn, og det er ikke SDU han hentyder til, for ifølge den tidligere Mærsk-medarbejder, så er der masser af samarbejde om de mere praktiske ting som kantinedrift, boghandel og fælles fester. Også en fælles uddannelse i miljøplanlægning er det blevet til, men forskningssamarbejdet lader vente på sig. 
Knækket på kysten
Den meget lige sti knækker lige før døren til SDU's afdeling i Esbjerg. Det er ifølge institutleder Flemming Just den jyske vestkyst. Flemming Just byder inden for i de flotte, nye lokaler, hvor de seks samfundsvidenskabelige og humanistiske institutter i Esbjerg holder til.
"Det daglige samarbejde omkring praktiske ting, går fint. Det er de store fremadrettede linjer vi er uenige om. Hvis vi ser på, hvordan udviklingen er, så det da noller at have to universiteter her. Hvis vi skal være mere attraktive for regionens studerende, så skal vi kunne tilbyde dem større forhold. Hvis vi gik sammen havde vi allerede 15 internationale uddannelser, ikke fordi vi skal signalere, at vi er store, men vi skal signalere sammenhæng," mener Flemming Just, der tror, at der kunne opstå langt flere spændende uddannelser og fælles forskning på tværs, hvis ikke de to institutioner hørte til på hvert sit universitet. Et par gode ideer er allerede kuldsejlet på grund af institutionsgrænserne, og ny fælles uddannelse i risikovurdering, ser ud til at komme til at lide samme skæbne, mener Flemming Just.
Uansvarligt
En af dem, der rent faktisk arbejder sammen med ingeniørerne i det daglige er professor Niels Vestergård, der står for den fælles uddannelse i miljøplanlægning.
Selv om samarbejdet går strygende, mener han alligevel ikke, at det kan gå hurtigt nok med at fusionere.
"Som helt almindelig samfundsborger forstå jeg ikke, hvorfor det ikke er sket for lang tid siden. Hvis vi blev slået sammen, ville vi være det næststørste campus i SDU-familien, så ville vi få langt mere vægt på de interne linjer. SDU har jo ikke tænkt sig at lave om på Aalborgs model for ingeniøruddannelse," siger Niels Vestergaard, der mener, at det er de lokale beslutningstagere der må lægge pres på universiteterne.
"For rektorer i Aalborg og Odense er da ligeglade med Esbjerg," lyder det fra professoren.
Asger Køppen har som studerende i miljøplanlægning et ben i begge lejre. Sammenstødet mellem de to kulturer på samfundsvidenskab og de tekniske videnskaber, tror han de fleste studerende kunne lære meget af.
"Men alle kan jo godt se, hvor fuldstændigt åndsvagt det er med den her skyttegravskrig. Det der undrer mig mest er faktisk, at erhvervslivet ikke skrider ind, for det er jo ikke ligefrem let at få akademikere til Vestjylland, og hvis universiteterne skal kunne levere højtuddannede til det her område, så bliver de nødt til at blive mere bæredygtige på lang sigt," siger Asger Køppen.
Videnskabsminister Helge Sander gik i maj måned ind i Esbjergfejden og har nedsat et udvalg, der skal finde en løsning på universitetsstriden inden udgangen af i år. Men universiteterne er efter 2003 blevet selvejende, derfor kan det i sidste ende blive op til Folketinget at bestemme om Esbjerg er byen, der er stor nok til to universiteter.

