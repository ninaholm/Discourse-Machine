KL’s drømme om udligning afvises på Borgen
Selv om det er en af de største udfordringer for mange kommuner, er der ingen udsigt til, at fattigere landkommuner kan se frem til at få flere penge fra rigere bykommuner


 
	Som det spøgefuldt blev sagt af et folketingsmedlem, så bliver der ikke ændret ved udligningen mellem kommunerne, før Kommunernes Landsforening er enige om en model, der kan sikre fattigere landkommuner en større del af rigere bykommuners indtægter. For det er nemlig ganske sikkert: Kommunerne bliver aldrig enige om en model.

	Alligevel står økonomisk udligning øverst på dagsordenen, når omkring 1.700 nyvalgte borgmestre og kommunalbestyrelsesmedlemmer torsdag og fredag mødes til kommunalpolitisk topmøde i Aalborg. Forud for topmødet har KL lavet et omfattende analysearbejde, som er sammenfattet i en 310 sider lang publikation, og den dokumenterer, hvordan de kommunale nøgletal og velfærdsniveauer på en lang række områder er forskellige.

	Mens København, Aarhus og de øvrige større byer nyder godt af en stigende urbanisering, mister mange landkommuner indbyggere, og det fører ifølge de selvsamme landkommuner til en skæv-vridning af skatteindtægterne. 22 procent af den danske befolkning bor i dag i såkaldte ’storbyområder’, og siden 2007 er det tal steget med seks procent, mens 71 procent af befolkningen bor i store og mellemstore byområder.

	Den kommunale udfordring bliver anerkendt på Christiansborg – men politikerne på Christiansborg har ingen planer om at ændre på det. I hvert fald ikke lige nu.

	Umuligt at glæde alle

	Økonomi- og indenrigsminister Margrethe Vestager (R) mener, at regeringen allerede har imødekommet ønsket om større udligning med en justering af den kommunale udligning i 2012, hvor der fordeles yderligere 400 millioner kroner fra bykommuner til landkommuner. Det lykkedes først efter et langstrakt forhandlingsforløb, som til sidst endte med, at de borgerlige partier valgte ikke at støtte justeringen. Kun Enhedslisten sikrede regeringen et flertal.

	Justeringen betød eksempelvis en ekstra regning på 67,5 millioner kroner til Gentofte Kommune. Det betyder, at Gentofte som en af landets rigeste kommuner i dag giver omkring to milliarder kroner om året til landets fattigste kommuner. Det svarer i alt til 28.000 kroner om året pr. indbygger i Gentofte.

	Vestager har sat flueben ved reform af den kommunale udligning. Der kommer ikke til at ske mere i denne valgperiode. I Gentofte behøver den konservative borgmester Hans Toft og hans borgerlige kolleger fra Venstre ikke frygte, at de nordsjællandske kommuner får lagt et endnu større udligningsdræn ind i kommunekassen, hvis der efter et valg er borgerligt flertal på Christiansborg.

	På Venstres gruppemøde ved det kommunale topmøde gjorde Lars Løkke Rasmussen det klart, at Venstre heller ikke har nogle aktuelle planer om at ændre på den nuværende udligning. Til stor ærgrelse for en række jyske V-borgmestre, der havde håbet på mere, men til glæde for de mere velstillede V-borgmestre, som havde frygtet det værste.

	Lige som Vestager skal Løkke med sine mange års erfaring som indenrigs- og sundhedsminister ikke nyde noget af at ryste det hvepsebo, som den kommunale udligning er. Dem, der giver flere penge, er sure, mens dem, der får flere penge, er sure, fordi de ville have endnu flere. Ingen bliver glade, alle bliver sure.

