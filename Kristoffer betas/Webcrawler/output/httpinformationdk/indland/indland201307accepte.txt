Vi skal acceptere et langsommere opsving
De, der fortsat vil lempe den økonomiske politik, har intet lært af krisen, mener økonomiprofessor Niels Thygesen. Han vil have mere usikkerhed og mindre rationalitet i de økonomiske modeller
Økonomerne bærer en del af skylden for finanskrisen, siger den internationalt anerkendte økonomiprofessor Niels Thygesen. Men selvransagelsen blandt økonomer har ikke været dybtgående nok, mener han.


 
	Læren fra finanskrisen bør ikke være, at politikere og centralbanker skal gøre mere for at drive den økonomiske udvikling i krisetider. Det bedste er, at de ikke gør noget. Det mener Niels Thygesen, professor emeritus i økonomi ved Københavns Universitet.

	Samtidig argumenterer han for, at den gruppe af økonomer, politikere og meningsdannere, der vil skubbe mere til opsvinget med en lempelig økonomisk politik, intet har lært af krisen.

	»Der er nogen, der lidt desperat siger: Det skal virke det her. Trods det, at vi fører en ekstremt lempelig pengepolitik, og der ikke sker noget. Inflationen bevæger sig ikke engang, så må vi bare gøre endnu mere. Det, mener jeg, er udtryk for en manglende erkendelse af, at modelgrundlaget er utilstrækkeligt,« siger Niels Thygesen.

	Han er blandt de mest respekterede danske økonomer internationalt set. Han har været formand for samarbejdsorganisationen OECD’s komité, der kommer med anbefalinger til medlemslandenes økonomiske politik. Og han var i 1988-1989 med i det såkaldte Delors-udvalg, der kom med forslag til, hvordan en fælleseuropæisk valuta kunne udformes. Anbefalinger, som efterfølgende i store træk blev fulgt i udformningen af euroen. I år er det 60 år siden, den 78-årige Niels Thygesen startede som økonomistuderende på Københavns Universitet, og siden har han kun i kortere perioder været væk fra universitetet, hvor han som professor emeritus stadig har kontor, selvom han siden 2004 har været pensioneret som professor.

– Hvad er konsekvensen af, at man fortsætter den lempelige pengepolitik?

	»Man risikerer lidt at komme i den samme situation som i 2007. At man får opbygget en boble i både aktiekurser og på boligmarkedet, allerede inden der er kommet en egentlig vending, en egentlig ekspansion. Man skulle hellere tilstræbe en mere jævn udvikling i stedet for at glæde sig over, at aktiekurserne stiger, som de har gjort.«

	Både den amerikanske, den europæiske og japanske centralbank holder renterne lave og gennemfører store obligationsopkøbsprogrammer for at få gang i aktiviteten og sænke ledigheden. De amerikanske aktier har i løbet af de seneste uger sat nye rekorder med kursniveauer, der ligger over niveauet fra før krisen.

– Så det, du siger, er, at en del af de tankesæt, der ledte op til krisen, har nogen holdt fast i. Og det øger risikoen for, at vi oplever en ny finansiel krise. I stedet skulle vi have accepteret, at opsvinget blev ...

	»… endnu langsommere,« afbryder Niels Thygesen.

	»Omkostningerne ved at gribe ind og korrigere et begyndende fald på finansmarkederne kan blive værre end gevinsten ved den lidt hurtigere opbygning af priserne i opgangsfasen.«

	Et forældet syn

	Niels Thygesen er også kritisk i forhold til at lade de offentlige kasser bruge flere penge for at sætte gang i opsvinget.

	»Der er et skisma i den mere fag-økonomiske debat. Der er nogen økonomer, der presser voldsomt på for, at der skal føres endnu mere ekspansiv politik,« siger Niels Thygesen og peger for eksempel på den tidligere nobelprisvinder Paul Krugman, der som klummeskribent for New York Times har argumenteret for, at finanspolitikken bør bruges mere aktivt til at afbøde krisen.

	»Og så er der andre, der siger, at det vil være uforsvarligt.«

– Paul Krugman har jo slået sig op på, at han har et nyt syn på økonomien …

	»Det har han overhovedet ikke,« afbryder Niels Thygesen.

	»Han har efter min mening det mest traditionelle syn af alle. Han har et forældet keynesiansk syn på den nuværende situation.«

	Når der ikke er kommet mere gang i økonomien trods de initiativer, centralbanker og regeringer har taget, så kan man ikke forklare det med, at der er gjort for lidt, mener Niels Thygesen. Så må man ty til mere komplicerede forklaringer.

	»Når finanspolitikken ikke har virket kraftigere ekspansivt, skyldes det, at de fleste har en fremadrettet forventning om, at den nuværende kurs ikke er holdbar, at der er problemer med at finansiere underskuddet og den opbyggede statsgæld på længere sigt.«

	»Den usikkerhed kan de hidtidige modeller ikke rigtig holde styr på.«

– Siger du, at de, der har lært noget af krisen, er dem, der ikke argumenterer for en mere lempelig pengepolitik eller finanspolitik?

	»Ja.«

	Særligt, mener Niels Thygesen, har dem, der bruger den økonomiske teoretiker John M. Keynes til at argumentere for en lempeligere finanspolitik, misforstået krisen.

	Thygesen anerkender finanspolitikken som redskab, men mener, at den i sig selv er tillagt alt for stor betydning i forhold til den usikkerhed, det skaber, når man sætter gang i aktiviteten ved at øge det offentlige underskud.

	Derfor er det ikke Keynes’ syn på makroøkonomien, man stadig kan lære af, men hans syn på de finansielle aspekter, der lagde grunden til krisen.

	»Keynes har et klarere syn end de fleste nyere makroøkonomer på, hvilken betydning de finansielle markeder har. Den usikkerhed, der præger agenternes forventningsdannelse,« forklarer Niels Thygesen.

	»Den tankegang er ikke trængt så meget igennem i almindelig økonombevidsthed, som hans lære af rent makroøkonomisk karakter. Vi skulle nedtone den makroøkonomiske Keynes og opjustere hans intelligente syn på finansielle markeder.«

	Økonomernes selvransagelse

– Det er vist dækkende at sige, at der er mange, der mener, at økonomer bærer en eller anden skyld for finanskrisen.

	»Det gør de også.«

– Hvordan?

	»De modeller, de baserede deres rådgivning på, var på forskellig måde misvisende,« siger Niels Thygesen, der mener, at modellerne var for forsimplede, og at økonomerne glemte at tage forbehold for, hvor meget de kan forudse og forklare.

– Har der været tilstrækkelig selvransagelse blandt økonomer?

	»Jeg mener ikke, at den har været tilstrækkeligt dybtgående. Der er en tendens til at sige, at vi reparerer lidt på modellerne, vi prøver at få lidt mere med inden for den finansielle sektor. Det var karakteristisk for ikke alene de modeller, vi underviser i her på universitetet, men også dem, der faktisk bruges i centralbanker og af andre, der prøver at vurdere udviklingen i vores økonomier, at de ikke indeholdt nogen ordentlige beskrivelser af den finansielle sektor,« erkender Niels Thygesen.

	Han fremhæver samtidig, at den økonomiske teori har været domineret af en stærk teoretisk strømning fra de amerikanske universiteter.

	»Vi har været under et ganske kraftigt pres fra udviklingen i avanceret forskning i især USA, hvor rationelle forventningsmodeller er slået voldsomt igennem og har muliggjort en meget stærk formalisering af hele den makroøkonomiske teori,« siger Niels Thygesen, der mener, at de økonomiske modeller er blevet simplificerede af et stort fokus på matematik.

	»Jeg mener, at der er en lidt større åbenhed i centralbankerne for eksempel, end der er i det egentlige forskningsmiljø. Det er ikke så mærkeligt, for centralbankerne har mærket problemerne på kroppen.«

	»Men der eksisterer en vis konservatisme. Nu havde man vænnet sig til at diskutere på basis af disse kendte makroøkonomiske ligevægtsmodeller. De virkede altså ikke rigtig, men for at de økonomer, som rådgiver, kan tale sammen, så udgør det stadig meget af diskussionsgrundlaget.«

	De teoretiske svingninger

	»Det indtryk, der står tilbage, er, at økonomi er ligesom andre fag. Der er svingninger, også i den måde mere teoretisk arbejdende økonomer opfatter verden på, og der har været en lang bevægelse i retning af en lidt mere mekanisk, såkaldt rationel, opfattelse af økonomisk politik,« siger Niels Thygesen.

	Han forventer, at de økonomiske analyser som følge af krisen vil blive bredere, mere kvalitative, mindre matematiske og række mere over i andre fagretninger som politisk økonomi og andre samfundsvidenskaber: »Men det er i høj grad noget, der stadig kræver konkret modelbygning, og det kræver forståelse for, hvordan man modellerer en mere usikker opfattelse af verden.«

	Niels Thygesen er selv tilknyttet bestyrelsen for et nyt forskningsprojekt under Institute for New Economic Thinking, der har til formål netop at udforske, hvordan man kan indarbejde blandt andet usikkerhed i modellerne.

	»Ny økonomisk tænkning kommer også nogle gange fra ældre folk,« smiler Niels Thygesen.

	»Jeg mener ikke, at løsningen ligger i at kaste armene i vejret og sige, at det er psykologi, og at markederne reagerer helt irrationelt. Det mener jeg ikke, at de gør. Markederne har det bare – ligesom økonomerne burde have det – svært ved at forstå virkeligheden. De er mere realistiske end økonomerne somme tider.«

