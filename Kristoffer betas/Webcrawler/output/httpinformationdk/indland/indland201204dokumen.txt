Dokument sår alvorlig tvivl om forklaring fra PET
Politiets Efterretningstjeneste mener at kunne afvige fra bestemmelsen om at bevare sager af historisk værdi. Men aktindsigt viser, at det ikke stemmer overens med den oprindelige bestemmelse


 Et ikke tidligere offentliggjort dokument sår nu alvorlig tvivl om PET’s forklaring på makuleringen af historisk vigtige dokuemnter om bl.a. tidligere statsministre. I en redegørelse til justitsminister Morten Bødskov (S) har PET forsikret, at makuleringerne er sket efter »gældende retningslinjer«. Men af samme redegørelse fremgår, at PET mener at have ret til at slette sager, der ellers som udgangspunkt skal bevares af historiske hensyn, hvis sagerne ikke længere »opfylder gældende registreringsprincipper« – hvilket f.eks. kan være tilfældet, hvis en sag er oprettet på baggrund af en persons lovlige politiske virksomhed.
Aftalen om at bevare sager af historisk værdi er nedfældet på papir i et brev fra forhenværende rigsarkivar Johan Hvidtfeldt til PET i december 1965. Information har fået aktindsigt i brevet, der ikke tidligere har været offentliggjort i sin fulde længde, og det viser sig, at det intet sted nævner muligheden for at slette historisk vigtige sager, der ikke opfylder gældende principper.
PET vrøvler
Ifølge professor i jura på Aarhus Universitet og tidligere medlem af PET-kommissionen Jens Vedsted-Hansen forekommer det »ret klart, at den praksis, som PET beskriver, afviger fra det, der ifølge brevet er aftalt i 1965«. Han tør ikke umiddelbart vurdere brevets retlige status.
»Så jeg kan ikke sige med sikkerhed, om PET kan have haft belæg for at gøre, som de har gjort, men så måtte de i hvert fald orientere rigsarkivaren,« siger han.
Rigsarkivar Asbjørn Hellum oplyser til Information, at han ikke umiddelbart mener, at PET har orienteret Rigsarkivet om, at tjenesten skulle have afveget fra 1965-aftalen.
Historiker med speciale i efterretningsvirksomhed Peer Henrik Hansen vurderer, at »alt nu tyder på, at det er noget vrøvl, når PET siger, de har holdt sig til aftalen«.
Han påpeger desuden, at PET’s fortolkning af reglerne åbner for, at tjenesten »på bekostning af historiske hensyn« kan slette sine spor, hvis den tidligere har oprettet sager på ulovligt grundlag.
PET har ikke ønsket at udtale sig om sagen, men henviser til sin redegørelse.

