Danske Medier vil have lys i mørket
Det sker på baggrund af Informations aktuelle undersøgelse af ministeriernes anvendelse af lovens to mest omstridte mørklægningsparagraffer


 Brancheforeningen Danske Medier opfordrer nu partierne bag den nye offentlighedslov til »igen at give indsigt i den politiske beslutningsproces«.
Det sker på baggrund af Informations aktuelle undersøgelse af ministeriernes anvendelse af lovens to mest omstridte mørklægningsparagraffer.
Når ministerierne ifølge undersøgelsen blandt andet har anvendt reglen om ministerbetjening i 360 afgørelser i løbet af halvandet år, har ministerierne efter Danske Mediers vurdering »ikke forstået budskabet« i betænkningen om offentlighedsloven, nemlig at reglen skulle have et snævert anvendelsesområde.
Danske Medier ser det også som »et stort problem, at de fleste ministerier ser let på lovens bestemmelser om svarfrister«, for som det fremgår af undersøgelsen, er ministerierne gennemsnitligt syv uger i stedet for lovens frist på syv arbejdsdage om at svare på en aktindsigt, når en af de to paragraffer anvendes.
»I en tid, hvor der tales om tillidskrise mellem politikere og befolkningen, vil øget åbenhed om beslutningerne kunne være med til at genskabe tilliden,« lyder anbefalingen fra Danske Medier.
uda

