Hvad må et liv koste?
40-årige Line M. Augustesen ville være død i dag, hvis hun ikke var blevet behandlet med en meget dyr medicin mod fremskreden modermærkekræft. Men for de 800.000, som kræftbehandlingen koster, kunne man have skiftet 10-15 nedslidte hofter, påpeger sundhedsøkonomer, som mener, at vi bør diskutere, hvor meget en patient må koste sundhedsvæsenet
Line Marschall Augustesen kunne for kort tid siden fejre sin 40-års-fødselsdag. Hvis det ikke have været for en dyr og omdiskuteret medicin mod fremskreden modermærke-kræft, ville hun sandsynligvis have været død i dag


 En eftermiddag i januar 2007 lå Line Marschall Augustesen på sofaen og hvilede sig efter sin 35-års fødselsdag med familien. På sin hofte mærkede hun en hård knude lige der, hvor hun fire år tidligere havde fået fjernet et voksende modermærke. Ifølge hendes egen læge var der ikke tale om noget alvorligt, men knuden gjorde hende alligevel urolig.
Derfor kontaktede Line Marschall Augustesen privathospitalet Hamlet, hvor hun blev scannet og fik taget en biopsi. Knuden viste sig at være ondartet modermærkekræft. Kort efter fik den 35-årige mor til to opereret knuden væk, og hun skulle siden møde op til kontrolscanning hver tredje måned.
»Derefter fik jeg løbende tilbagefald. I december 2008 fandt lægerne endnu en knude i lysken, og året efter var der to metastaser i lungerne,« siger Line Marschall Augustesen, som blev opereret igen i 2008 og 2009.
Men året efter havde kræften spredt sig voldsomt. Lægerne fandt nu mellem 10 og 12 metastaser i Lines lunger, og medicinsk behandling var den sidste mulighed, men den havde ingen effekt.
»Det var et hårdt slag, for der lød det, som om jeg ikke ville nå at blive 40 år,« siger Line Marschall Augustesen.
Med to børn på dengang fem og syv år og en støttende mand, havde hun dog ikke tænkt sig at give op, selv om lægerne med hendes egne ord ikke kunne love andet end dystre udsigter og et tilbud om eksperimentel behandling med stoffet ipilimumab.
Pris på 10 nye hofter
I oktober 2011 anbefalede Sundhedsstyrelsen, at patienter, der lider af fremskreden modermærkekræft, skal tilbydes behandling med medicinen ipilimumab — også kaldet ipi. Pris: 800.000 kr. pr. patient i gennemsnit. Medicinen er banebrydende, fordi den ser ud til at kunne kurere modermærkekræft. Bagsiden er dog, at den ifølge lægerne kun helbreder hver tiende af de ca. 60 danskere, som hvert år rammes af sygdommen. De resterende 90 procent får en gevinst i form af lidt længere overlevelse.
Stoffet har været i brug i så kort tid, at lægerne endnu har begrænset kendskab til ipis langtidsvirkninger. Men det står klart, at den samlede regning til de 60 patienters medicin, scanninger og kontroller vil løbe op i over 50 mio. kroner årligt, og at kun seks patienter formentlig vil blive helbredt af behandlingen.
Ifølge sundhedsøkonom Kjeld Møller Pedersen fra Syddansk Universitet er medicinen for dyr i forhold til den opnåede effekt.
»Det interessante er, at det bare er blevet snørklet igennem uden alt for meget formalia i Danmark. I England har man beregnet pris i forhold til effekt ret præcist, og der har de vendt tommelfingeren nedad og sagt, at prisen pr. kvalitetsjusteret leveår (se faktaboks, red.) er alt for høj til, at man vil godkende det,« siger økonomen.
På internationalt plan mener nogle sundhedsøkonomer, at forbedret livskvalitet til mange kan være at foretrække frem for ét reddet menneskeliv. Kjeld Møller Pedersen mener, at man i Danmark bør overveje, hvordan vi får mest for sundhedsvæsenets begrænsede midler.
»For de 800.000 kroner kunne du have udskiftet 10-15 nedslidte hofter. Eller du kunne sandsynligvis have foretaget en hjertetransplantation. Hvor er pengene brugt bedst« spørger han.
Afdelingsleder for Sygehusbehandling og Beredskab i Sundhedsstyrelsen Søren Brostrøm ser anderledes på sagen. Han var med til at anbefale, at regionerne tog lægemidlet ipi i brug:
»Det her stof er i den dyre ende, men det er sjældent, at man ser kræftlægemidler, som på nogle patienter har en så overbevisende effekt, at man kan sige, at de er næsten kureret,« siger han.
Ipilimumab ændrede alt
Da Line Marschall Augustesen fik sin første indsprøjtning med den dyre kræftmedicin ipilimumab, forskede lægerne stadig i stoffets virkninger, så hun havde ingen statistikker at læne sig op ad. Kun håbet.
»Jeg var ukuelig optimist, selv om der stort set ikke var noget tilbage af mig. Jeg var bare glad for at få endnu en chance. Jeg kunne jo ikke vide, om det virkede, men jeg håbede,« siger hun.
Ipi giver en tredjedel af patienterne svære bivirkninger, som kan føre til indlæggelser, varige mén og i sjældne tilfælde død. En anden tredjedel får ikke-livstruende bivirkninger som kvalme og diarré, og den sidste tredjedel går stort set fri af bivirkningerne. Line Marschall Augustesen hører til i den sidste kategori, og efter den fjerde behandling viste en scanning oven i købet, at alle de aktive metastaser i Lines lunger var væk.
»Der er kun nogle få pletter tilbage på lungerne i dag, og lægerne mener, at det er dødt væv af metastaser, som ikke er aktive længere. Det er jo mit held, at jeg er en person, der bare kæmper videre. Havde jeg fået de mange metastaser få år før, havde de ikke kunnet give mig den behandling, så i dag er jeg dybt taknemmelig over, at jeg har fået livet tilbage af den medicin,« siger hun.
De seneste tre scanninger har ikke vist tegn på flere metastaser. Hun er altså med stor sandsynlighed blandt de ti procent, som ikke viser tegn på tilbagefald efter behandling med ipi.
Følelser trumfer statistik
Ni ud af ti modermærkekræftpatienter har altså ikke den samme gode effekt af den dyre medicin som Line Mar-schall Augustesen, og det har ført til stor debat blandt læger og sundhedsøkonomer. For skal beslutningstagerne tænke på mest sundhed for pengene og kvalitetsjusterende leveår — eller skal de tænke på de mest akutte patientgrupper?
Overlæge Inge Marie Svane fra Herlev Hospital har sammen med kræftlægerne Lars Bastholt og Henrik Schmidt forsket i kræftmedicinen ipis effekter, og det er på baggrund af den forskning, at lægemidlet er blevet anbefalet til brug i Danmark trods den ringe effekt for langt de fleste patienter. Hun mener ikke, at medicinen alene bør måles på de kvalitetsjusterede leveår.
»Når en kræftpatient først har fået diagnosen, så er det værste jo at få at vide, at der ikke er mere at gøre. Den her mulighed for behandling giver dem håb. Men det er en svær sammenblanding af statistik og følelser. Der skal jo være et rationale om, at behandlingen holder økonomisk og videnskabeligt. Men noget tyder på, at når patienterne er kommet ud over et år med den her behandling, så holder effekten, og det er banebrydende,« siger Inge Marie Svane.
I sidste ende mener hverken hun eller overlæge Lars Bastholt fra Odense Universitetshospital, at det er deres opgave at forholde sig til medicinens pris.
»Det er klart, at hvis sundhedsøkonomerne og politikerne finder ud af, at prisen for en behandling til en patient i den her patientgruppe er for høj, så er det er helt fair. Det er vores fælles pengepung, det bliver taget af, og jeg var da også ved at falde ned af stolen, da jeg hørte prisen på det her. Men det er ikke min opgave at sige ja eller nej til det. Jeg kan give dem det faglige grundlag at beslutte det på,« siger Lars Bastholt.
På bekostning af andet
Line Marschall Augustesen, der for kort tid siden fejrede sin 40-års-fødselsdag, har svært ved at svare på, om medicin kan blive for dyr.
»Jeg har fået livet tilbage, og jeg synes ikke, man kan sætte menneskeliv på formel,« siger hun og holder en lang pause. »Men det kan jeg jo sagtens sige, når jeg har været en af dem, der har været heldige. Man er på den ene side dybt, dybt taknemmelig for at få livet tilbage. Men det er også svært at tillade sig at sige, at man kan kræve den behandling, for jeg ved jo godt, at det er på bekostning af noget andet. De penge kunne være brugt et andet sted,« siger hun.

