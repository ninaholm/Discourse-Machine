Offer for voldtægt fældet af 72-timers- reglen
I går faldt der dom i en sag om erstatning til voldtægtsofferet Cicilie Holm i Østre Landsret. Hun fik afslag på den erstatning, hun har kæmpet for i otte år, fordi hun ikke anmeldte voldtægten inden for tidsfristen på 72 timer. Loven bør laves om, mener hendes advokat
Sammen med sin advokat skal Cicilie Holm nu finde ud af, om sagen skal tages til Højesteret.


 Voldtægtsofferet Cicilie Holm fik i går landsrettens ord for, at hun ikke har krav på erstatning fra Erstatningsnævnet, fordi hun ikke anmeldte sin voldtægt inden for fristen på 72 timer.
Information har tidligere skrevet om Cicilie Holm og den såkaldte 72-timers-regel, der betyder, at ofre for voldtægt kun kan opnå erstatning fra Erstatningsnævnet, hvis de anmelder voldtægten inden for 72 timer. Fristen er blevet kritiseret af både advokater og kvindeorganisationer for ikke at tage højde for den tilstand, ofre for voldtægt ofte befinder sig i, og som gør det svært at overholde en tidsfrist.
Cicilie Holms advokat Bo Hansen mener, at fristen helt bør fjernes.
»Disse kvinder befinder sig ofte i en tilstand af chok, skam og angst. Det er fuldstændig vanvittigt, at de skal overholde en frist. Der er videnskabelig evidens for, at mange kvinder ikke vil kunne tage sig sammen til at anmelde inden for en frist, fordi de har det særligt svært. Men nu har Østre Landsret altså stadfæstet, at man ikke bør tage hensyn til det,« siger Bo Hansen.
Læs også: Flertal: 72 timers frist for anmeldelse af voldtægt er uhensigtsmæssig
