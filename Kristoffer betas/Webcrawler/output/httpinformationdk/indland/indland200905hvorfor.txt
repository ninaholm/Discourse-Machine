Hvorfor stole mere på Brian end på Bush?
Når justitsminister Brian Mikkelsen skal forklare sig i Folketinget om PET's mulige samarbejde med efterretningstjenesten i torturstaten Syrien, lyder han umiddelbart som et dumpt ekko fra Bush-æraen


 "We don't torture," erklærede den tidligere amerikanske præsident George W. Bush tilbage i november 2005, da rapporterne om hemmelige CIA-fængsler i udlandet begyndte at hobe sig op. Hvor lidt, denne garanti fra præsidenten var værd, viste sig for alverden, da det amerikanske justitsministerium den 16. april 2009 frigav beskrivelser af de forhørsmetoder, som CIA havde anvendt. 
"Naturligvis tager jeg på det skarpeste afstand fra enhver form for tortur," sagde justitsminister Brian Mikkelsen adskillige gange, da han sent torsdag eftermiddag var til samråd i Retsudvalget om PET's mulige samarbejde med den militære efterretningstjeneste i Syrien. 
Men kan vi stole mere på Brian end på Bush?
Hver gang justitsministeren under samrådet tog afstand fra tortur, tilføjede han i næste åndedrag, at han havde pligt til og ansvar for at beskytte den danske befolkning mod de fanatikere, der i det skjulte "planlægger terrorangreb" mod os. 
"Som våben mod dem samarbejder vi med andre lande," sagde ministeren og forsikrede igen og igen, at det naturligvis sker "i overenstemmelse med dansk og international ret." 
Men nærmere ville han ikke komme det.
En sag med mørke huller
Anledningen til samrådet, som Line Barfod fra Enhedslisten havde indkaldt til, var Informations artikler om turkmeneren MH. Det er en sag, hvor ganske mange oplysninger enten er strengt hemmeligholdt eller umulige at få bekræftet: Således ved vi kun fra MH selv, at han blev torteret i månedsvis af den militære syriske efterretningstjeneste, da han i maj 2007 blev anholdt i Damaskus lufthavn. Ligeledes er MH eneste kilde til oplysninger om, at syrerne under afhøringerne viste fotos af MH foran hans butik på Nørrebrogade i København og hans private bopæl i Nordvest samt fotos af andre turkmenere i København, deriblandt et dansk pasfoto.
Er MH's oplysninger rigtige? Vi kan ikke vide det med sikkerhed. Under samrådet afviste justitsministeren konsekvent at be- eller afkræfte oplysningerne i Informations artikler. Af hensyn til PET's samarbejde med andre lande og dermed også af hensyn til den danske stats sikkerhed, som Brian Mikkelsen sagde.
Til gengæld står det fast, at danske myndigheder gjorde alt, hvad de kunne, for at inddrage MH's opholdstilaldelse, mens han sad fængslet i Syrien. Det viser dokumenter, som Information har fået aktindsigt i. Det står også fast, at danske embedsmænd pegede på Irak som et land, syrerne kunne udvise MH til. Igen: Vi ved ikke hvorfor. Og vi må ikke få det at vide. Men det er da bemærkelsesværdigt, at netop Irak er det selvsamme land, som MH flygtede fra i 2000, hvorefter Danmark gav ham asyl. 
Brian Mikkelsen medgav i en af sine sidste bemærkninger på samrådet, at han personligt slet ikke kender MH's sag. Alligevel har han fuld tiltro til, at PET intet forkert har gjort. Ministerens tiltro til sin efterretningstjeneste er så grundfæstet, at han ikke har bedt om en orientering om en sag, hvor danske myndigheder beskyldes for torturhæleri.
Uden at kommentere den konkrete sag betonede Brian Mikkelsen gentagne gange, at selv om tilståelser fremsat under tortur ikke kan bruges ved danske domstole, så er der intet i dansk lovgivning, der hindrer PET i at reagere på oplysninger, som stammer fra torturafhøringer. Det er en vigtig skelnen, som netop åbner for, at PET kan drage fordel af, at andre lande behandler anholdte mere håndfast, end det er tilladt i Danmark.
Om det så også er sket i sagen om MH, hvor Integrationsministeriet først inddrager hans danske opholdstilladelse, efter at syrerne er begyndt at afhøre ham, kommer næppe nogen sinde for dagen. Og dermed heller ikke et endeligt svar på, om vi kan stole mere på Brian end på Bush.

