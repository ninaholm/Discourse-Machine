Dyrt og nødvendigt hold kæft-bolsje for Helle Thorning-Schmidt
Selv om det var tre forskellige partier, der i weekenden holdt landsmøder, var der kun ét emne: dagpenge. Statsministeren lovede, at der kommer et nyt dagpengesystem efter valget. Løftet vakte glæde hos Socialdemokraterne, men åbner for flere farer for Thorning-Schmidt


 Ved valget i 1960 lykkedes det Viggo Kampmann at skaffe Socialdemokratiet en fremgang på seks mandater. Og selv om det ikke lykkedes regeringens tredje parti – Retsforbundet – at komme over spærregrænsen, havde Kampmann overbevist vælgerne om, at SR-regeringen skulle genvælges. Kampmanns valgoplæg hed »Gør gode tider bedre«, og nu kunne arbejdet med at udvikle velfærdssamfundet under vækstperioden i 1960’erne fortsætte. Kongressen året efter var derfor imødeset med spænding. Her skulle partiets nye partiprogram – »Vejen frem« – vedtages. Alt gik godt. Faktisk gik det virkelig godt, mente Kampmann, og da han skulle takke de delegerede for fremmødet og gode politiske debatter, sagde han:
»Det er dejligt at være socialdemokrat.«
Sådan var der sikkert også mange socialdemokrater, der tænkte i denne weekend. Ikke kun fordi de i Aalborg var samlet til partiets årlige kongres, men fordi statsminister Helle Thorning-Schmidt i talen til kongressen gjorde partiets holdning til det altoverskyggende emne i dansk politik – dagpengereformen – helt klar.
»Der er kun et parti, som har kæmpet med næb og klør mod reformen. Som har knoklet for at hjælpe mennesker i klemme. Og som samtidig har indgået de nødvendige aftaler for at skabe de vigtige resultater. Det er os. Det er Socialdemokraterne. Vores modstand mod dagpengereformen er dybtfølt,« lød det fra statsministeren.
Fra talerstolen kritiserede Thorning-Schmidt i skarpe vendinger dagpengereformen, og samtidig annoncerede hun, at den dagpengekommission, som regeringen tidligere på året nedsatte, skal komme med sine anbefalinger tidligere end ventet. Oprindeligt var forventningen, at anbefalingerne ville komme i begyndelsen af 2016. Nu skal de komme i september næste år.
»Debatten har været svær. Den har krævet meget af os. Og derfor er det også vigtigt at sige meget klart her i dag; når så mange socialdemokrater i partiet og i fagbevægelsen så mange gange har vendt sig kritisk mod den dagpengereform, der blev vedtaget før regeringsskiftet, så er det jo ikke dem, der er noget i vejen med. Nej, det er dagpengereformen, der er noget i vejen med. Det var jo derfor, vi stemte imod den,« forklarede Thorning-Schmidt, inden hun forsikrede de delegerede om, at efter et valg skal dagpengereglerne ændres.
»Vi vil have et nyt dagpengesystem. Og det får vi.«
Klapsalverne strømmede mod Thorning-Schmidt, og med ét fik hun afmonteret store dele af de mange kritiske indlæg, der ellers var forberedt. Udfordringen for Thorning-Schmidt er dog, at hun ikke har fået en ny politik. Socialdemokraterne fortæller stadig ikke, hvilke elementer af dagpengereformen de er utilfredse med, eller hvordan de forestiller sig, at et nyt system skal se ud.
Hun brugte blot weekenden på at ændre processen mod at skabe en ny politik. Med fremrykningen af dagpengekommissionens anbefalinger og forsikringen om et nyt dagpengesystem efter et valg, er toppen af Socialdemokraterne gået helt til den yderste grænse af, hvad regeringsgrundlaget og aftalen med de Radikale kan levere.
Nu skal kommunikationen i stedet balanceres mellem ønsket om stadig at danne regering med de eadikale efter et valg – og være klar til at lave et nyt dagpengesystem.
Dobbeltstandarder?
Samtidig brugte Helle Thorning-Schmidt sin kongrestale til at udstyre de loyale socialdemokrater med svar på den kritik af regeringens politik, de vil blive mødt med.
Thorning-Schmidt bad partifællerne »ranke ryggen« og remsede så regeringens resultater op: lavere arbejdsløshed, bedre økonomi, bedre kollektiv trafik og råd til velfærd. Så i stedet for at tale om det, der ikke har været 90 mandater til at gennemføre, skal socialdemokraterne frem mod valget tale om det, der er blevet til noget.
Kongrestalen gjorde, at det lykkedes Thorning-Schmidt at dæmpe den interne kritik i løbet af weekenden, men til gengæld åbnede hun muligheden for, at de borgerlige – især Venstre – kan komme med ny kritik. For hvordan kan Thorning-Schmidt og resten af socialdemokraterne nu efterlyse konkrete økonomiske planer fra Venstre og detaljerede forslag til Venstres nye »moderne kontanthjælpsloft«, når Socialdemokraterne heller ikke vil fremlægge et forslag til et nyt dagpengesystem?
Dansk Folkeparti var i weekenden samlet til landsmøde i Herning, og her forsøgte partiformand Kristian Thulesen Dahl hurtigt at fjerne Socialdemokraternes glæde over statsministerens dagpengemelding.
»Hvis det her er svaret fra Helle Thorning-Schmidt på den kritik og de opfordringer, der har været, så er det en ommer. Alle ved, at vi på det tidspunkt har haft et valg, og det afgørende er jo, om det kommer i god tid inden et folketingsvalg, så det kan indgå i debatten,« sagde Kristian Thulesen Dahl til DR.
Valgkamp om dagpenge
I Nyborg var de Radikale samlet for at lytte til Morten Østergaards første tale som partiets politiske leder. Og selv om Socialdemokraterne nu gør dagpengesystemet til valgkampsemne, ser Østergaard ingen grund til at ændre på dagpengereformen.
»Fire år på dagpenge er for meget. Og selve reformen, mener jeg, er rigtig og rimelig. Slet og ret,« sagde han. Senere på dagen kommenterede han på Twitter statsministerens fremrykning af anbefalingerne fra dagpengekommissionen:
»Statsministeren har annonceret vores aftale om at fremrykke dagpengekommissionen til Sept ‘15. Vi radikale glæder os. Reformerne fortsætter,« skrev han.
Med det nagelfaste regeringsgrundlag in mente fik det socialdemokrater i Aalborg til at spekulere over, hvad Thorning-Schmidt mon måtte give de radikale og Morten Østergaard for den ’aftale’? De frygtede svaret – selv om det var blevet lidt dejligere at være socialdemokrat.

