’Anbragte børns skolegang skal opprioriteres’
Anbragte børn klarer sig markant dårligere uddannelsesmæssigt end ikke anbragte børn, viser endnu en ny undersøgelse. For at bryde udviklingen skal der sættes ind tidligere og med det rigtige tiltag første gang, siger eksperter


 Når unge med socialt belastede baggrunde skal anbringes uden for hjemmet, prioriteres de sociale rammer højt, mens det uddannelsesmæssige bliver skubbet i baggrunden. Og det er ikke altid den bedste prioritering, siger professor i socialt arbejde ved Aalborg Universitet Inge Bryderup.
»Det er slående, at skolegang er i sidste række, når man i kommunerne tager stilling til en anbringelse,« siger hun.
Udmeldingen kommer efter, at endnu en undersøgelse viser, at anbragte børn klarer sig langt dårligere uddannelsesmæssigt end deres jævnaldrende, der ikke har været anbragt.
Denne gang er det Kommunernes Landsforenings nyhedsbrev, Momentum, der har undersøgt og sammenlignet tre årgange af anbragte børn med ikke-anbragte på en række parametre.
Resultaterne viser blandt andet, at 40 procent af de anbragte børn som 16-17-årige ikke har taget folkeskolens afgangsprøve, mens det samme kun gør sig gældende for seks procent af de ikke-anbragte. Lignende resultater kan aflæses i beskæftigelsen – kun 43 procent af de anbragte børn er i arbejde som 30-årige, mens tallet ligger på 77 procent for deres jævnaldrende.
Og det er der som sådan ikke meget nyt i: Statistikkerne har i årevis vist, at anbragte børn klarer sig dårligere end deres jævnaldrende, siger Inge Bryderup, der efterlyser en hurtigere og mere individorienteret indsats for at bryde tendensen.
»Børnene skal anbringes meget tidligere, end tilfældet er i dag. Og så skal skolegang prioriteres højere og have flere ressourcer,« siger hun og peger på, at det kan forstærke barnets nederlagsfølelse i mødet med uddannelsessystemet, hvis man ikke tager højde for det enkelte barns særlige behov.
Mindre kassetænkning
Både Inge Bryderup og formanden for Foreningen af Døgn- og Dagtilbud for udsatte børn og unge, Søren Skjødt, fortæller, at mange anbragte børn og unge ofte har skiftet skole flere gange og i lange perioder helt har misset skolegang, når de er blevet flyttet rundt mellem forskellige anbringelsessteder.
»Jeg ser hver dag børn, der giver den gas og knokler med skolen, men som i årevis er gået glip af skolegang. En elev i ottendeklasse kan reelt have haft fire-fem års uddannelse,« siger Søren Skjødt, der også er forstander for den døgnåbne behandlingsinstitution Godhavn.
Han efterlyser et mere individorienteret sigte, når det kommer til anbragte børns uddannelsesforløb. Og han mener, at det er en »naiv forestilling« at tro, at man kan kassetænke sig til gode resultater, som da der i Barnets Reform i slutningen af 00’erne var en tydelig politisk hensigt om at tilbyde familielignende foranstaltninger til anbragte børn.
»Jeg anerkender tanken om, at nogle børn kan få deres behov opfyldt i plejefamilien, men det er bestemt ikke svaret for alle,« siger han og fortsætter: »Kommunerne er måske udfordret af dyre anbringelser, men lappeløsninger kan være endnu dyrere på sigt.«
Eksempelvis kan det lyde omkostningskrævende med en fast pædagog i tre måneder til en anbragt folkeskoleelev, men det kan være en ordning, der betaler sig i sidste ende, hvis barnet efterfølgende er integreret i undervisningen, argumenterer han.
Flere kommuner er gået i gang med undersøgelser af, hvordan indsatsen med anbragte børn kan gentænkes på skoleområdet. Kommunernes Landsforenings Social- og Sundhedsudvalg understreger, at området skal styrkes og kalder folkeskolens afgangsprøve »en vigtig forudsætning«.

