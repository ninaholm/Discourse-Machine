Elbæks projekt begynder nedefra
Haves: et parti. Søges: en politik. Uffe Elbæks nye parti, Alternativet, går alternativt til værks i forsøget på at finde svarene på, hvordan centrum-venstre skal komme videre
Venstrefløjens problem er ifølge Uffe Elbæk et såkaldt ’flydende demokrati’, hvor direkte demokrati vil supplere det repræsentative demokrati.


 
	For øjeblikket brænder lysene til langt ud på aftenen i en fjern afkrog af Christiansborg. På kontorerne RS-20 og 21, over de kongelige stalde, arbejder den tidligere radikale kulturminister og stifter af »Danmarks nye grønne parti Alternativet« Uffe Elbæk sammen med et par håndfulde unge aktivister, om kap med tiden. Ikke blot skal de indsamle de nødvendige 22.000 underskrifter for at blive opstillingsberettiget. Og ikke blot skal de, noget usædvanligt, først nu til at skrive et partiprogram. Det skal gå hurtigt.

	For som den 59-årige Uffe Elbæk dramatisk fortalte ved præsentationen af Alternativet i september: Samfundet er »ikke bare på vej hen til kanten, men på vej ud over den, når det gælder vores forbrug af jordens begrænsede ressourcer«.

	Et budskab partistifteren de seneste måneder har gentaget igen og igen på en række åbne møder rundt om i landet.

	»Tiden løber ud, og jo før vi kommer i gang med at diskutere, hvad der så skal komme, jo bedre,« fortæller Uffe Elbæk et halvt år senere siddende i en lænestol i det ene af de sparsomt møblerede kontorer, hvor det papirløse samfund er virkelighed. Samme dag har The Guardian givet tilsagn om at bringe artiklen, ’The Bridge: How the politics of the future will link the vertical to the horizontal’, som Uffe Elbæk netop har skrevet med den britiske forfatter og formand for den venstreorienterede tænketank Compass, Neal Lawson. Heri taler de to om behovet for nye partistrukturer i en verden, hvor internettet, smartphones og sociale medier udfordrer de traditionelle opfattelser af, at politik er lig med partier, vi betror vores stemmer hvert fjerde år. Løsningen er, hvad de kalder et »flydende demokrati«, hvor direkte demokrati oftere vil supplere det repræsentative demokrati.

	»Det er jo problemer uden pas, som vi siger,« siger Uffe Elbæk.

	Frustrationer

	Den tidligere boligmarxist-leninist, DKU’er, KF’er og VS’er, som blev medlem af Radikale Venstre i 1996, gik ellers allerede i gang med at lede efter centrum-venstres nye projekt, da han for et år siden vendte tilbage til Christianborg efter sin orlov.

	Efter at være stoppet som kulturminister efter anklager om nepotisme – som Rigsrevisionen senere frikendte Uffe Elbæk for – var han frustreret over den politiske kultur, SRSF-regeringen og sit eget parti, Radikale Venstre. En frustration, som i denne rækkefølge fik ham til at starte netværket ’Under Radaren’, melde sig ud af sit gamle parti og endeligt stifte sit nye parti, Alternativet.

	Selv om Alternativet blev stiftet uden noget partiprogram, men blot med nogle såkaldte kerneværdier og politisk pejlemærker, så har de fleste alligevel haft svært ved at se, hvad vi skal med et sådant parti.

	»Hvem har bedt om et alternativ,« spurgte en leder i BT dagen efter præsentationen af partiet. Og formiddagsavisens svar lød, som alle andre lederskribenter (bortset fra Informations), at det har vist ingen.

	Partiprogrammet er Alternativet nu gået i gang med at udvikle i samarbejde med interesserede i en række såkaldte politisk laboratorier, der er åbne for alle – også dem som ikke er medlemmer af partiet.

	»Vi definerede fundamentet for partiet, men ikke hvor stuen, køkkenet og soveværelset skal ligge. Så på den måde har vi startet et politisk-demokratisk eksperiment i kraft af laboratorierne,« siger Uffe Elbæk.

	Laboratorierne om en ny politisk kultur og uddannelse er afviklet. På søndag afvikles ditto om kunst og kultur. Og tilbage er så iværksætteri og tre sådanne laboratorier om bæredygtighed: økonomi, miljø og social.

	Resultatet af det hele bliver skrevet sammen og evalueret af et såkaldt Overgangsråd i samarbejde med Alternativets initiativgruppe og bestyrelse. Og den 11. juni afholder Alternativet sit første landsmøde på Bornholm, hvor der indbydes til en række politisk debatarrangementer i forbindelse med det efterfølgende folkemøde på øen.

	»Ambitionen er, at folk kan smide ideer ind i laboratorierne, og hvis de ikke går videre til det endelige partiprogram, så skal de i det mindste kende og forstå mellemregningerne. I dag er problemet, at folk bliver skuffede, fordi de ofte opdager, at tingene på forhånd er aftalte og ikke kan ændres,« siger Uffe Elbæk.

	Drejebogen

	Hvis det går efter drejebogen afleverer Alternativet til oktober, i forbindelse med Folketingets åbning, de nødvendige underskrifter for at blive opstillingsberettiget, præsenterer kandidaterne – og får flere af disse valgt ind ved næste valg – senest i september 2015. Og nu bliver det for alvor svært, erkender Uffe Elbæk.

	»Hvordan fastholder vi kontakten til vores vælgerne, hvis vi får valgt ’x’ antal medlemmer ved det næste folketingsvalg. På den ene side vil vi skulle repræsentere det repræsentative demokrati og spillereglerne på Christiansborg. Men kan man alligevel lave andre typer demokratiske feedback-systemer, hvor man for eksempel laver vejledende digitalafstemninger i særlige spørgsmål?«.

	Foreløbig taler partistifteren mest i abstraktioner for ikke at »krydsklippe« den proces, han selv har sat i gang i de politiske laboratorier. Men den politiske proces, han har sat gang i, skal nok føre til noget, lyder det.

	»Hvis politik var en virksomhed, og virksomhedens troværdighed lå helt i bund, færre ville arbejde der, og færre ville købe produktet, så ville man jo blive nødt til at gøre noget ved det. I sidste ende handler det om, at demokratiet eroderer«.

