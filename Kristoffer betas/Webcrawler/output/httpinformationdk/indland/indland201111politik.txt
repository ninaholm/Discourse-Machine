Politik, presse og PET
Sagen om TV 2’s tilbagetrukne historie om PET-aflytningen af Sass Larsen rejser en byge af spørgsmål og skaber grobund for rygter og saftige hypoteser


 Det var en strålende solonyhed, da TV 2 kunne fortælle, at PET havde aflyttet Henrik Sass Larsen gennem to måneder i sommer. TV 2 havde anonyme kilder til historien, som tilsyneladende var opstarten på eller en sidehistorie til en større Sass Larsen-serie, som TV 2’s gravergruppe havde arbejdet på i længere tid. Klokken 13:30 torsdag eftermiddag forelagde TV 2 historien med alle dens detaljer for PET’s informationschef, der — formentlig efter at have konsulteret efterretningschefen — meddelte, at tjenesten, traditionen tro, ikke havde nogen kommentarer.
Men morgenen efter dementerede PET-chef Jakob Scharff, og kender man den skarpe jurist og fhv. ministersekretær ret, så er ordlyden hverken spontan eller sjusket. »TV 2’s oplysninger om, at PET skulle have foretaget overvågning eller aflytning rettet mod Henrik Sass Larsen, er ikke korrekte,« fastslog Scharff. Et par timer efter trak TV 2’s nyhedsdirektør Michael Dyrby historien tilbage og sagde, at sagen var ’et hak i tuden’ til TV 2.
Nu ville sådan en sag normalt få konsekvenser for nogen. Men det ville ikke ske, sagde Dyrby, som har beskrevet sagen som »meget mystisk« og med »store huller«, som TV 2 »ville fortsætte med at grave i«. Sagen kom næppe bag på ham, da han personligt havde godkendt den og oven i købet, ifølge kilder på TV 2, aktivt havde hjulpet den på vej som den dygtige journalist og redaktør, han vitterlig er.
Sagen rejser en byge af spørgsmål. Kan Scharffs omhyggeligt formulerede dementi tolkes som, at nogle andre, måske politiets bandeenhed, foretog aflytningen? Er Sass alligevel blevet aflyttet, fordi både terrorloven og rockerloven giver mulighed for at foretage en ’bred’ aflytning, hvilket vil sige, at man kan få en retskendelse til at aflytte A, og hvis man kan se en tæt forbindelse med A’s kone B eller A’s bedste ven C, kan kendelsen omfatte tre aflytninger, som Orienterings Jesper Tynell pegede på? Så er aflytningen nemlig ikke ’rettet mod’ B eller C, men mod A. Men et så usædvanligt skridt som et ønske om at aflytte et folketingsmedlem vil ifølge kendere helt sikkert ende i toppen af Justitsministeriet, måske på ministerens bord. Og at det var en borgerlig regering, der stod over for en svær valgkamp, kan give næring til saftige hypoteser.
I god tro?
Et af spørgsmålene er, om TV 2 er blevet ført bag lyset af kilder med vildledende oplysninger. Eller at kilderne bare er dårlige. Når nyhedsdirektøren siger, at det er »meget mystisk«, og at sagen ikke vil få konsekvenser for nogen på TV 2, må det betyde, at redaktionen har handlet i god tro. Måske har de været under pres for at lave en historie, som de ikke helt var klar til, måske har de overset et par detaljer eller formuleret sig lige lovlig skarpt. Men dette er ikke en Triple-A-sag, hvor TV 2 i 2006 mod bedre vidende fabrikerede en ren løgnehistorie. Det skete, da Dyrby var på ferie, og det fik konsekvenser for både souschef og journalist. Vi kan spekulere os blå i hovederne om årsag og virkning. Ligesom chefredaktør-deltagerne i TV 2’s egen ’Presseloge’ kan man undre sig højlydt over Dyrbys lynhurtige tilbagetrækning, som uvægerligt rejser spørgsmålet om, hvorvidt han har været udsat for et massivt pres fra ’nogen’.
Når forvirringen breder sig, skyldes det, at kombinationen af PET, politik og presse er livsfarlig og betændt. Journalister famler næsten i blinde, og antallet og kvaliteten af kilder er naturnødvendigt begrænset. Man kan have mistanke om, at der kun er et par stykker, og at de skiftes til at dele brudstykker af information ud til B.T., TV 2 og Ekstra Bladet, som er de tre medier i Danmark, der oftest bruger anonyme kilder i denne sag.
Lovgivningen giver det hermetisk lukkede og i stigende grad magtfulde PET muligheder for at være langt mere retssikkerhedsmæssigt kreativ end stort set alle andre offentlige myndigheder.
Det politiske danner grobund for fantasifulde konspirationsteorier, og Henrik Sass Larsen benytter enhver lejlighed til at komme i medierne med sit budskab. Han spiller offerrollen perfekt.

