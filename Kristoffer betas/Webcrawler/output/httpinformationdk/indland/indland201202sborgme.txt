S-borgmestre i sidste slutspurt mod betalingsring
Lovudkastet til en ny betalingsring rundt om København er blevet udskudt flere gange, og imens forsøger en række socialdemokratiske borgmestre desperat at påvirke de sidste detaljer, der endnu ikke er på plads


 En række socialdemokratiske borgmestre kaster nu alle kræfter ind i kampen for at påvirke det lovudkast, som skal danne grundlag for en kommende betalingsring omkring København.
Alene i januar måned har transportminister Henrik Dam Kristensen (S) holdt møder med syv omegnsborgmestre, som alle står fast på, at betalingsringen vil blive en stor belastning for deres kommuner. Borgmestrene har erkendt, at betalingsringen kommer, og de prøver nu i stedet at påvirke den proces, som leder frem mod det endelige lovudkast.
En af dem er borgmester i Herlev, Thomas Gyldal Petersen:
»Vi arbejder på at få minimeret de skader, som en betalingsring vil give,« siger han og tilføjer, at det for ham især handler om at få regeringen til at inddrage omegnskommunerne i de fremadrettede planer.
»Vi vil kræve, at vi får afgørende indflydelse på de investeringer i den offentlige trafik, som er nødvendige, hvis en betalingsring skal blive en realitet. Alle venstrefløjsønskerne om billigere priser må udskydes, indtil den kollektive trafik er kommet på plads,« siger han.
En anden borgmester, som også for nylig har været forbi Henrik Dam Kristensens ministerkontor, er Ishøjs borgmester Ole Bjørnstrup. Over for ministeren har han især lagt vægt på, at betalingsringen ikke skal ende med at komme til at koste borgerne penge på alle tidspunkter af døgnet.
»Det er i trængselsperioden, at man kan opkræve en afgift. Det vil typisk være om morgenen mellem syv og ni og igen i nogle eftermiddagstimer i myldretiden. Resten af tiden skal det være gratis, for det er en trængselsagift, man vil indføre — og ikke en miljøafgift. Det har vi nævnt for ministeren, men vi har ikke fået noget tilsagn om det fra hans side,« siger han.
Prisen er åben
Ole Bjørnstrup har erkendt, at den samlede flok af borgmestre formentlig ikke kan få indflydelse på betalingsringens endelige placering, men han håber, at regeringen i højere grad vil lytte til sine partifæller uden for Christiansborg.
»Nu vil vi kæmpe for, at den kollektive trafik bliver udvidet, så der kommer mere plads i togene og indsat flere busser, hvis det er det, der skal til. Derudover holder vi øje med taksternes størrelse og placeringen af de parkeringsanlæg, der også skal laves,« siger han og tilføjer, at han håber, at der fra ministerens side vil blive åbnet mere op for input udefra, nu hvor betalingsringen er så tæt på at være endeligt vedtaget.
»Indtil videre har man fra ministeriets side ikke ønsket at inddrage de kommuner, der bliver berørt. I den næste del af processen vil der forhåbentlig blive mere kommunikation, så det bliver ført ordentlig til dørs. Det kunne eksempelvis være, at ministeren tog initiativ til at mødes med kommunerne en gang i kvartalet,« siger han og tilføjer, at han vil »kæmpe lige til det sidste«.
Det samme vil Henrik Zimino, som er borgmester i Tårnby Kommune. Han gør sig ingen forhåbninger om, at han kan tvinge regeringen til at ændre på betalingsringens placering, selv om han fortsat undrer sig over, at hele Amager tilsyneladende skal ligge inden for ringen.
»Borgerne i min kommune kommer til at betale, uanset hvor de kører hen i deres bil, og det er helt ubegribeligt. Placeringen er noget af det, man har lagt sig fast på forhånd, og der bliver ikke udvist nogen forståelse over for vores indvendinger,« siger han.
Henrik Zimino er dog langt fra at give op, og han mener, at der er flere områder, hvor omegnsborgmestrene endnu kan nå at sætte deres præg.
»Det er stadig åbent, hvad prisen skal være, og om der eksempelvis skal være rabat på søndage. På de punkter har vi stadig mulighed for at påvirke processen,« siger han og tilføjer, at ministeren derfor ikke skal regne med at få fred lige foreløbig.
»Vi følger stadig med, og han kan være helt sikker på, at vi vil blive ved med at reagere.«

