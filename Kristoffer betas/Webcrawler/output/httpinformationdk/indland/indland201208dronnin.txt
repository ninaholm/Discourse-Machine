En dronning danser af
Med Pia Kjærsgaards exit som formand for Dansk Folkeparti mister partiet det ansigt, der har tegnet dets succes. Til gengæld får DF en formand, der er kendt for sit strategiske overblik, og som flere gange har luftet ministerdrømme


En æra i dansk politik er slut. 65-årige Pia Kjærsgaard træder tilbage som formand for Dansk Folkeparti på partiets landsmøde i september, fortæller Berlingske sent tirsdag aften. Pia Kjærsgaard peger på partiets magtfulde gruppeformand og finansordfører, Kristian Thulesen Dahl, som sin efterfølger. Pia Kjærsgaard selv fortsætter som »værdiordfører«, men understreger, at det fremover bliver den 43-årige Thulesen Dahl, der skal tegne butikken udadtil.»Jeg har oplevet så mange gange, at en partiformand er gået på en dårlig måde. Enten er blevet gået, tvunget ud, eller har tabt et valg efter en kanondårlig valgkamp. Så har jeg tænkt, at det skal aldrig overgå mig,« siger Pia Kjærsgaard i interviewet med Berlingske.Med sit farvel til posten som partiformand for Dansk Folkeparti siger en af de seneste 20 års mest indflydelsesrige personer i dansk politik farvel. Pia Kjærsgaard har som få sat sit aftryk i historiebøgerne – først som medlem af Fremskridtspartiet og senere særligt med beslutningen om at stifte Dansk Folkeparti i 1996 sammen med bl.a. Kristian Thulesen Dahl, som nu afløser hende.Trofast støtteSærligt i de ti år som urokkeligt støtteparti for VK-regeringen fra 2001 til 2011 har Pia Kjærsgaard formået at få sin og Dansk Folkepartis politik igennem med en række stramninger af dansk udlændingepolitik – en sag som Pia Kjærsgaard som ingen andre formåede at gribe, da den i slutningen af 90’erne rykkede op på befolkningens dagsorden.Netop udlændingepolitikken, men også modstanden mod EU, har tegnet Dansk Folkeparti i Pia Kjærsgaards tid. Et gennemgående element i Pia Kjærsgaards politiske retorik har været kampen for at bevare det, der af flere politikere er blevet kaldt for »sammenhængskraften« i det danske samfund – et ord der især i nullerne fik sin helt egen plads i den politiske ordbog. Det har været kampen for »det særligt danske«, der har været omdrejningspunktet fra start til slut.At Pia Kjærsgaards farvel er planlagt ned til mindste detalje kan ikke overraske. Hun er en politiker, der sjældent overlader noget til tilfældighederne, og Dansk Folkeparti er kendt som et parti, der har styr på tropperne. Med sine sekundanter, som udover Thulesen Dahl rummer Peter Skaarup og Søren Espersen, har der ikke været megen plads til slinger i valsen – og der er blevet slået hårdt ned på de få optræk til oprør, der har været igennem tiden.Elsket og hadetPia Kjærsgaard er som ingen anden dansk politiker samtidig blevet et fjendebillede for en del af det politiske spektrum. Således har flere politikere på venstrefløjen defineret det som et selvstændigt mål med folketingsvalget i 2011 at få netop Pia Kjærsgaard sat uden for indflydelse. Det lykkedes som bekendt, og det seneste år har Pia Kjærsgaard måtte friste en forholdsvis stille tilværelse – et faktum hun for nylig gav udtryk for i et interview var sundt for de borgerlige.Pia Kjærsgaard er et menneske, der i sjældent grad har brugt følelsernes sprog i politik. Det er i høj grad i kraft af hendes personlighed og sjældne politiske gennemslagskraft, at Dansk Folkeparti har fået fodfæste som et parti, der ligger stabilt på omkring 12-13 procent af stemmerne. Derfor bliver det også interessant, hvad tabet af Pia Kjærsgaard som partiformand vil betyde for Dansk Folkeparti. De, som håber på, at politikken indholdsmæssigt bliver afgørende ændret med Kristian Thulesen Dahl ved roret, vil blive skuffet.For er der to, der har stået sammen i dansk politik, er det netop Kjærsgaard og Thulesen Dahl. Men mens Pia Kjærsgaard i høj grad i kraft af sine personlige egenskaber har sat sit aftryk i dansk politik, er Kristian Thulesen Dahl en mere stilfærdig personlighed, der er kendt for sit store overblik som styrmand for partiets finanslovforhandlinger og som formand for Folketingets finansudvalg. Thulesen Dahl har flere gange luftet muligheden for Dansk Folkeparti i regering.Et år før folketingsvalget i 2011 slog Kristian Thulesen Dahl således fast, at Dansk Folkeparti ville være klar til at gå med i regering, og at Venstre og de konservative var så pressede, at de ikke vil kunne forhindre det. Derfor bliver spillet i blå blok op mod næste folketingsvalg ikke mere uinteressant af taburetskiftet. Tværtimod. Hvis Kristian Thulesen Dahl formår at løfte den store opgave i at holde Dansk Folkepartis på sin nuværende størrelse skulle det undre, om kravet om ministerposter ikke igen bliver luftet. &nbsp;
