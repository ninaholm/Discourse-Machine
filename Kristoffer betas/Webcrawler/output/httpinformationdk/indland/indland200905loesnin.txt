Løsning på vej i barselssag
Universitetsrektorerne er blevet enige om en måde at medregne barselsorlov, når universiteterne skal have bonus for de hurtigste studerende. Ministeren er positiv, og dermed ser flere måneders uenigheder ud til at være slut


 Tal fra SU-styrelsen ser ud til at blive løsningen på den diskussion om kønsdiskriminering, som de seneste måneder har kørt mellem Videnskabsministeriet og universiteterne. 
Universiteterne skal fra i år have bonus for de studerende, der er hurtige til at komme igennem uddannelserne. Men som ordningen er skruet sammen fra Videnskabsministeriets side, tages der ikke højde for, at mange studerende har været på barsel, når studietiden skal regnes ud, og det har fået både universitetsrektorer og politikere til at beskylde ministeren for kønsdiskriminering. 
Men nu er løsningen tilsyneladende på vej. Danske Universiteter har sendt et brev til videnskabsministeren, hvori de foreslår, at man benytter SU-styrelsens tal, når man skal regne ud, hvilke studerende, der har været på barsel. Dermed vil man ifølge formand for Danske Universiteter og rektor på Syddansk Universitet, Jens Oddershede - stort set kunne løse problemet:
"Vi mener, at man skal bruge SU-styrelsens opgørelser over de studerende, der har fået SU på barsel. De er tæt på at være korrekte," siger Jens Oddershede. Tallene omfatter ikke samtlige studerende på barsel, for der kan være enkelte, der er på barsel uden at få SU. Men tallene er den bedste mulighed, mener Oddershede:
"Det er relativt få, der ikke er i SU-styrelsens system. Så vi mener, at tallene er gode nok til formålet. Og det er i hvert fald bedre end ikke at gøre noget," siger Jens Oddershede. 
Ok med minister
Tidligere har videnskabsminister Helge Sander afvist, at man kan benytte tallene fra SU-styrelsen, fordi de netop ikke er præcise nok. Men hvis universiteterne er blevet enige om, at SU-tallene er den bedste løsning, så er ministeren klar til at lytte:
"Det er i orden med ministeriet, hvis man på universiteterne kan blive enige om at løse det på den måde. Det er jo ikke noget, der har økonomisk betydning for ministeriet. Det handler blot om, hvordan det samlede beløb skal fordeles universiteterne imellem," siger Helge Sander, som tilføjer, at han hele tiden har ønsket at finde en løsning på problemet.


