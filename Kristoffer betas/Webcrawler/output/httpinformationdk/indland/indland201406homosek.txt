Homoseksuelle fra Uganda får stadig afslag på asyl
De danske myndigheder har i en række nyere sager afvist asylansøgere fra Uganda, der efter eget udsagn er homoseksuelle. Flygtningenævnet afviser at genoptage sagerne, og justitsminister Karen Hækkerup afviser at lade den danske ambassade i Uganda følge situationen for de afviste, selv om Uganda i år har skærpet straffen for homoseksualitet
Flygtningenævnet vil ikke på baggrund af den skærpede lovgivning og tilfældene af forfølgelser i Uganda genoptage sager, hvor ansøgerne har henvist til homoseksualitet som begrundelse for deres asylansøgning. I marts demonstrerede flere hundrede ved den ugandiske ambassade i Hellerup mod det afrikanske lands skærpede straffe for homoseksualitet.


 I 13 sager fra 2012 til 2014 har ugandiske asylansøgere, der betegner sig selv som homoseksuelle, fået afslag på asyl i Danmark. I samme periode har homoseksuelle i Uganda oplevet tiltagende forfølgelse, og under international kritik har den ugandiske regering skærpet straffen for homoseksualitet. Det viser et notat, som Justitsministeriet har sendt til Folketingets integrationsudvalg.
»Flygtningenævnet har oplyst, at nævnet i perioden fra 1. januar 2012 indtil 21. marts 2014 har truffet 19 beslutninger vedrørende asylansøgere fra Uganda, hvor homoseksualitet er indgået i asylmotivet. I de 13 sager har Flygtningenævnet stadfæstet Udlændingestyrelsens afslag på asyl. I hovedparten af disse sager har nævnet tilsidesat asylmotivet som utroværdigt«, skriver justitsminister Karen Hækkerup (S) til integrationsudvalget.
Sideløbende har Udenrigsministeriet vurderet, at sikkerheds- og menneskerettighedssituationen for homoseksuelle og transseksuelle i Uganda er uvis. Præsident Museveni underskrev i februar den såkaldte ’Anti-Homosexuality Bill’, som parlamentet vedtog kort før jul. Homoseksualitet har siden kolonitiden været forbudt i Uganda, men med den nye lov kan homoseksuelle straffes med livsvarigt fængsel.
Tidligere på året udpegede en tabloidavis i Uganda 200 homoseksuelle og offentliggjorde både navne og billeder. Og i 2011 blev en kendt homoseksuel aktivist mishandlet til døde i sit hjem, efter at en avis havde hængt homoseksuelle ud med navne og adresser under overskriften »Hæng dem«.
Afviser genoptagelse
Flygtningenævnet vil ikke på baggrund af den skærpede lovgivning og tilfældene af forfølgelser i Uganda genoptage sager, hvor ansøgerne har henvist til homoseksualitet som begrundelse for deres asylansøgning.
»Den blotte omstændighed, at homoseksuelle handlinger er strafbare i ansøgers hjemland, kan efter nævnets praksis ikke i sig selv begrunde opholdstilladelse efter udlændingelovens § 7. (…) Flygtningenævnet følger udviklingen i Uganda tæt. Nævnet har imidlertid ikke af egen drift fundet anledning til generelt at genoptage behandlingen af allerede afgjorte sager fra Uganda«, skriver Flygtningenævnet i et andet notat til Folketingets integrationsudvalg.
Den udmelding står ifølge udlændingeretsadvokat Marianne Vølund i kontrast til Flygtningenævnets praksis over for andre grupper af asylansøgere.
»Jeg er forundret over Flygtningenævnets svar om, at den omstændighed, at homoseksualitet er strafbart i hjemlandet, ikke kan begrunde asyl. Det mener jeg ikke er korrekt. Det kan ikke kræves, at man skal skjule sin seksuelle orientering for at undgå forfølgelse. En persons seksuelle orientering er nok i langt de fleste tilfælde en endnu større del af personens identitet og livsførelse, end en persons tro,« siger hun med henvisning til en praksisændring i Flygtningenævnet fra 2012, der betyder, at danske myndigheder ikke kan kræve, at en asylansøger skal skjule sin religiøse overbevisning for at undgå problemer i hjemlandet.
Flygtningenævnets sekretariatschef, Stig Torp Henriksen, vil ikke kommentere på de konkrete sager. Han mener dog, at Flygtningenævnets praksis i forhold til genoptagelse af sager om homoseksuelle er parallel med behandlingen af konvertitsager, hvor nævnet heller ikke af egen drift generelt genoptager tidligere afgjorte sager. Det er således op til de afviste asylansøgere selv at søge om genoptagelse.
Afviser at følge op
Justitsminister Karen Hækkerup har i et skriftligt svar til Folketingets Integrationsudvalg afvist at tage initiativ til, at den danske ambassade i Kampala følger situationen for de pågældende afviste asylansøgere, som rejser hjem til Uganda.
»Justitsministeriet finder ikke grundlag for at indføre en ordning, hvorefter danske repræsentationer – i sager, hvor Flygtningenævnet endelig har afgjort, at en udlænding ikke har et asylretligt beskyttelsesbehov – pålægges at monitorere udlændingens forhold efter tilbagevenden til sit hjemland«, skriver hun.
Det er Enhedslistens integrationsordfører, Johanne Schmidt-Nielsen, der gennem integrationsudvalget har stillet spørgsmål om afviste homoseksuelle fra Uganda.
»Jeg kan som politiker ikke vurdere kvaliteten af Flygtningenævnets troværdighedsvurdering i afslagene. Men man kunne i det mindste følge de personer, der bliver sendt tilbage til Uganda, og som påstår, at de vil være i fare på grund af deres seksualitet. For eksempel ved at give dem en kontaktperson på ambassaden i Kampala,« siger hun.
Mens de danske myndigheder fortsat afviser asylansøgere fra Uganda med homoseksualitet som asylmotiv, foretager Rigspolitiet ikke tvangsudsendelser i sagerne. Der er hverken i 2013 eller 2014 gennemført tvangsudsendelser til Uganda, så syv af de afviste personer befinder sig stadig i Danmark.
Rigspolitiet har over for Folketingets integrationsudvalg undladt at svare direkte på, om der er planlagt tvangsudsendelser i nogen af sagerne. Det har ikke været muligt at få en kommentar fra justitsminister Karen Hækkerup.

