Advokat: Christiania dynges til med påbud
Når christianiabørn fylder 18 år, skal de søge staten om tilladelse til at blive boende hos deres forældre. Ifølge Christianias advokater 'drukner' Slots- og Ejendomsstyrelsen lige nu fristaden med påbud tre måneder før Højesteretssagen, og derfor trues styrelsen nu med en stævning
Beboere på Christiania har inden for de seneste tre-fire uger modtaget omkring 60 breve med varsler eller påbud fra Slots- og Ejendomsstyrelsen (SES). Det har fået Christianias advokater til skriftligt at true SES med en stævning, hvis strømmen af påbud ikke
 hører op.


 Den 28. september i år fik 18-årige Helene et brev fra Slots- og Ejendomsstyrelsen (SES). Hele sit liv har hun boet sammen med sine forældre i samme lejlighed på Christiania, men i brevet kunne SES meddele, at Helene boede ulovligt: »Brug af statens bygninger og arealer på Christianiaområdet kræver en tilladelse fra styrelsen efter christianialovens § 3, stk. 2. Du har ikke en tilladelse, og du bor derfor ikke lovligt på Christiania«, skrev styrelsen til Helene.
Derfor skulle Helene inden en måned ansøge om tilladelse til at blive boende, ellers ville styrelsen give hende påbud om fraflytning, som ville kunne følges op af en anmeldelse til politiet, hvis hun ikke flyttede.
Samme dag modtog også Niamh, Jamie, Sirid, Emma, Julie, Adam, Carina, Isabell, Ivan, Carl og Tilia lignende breve fra SES. De har det til fælles med Helene, at de indenfor det sidste års tid er fyldt 18 år. De har også det til fælles, at de alle sammen ifølge SES bor ulovligt, selv om de bor hos deres forældre.
»Jeg vidste ikke, om jeg skulle grine eller græde,« siger Helene til Information. »Jeg kan ikke rigtig tage det seriøst, men jeg synes, det er skræmmende, når man har boet hele sit liv det samme sted og så får at vide, at det er ulovligt.«
Helene har ikke svaret på brevet, og så vidt hun ved, er der heller ingen af hendes jævnaldrende venner, der har gjort det.
»Man har så tit hørt om nogen herude, der fik besked på at flytte eller rive deres hus ned. Men selv om de ikke har gjort det, er der ikke sket noget. Men alligevel synes jeg, det er strengt at få sådan et brev,« som hun siger.
Stævning på vej
De 12 varsler til 18-årige er en del af en voksende mængde påbud og varsler om påbud, som Christiania modtager. Ifølge Hulda Mader, der er sekretær for fristadens Kontaktgruppe, har Christiania inden for de seneste tre-fire uger modtaget omkring 60 breve med varsler eller påbud.
»Det er fuldstændig absurd, at børn, der bor hos deres forældre herude, skal begrunde, hvorfor de gør det,« siger Hulda Mader.
De påbud og varsler om påbud, som SES har sendt, drejer sig ifølge Hulda Mader om småting som f.eks. påbud om et hegn, om et renoveret tag, en postkasse eller en rampe for en kørestolsbruger.
Det har fået Christianias advokater til skriftligt at true SES med en stævning, hvis strømmen af påbud ikke hører op.
Det er især nidkærheden hos SES, som irriterer et par måneder før, at Højesteret genoptager retssagen om Christianias fremtid.
Advokaterne mener, at en sådan »aggressiv administration« fra SES fører til »utryghed og uforståenhed grænsende til frustration hos de enkelte christianitter«, har de meddelt til SES.
SES' fremfærd i sager, som advokaterne betegner som »petitesseforhold«, truer Christianias ankeret til Højesteret, og derfor vil advokaterne stævne styrelsen, hvis ikke den indgår aftale om at sætte de mange småsager i bero.
I et fire sider langt svar til advokat Knud Foldschack, som SES har sendt i kopi til Information, skriver styrelsen den 27. oktober, at »antallet af påbud følger direkte af de lovovertrædelser, der sker på Christiania. Det vil således være muligt for beboerne at undgå påbud ved at overholde lovgivningen.«
SES er ikke enig i, at påbud og varsler kan vente på Højesteretssagen. Flere gange har christianitterne således haft mulighed for at komme med udspil til løsninger, men når det ikke er sket, er styrelsen »forpligtet« til at administrere området efter christianialovens bestemmelser.
Endelig mener SES ikke, at påbud og varsler udhuler muligheden for Højesterets prøvning af, om fristadens beboere har haft en uopsigelig brugsret til området. Det var dette synspunkt fra Christiania, som Østre Landsret i maj 2009 underkendte, og som Højesteret snart skal behandle.
Da advokat Knud Fold-schack før weekenden endnu ikke havde nærlæst svaret fra SES, kunne Information kun få en foreløbig kommentar:
»Jeg tror, det ender med en stævning. Hvis det var to-tre afgørende sager, så kunne det være nødvendigt med påbud, men reelt er der jo tale om hundredevis af småting, som sagtens kunne vente på, at Højesteret afsiger dom,« sagde han.


