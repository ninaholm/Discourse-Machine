Dronningen, prinsessen og kronprinsen, der blev konge
Tronskifte i Dansk Folkeparti i Herning og dronningehyldest hos Radikale Venstre i Nyborg. Weekendens landsmødeeufori fik de verbale øretæver til at fare frem og tilbage mellem de to partier, der elsker at hade hinanden. Information var med


 Lørdag
10.07
Radikale Venstres landsmøde i Nyborg synges i gang med »Septembers himmel er så blå« akkompagneret af klaver. Sangen skylles ned med isvand.
10.55
Dansk Folkepartis formand, Pia Kjærsgaard, ankommer til Herning Kongrescenter ledsaget af fotografer og tv-kameraer.
10.34
Margrethe Vestager klappes op på talerstolen. Ni gange gentager hun den famøse ’sådan er det jo’-bemærkning. De radikale griner hver gang.
11.23
Pia Kjærsgaard står alene uden for salen i kongrescentret. En ældre mand kommer hen til hende: »Pia, det er allligevel lidt vemodigt!«
»Tak, tak. Men sådan er det jo, når man selv bestemmer«.
11.27
Politisk debat hos de radikale. Talerne deler sig i to lejre. Den ene lejr bruger deres to minutters taletid på at rose partitoppen, den anden forholder sig kritisk til den radikale kurs:
»En centrum-venstre-regering har ført en højrepolitik ligesom VK-regeringen. Den har ladet hovedparten af regningen betale af landets fattigste borgere,« siger Per Bilde fra Silkeborg.
11.35
Dansk Folkepartis organisatoriske næstformand, Carl Christian Ebbesen, indleder årsmødet: »Vor gode mand Søren Espersen vil spille for på klaveret. Lad os synge »Det lysner over agres felt«.«
11.50
Den ene af årsmødets to dirigenter, Steen Thomsen: »Endelig skal vi synge igen. Det er vi jo så glade for i Dansk Folkeparti. Det er nummer 29 – »Der er et yndigt land« – og det skal naturligvis foregå stående.«
12.00
Frokost hos de radikale. Ligesom der er noget radikal classic over Vestagers tale, gælder det også frokosten, som af partiets presseansvarlige kaldes »traditionel husmandskost«. Der serveres tarteletter, varmrøget laks, perlespeltsalat og to slags kage. Under frokosten diskuteres der ved et bord en ny meningsmåling, som viser, at partiet har mistet to procentpoint i vælgeropbakning siden valget. Nogle har flyttet deres kryds fra RV til DF, og det vækker undren og giver anledning til konspirationsteorier omkring bordet.
12.05
Steen Thomsen beklager, at der nu bliver en pause i årsmødet. Forklaring: »Da Pia Kjærsgaard er sat til at tale klokken 12.20 – og tv-stationerne jo gerne vil sende – bliver Kenneth (den anden årsmødedirigent Kenneth Kristensen Berth, red.) og jeg siddende og, hvad er det, man kalder det, padler. Så det kan godt blive lidt pinligt.«
12.23
Folk rejser sig op og klapper taktfast, da Pia Kjærsgaard går på talerstolen til sin sidste formandsberetning: »Mens vi er samlet her i Herning, holder de radikale deres møde på Fyn. Derovre sidder regeringens stærke dame og svinger taktstokken. Hendes parti og regeringen må Margrethe Vestager i grunden gøre med, hvad hun vil. Og fører det, hun gør, til et valg i utide, er det mere end velkomment! Men de radikales evige anslag mod danskhed, værdierne og traditionen er ødelæggende. Vi kan være sikre på, at hvor DF mener ét, mener de radikale noget andet.«
12.54
Pia Kjærsgaard har holdt sin sidste formandsberetning. I tre minutter hyldes Pia Kjærsgaard takfast af de stående medlemmer i Kongrescenter, mens hun nejer og bukker på scenen. Den afgående partiformand tager brillerne af og tørrer øjnene.
13.15
»Forelskelsessang« synges i Nyborg.
13.18
I pausen vokser køen foran Steff Houlbergs pølsevogn i forhallen i Herning. »Folk drikker jo, som det var en lufhavnsfoyer,« lyder det fra en journalist om de mange halvliters plastikglas med øl, som fra morgenstunden også er blevet sat til livs ved bordene i forhallen i kongrescentret.
14.04
Udpluk fra den politiske debat hos de radikale: »Vi skal gøre noget ved hashhandlen. Jeg er ikke vild med hash,« siger Kasper Johansen.
»Jeg er vokset op i en ræverød familie. Mine forældre troede ikke på Gud,« siger udlændingeordfører, Zenia Stampe. »Jeg kommer fra en velhavende overklasse. Jeg har båd, sommerhus, villa, hund og volvo,« siger Marianne Jelved.
14.29
Marianne Jelved går på talerstolen. Hun går i fodformede sko og har gråt jakkesæt på. Radikal Ungdom synes, hun er en steg og pifter ad hende, som man pifter efter en frækkert på gaden.
14.52
Christian Friis Bach introducerer landsmødets gæstetaler, Amira Yahyaoui, en ung, tunesisk fredsaktivist.
»Dear radical friends,« starter Friis Bach, og de radikale bryder ud i latter.
15.04
Carl Christian Ebbesen siger de historiske ord: »På hovedbestyrelsens vegne vil vi gerne foreslå Kristian Thulesen Dahl som ny formand.«
Dansk Folkepartis nye formand takker Pia Kjærsgaard for den politiske indsats og kritiserer SRSF-regeringen for sin manglende af slagsen:
»Det er da paradoksalt, at en ny regering, som kommer til, har siddet i et helt år uden en eneste meningsmåling til sin fordel – uden at have flertal i befolkningen et eneste efterfølgende øjeblik. Ja, okay, måske er det ikke så utroligt alligevel, når man ser på alle de løftebrud, den her regering har stået for. Jeg mener, der er ikke råd til den danske kulturarv. Der er ikke råd til hjemmeservice til pensionisterne. Der er ikke råd til børnehaver, folkeskole og plejehjem. Til gengæld er der råd til højere udviklingsbistand til u-landene. Der er råd til, at asylansøgere kan blive sat ud af asylcentrene og få job og arbejde og bolig rundt i det ganske land. Der er råd til at sætte ydelserne op for udenlandske tilflyttere, så vi nærmer os svenske tilstande.«
Den nye formand fortsætter:
»Og når vi så lige lægger mærke til, at den reelle statsminister i det her land i øvrigt holder lands-møde for tiden i Nyborg,« siger han, inden han afbrydes af latter.
15.12
De radikale viser video fra partiets nyligt afholdte sommergruppemøde. Lyse klavertoner spiller meditativt som baggrundslyd på videoen, hvor radikale medlemmer fortæller, hvor fedt det er at være radikal, og hvor meget de radikale har opnået i regeringen.
15.51
»Nu håber jeg ikke, at Zenia Stampe (de radikales retsordfører, red.) er her. Men så var jeg nok ikke kommet.« Tidligere chef for drabsafdelingen Ove Dahl er gæstetaleren på Dansk Folkepartis årsmøde. Den tidligere drabschef forklarer om dna-prøver, rockerkrige og – ikke mindst – østeuropæiske kriminelle, som ikke frygter noget.
»Det forlyder jo, at det er bedre at sidde i et dansk fængsel end at være på fri fod i deres egne lande,« siger Ove Dahl.
16.40
De radikale har delt sig op i hold, som i workshopper skal diskutere partiets fremtidige politik. Resultatet skal fremlægges på landsmødets anden dag.
 
Søndag
09.01
Landsmødets anden dag i Nyborg begynder med sangen »Noget om helte«. Hen over bordene sladres der om aftenens hændelser og rygter: De radikales 21-årige retsordfører, Jeppe Mikkelsen, fik næseblod under sin debut på folketingets talerstol.
Marianne Jelved har sovet en hel nat ved siden af Dansk Folkepartis Søren Espersen. Og Martin Lidegaard har engang på en ferie med sin mor kysset forfatteren Isabel Allende.
09.55
Radikal Ungdoms forkvinde, Ditte Søndergaard, holder tale til de ’voksne’ i partiet om sin bekymring over, at Radikale Venstre er ved at udvikle sig til et forbudsparti. F.eks. ønsker hun forbuddet om majestætsfornærmelse afskaffet: »Hvorfor må Dansk Folkeparti fornærme min dronning Margrethe (Vestager red.), men jeg må ikke fornærme deres dronning Margrethe?«
10.05
Årsmødets anden dag i Herning begynder med, at de delegerede synger salmen »Giv mig, Gud, en salmetunge«.
10.16
Den nye partiformand, Kristian Thulesen Dahl, går på talerstolen til taktfaste klapsalver fra dem, der allerede er stået op efter aftenens fest. Kristian Thulesen takker for »dansen« og konstaterer, at det blev sent. Meget sent. »Så må vi jo være så friske, som vi er.«
10.22
Politisk replik ved Margrethe Vestager, som fordømmer de nyvakte Muhammed-protester i Mellemøsten og slår på tromme for, at Tyrkiet optages i EU.
12.23
Dansk Folkepartis tidligere rets-politiske ordfører og nuværende medlem af Syddjurs lokalforening Per Dal-gaard fra talerstolen i kongrescentret: »Hvad har de islamiske lande egentlig nogensinde produceret? Jo, de producerer dadler og unge mennesker med et sjovt bælte om livet. Det kan vi ikke bruge til noget.«
13.28
Vestager uddeler Marianneprisen 2012 med ordene: »Den gives ikke nødvendigvis altid til nogen, vi er enige med. Men den person vi giver til i år, vækker altid respekt – og irritation hos magthaverne.«
Prisen, som går til juraprofessor Eva Smith, er en forsølvet håndtaske.
»Jeg har altid tænkt, at Marianne Jelved og jeg ligner hinanden. På begge vore gravstene kan der stå: Hun troede, at alting ragede hende,« siger Eva Smith.
12.54
»Jeg synes, at vi herfra skal sende et klart signal til Radikale Venstre i Nyborg: Tyrkiet bliver aldrig medlem af EU,« siger Dansk Folkepartis EU-parlamentariker Morten Messerschmidt, hvorefter salen bryder ud i klapsalver.
»Det burde kunne høres helt derovre,« lyder det fra Morten Messerschmidt.
13.52
Deltagerne hos Dansk Folkeparti afslutter – som altid – årsmødet med i samlet flok at rejse sig og synge »Kong Christian stod ved højen mast«.
14.57
Knap så højtideligt hæves lands-mødet i Nyborg hos de radikale, som netop har haft afstemning om bl.a. sommerhusreglen, tatoveringsloven og aktiv dødshjælp. Med bemærkningen »tak for denne gang og kom godt hjem« afslutter de radikales landsformand, Klaus Frandsen, landsmødet.

