Søren Pind sviner ekspert til på Facebook
"Ku' ham Claus Haagen ikke snart tage at holde sin - dyb indånding - mund. Hvor f er juraen i alt hans ordgejl?" Sådan skriver udviklingsminister Søren Pind på sin Facebook-væg, og selv om ministerens profil er lukket, er ytringen offentlig, mener mediejurist, der kalder opdateringen for 'grov tilsvining'
Det var i forsvar for sin ministerkollega Birthe Rønn Hornbech (V), at Søren Pind (V) ytrede sig om, at juraprofessor Claus Haagen Jensen 'er en skændsel for juraen'. Her er Pind, Rønn og ministerkollega Lykke Friis til nytårskur hos dronningen.


 En række citater fra professor i forvaltningsret Claus Haagen Jensen har fået udviklingsminister Søren Pind (V) til verbalt at gå efter struben på professoren fra Copenhagen Business School, CBS. Klokken 11.52 den 10. februar 2011 postede udviklingsministeren følgende statusopdatering på sin Facebookprofil: »Ku' ham Claus Haagen ikke snart tage at holde sin - dyb indånding - mund. Hvor f er juraen i alt hans ordgejl?«.
Opdateringen affødte mange reaktioner blandt Søren Pinds 4.139 venner på Facebook, og længere nede i tråden uddyber Søren Pind sin argumentation.
»...Sådan er der utallige eksempler på en manisk presseliderlig adfærd, der burde indbringe ham en sag for Udvalget for Videnskabelig Uredelighed. Han er en skændsel for juraen,« skrev Søren Pind i sin kommentar om Claus Haagen Jensen.
Det er Informations sag om de statsløse palæstinensere, som konventionsstridigt er blevet nægtet statsborgerskab, der har fået Søren Pind op af stolen. Ikke så meget på grund af sagens politiske indhold, men på grund af en artikel på pol.dk om Integrationsminister Birthe Rønn Hornbechs tavshed under et åbent samråd i indfødsretsudvalget. Her nærmer Claus Haagen Jensens udtalelser sig ifølge Søren Pind det videnskabeligt uredelige. Claus Haagen Jensen ytrede den 10. februar følgende:
»Hendes (Birthe Rønn Hornbech, red.) opførsel er helt grotesk. Det er en alvorlig sag, og så sidder hun og jonglerer, som om det bare er en leg«, og »Folketingets præsidium må tage stilling til, om den opførsel kan accepteres«.
Ti stille
»Jeg er fuldstændig iskold over for det der,« lyder den umiddelbare udmelding, da Information i går forholdt Claus Haagen Jensen statusopdateringen fra udviklingsministerens profil.
»Det er klart, at Søren Pind ikke kan lide, det jeg siger. Jeg udtaler mig netop kritisk om en af hans partifæller og et medlem af den regering, han sidder i. Men Pind går jo ikke nærmere ind i, hvad der er i vejen med min argumentation, han synes bare, jeg skal tie stille,« siger Claus Haagen Jensen.
Det faktum, at Søren Pind i sin opdatering beklikker Claus Haagen Jensens videnskabelige redelighed, tager han ikke så tungt:
»Det her viser mest af alt, at der er nogen, der prøver at få lukket munden på folk, der synes, at sagen om de statsløse palæstinensere skal opklares lidt nærmere,« siger han.
Injuriesag
Ifølge afdelingsforstander og mediejurist Oluf Jørgensen fra Danmarks Medie- og Journalisthøjskole, er der tale om »grov tilsvining«, der snildt kan afføde en injuriesag. Selv om tidligere afgørelser i Pressenævnet synes at have skabt præcedens for, at en lukket Facebookprofil ikke er at betragte som et offentligt tilgængeligt medie, og journalister derfor ikke frit kan citere fra profilerne, mener Oluf Jørgensen ikke, der kan herske nogen tvivl.
»Udtalelserne på Søren Pinds profil er offentlige. Det svarer til, at Søren Pind afholder et politisk møde i Aalborgs Gigantium for 4.000 mennesker, hvor Pind i egenskab af sin offentlige rolle som politiker ytrer sine holdninger om en person. Men møderne foregår ikke i Gigantium nu til dags - det foregår på Facebook, og der kan man simpelthen ikke gøre krav på beskyttelse af privatlivet,« siger Oluf Jørgensen.
Han mener, det ville være en stor indskrænkning af pressefriheden, såfremt journalister ikke refererede den slags grove og injurierende udtalelser.
»Facebook ender jo med at være et sted, hvor man ansvarsfrit kan rette grove beskyldninger mod den ene og den anden, og det er en helt forkert udvikling. Derfor skal grovhederne frem i offentligheden, for så ender de med at ramme den person, der slynger om sig med sådan nogle uhyrligheder.«
Det har desværre ikke været muligt at få en kommentar fra Søren Pind. Søren Pind er dog indforstået med, at der citeres fra statusopdateringen og kommentaren fra hans facebookprofil

