Ekstra penge til undervisning går til administration
Uddannelserne på samfundsvidenskab og humaniora fik sidste år penge til at forbedre undervisningen, men på Københavns Universitet er de ekstra midler ifølge ledere på fakulteterne mest gået til den centrale administration


 De universitetsstuderende skal have mere og bedre undervisning. Derfor fik universiteterne sidste år et såkaldt taxameterløft.
Det betød, at uddannelserne på humaniora og samfundsvidenskab i dag får 5.000 kroner mere pr. studerende, der består eksamen. Men de ekstra penge er ikke gået til mere undervisning og vejledning på Københavns Universitet (KU), fordi de humanistiske og samfundsvidenskabelige fakulteter har skullet betale mere til KU's centrale administration.
»Reelt set har institutterne på Humaniora et ringere indtægtsgrundlag end før taxameterforhøjelsen, fordi vi samtidig skulle betale en større del af vores basismidler til rektoratet,« siger Ingemai Larsen, der er studieleder på Institut for Engelsk, Germansk og Romansk.
På baggrund af taxameterforhøjelsen skal alle universiteter redegøre over for Videnskabsministeriet, hvor meget undervisning og vejledning, der var på udvalgte fag i 2009. Opgørelsen skal laves igen 2012.
Studieleder på historie Anders Holm Rasmussen har svært ved at se, hvordan det forhøjede taxameter skal give mere undervisning og vejledning.
»Institutterne har ikke fået et budgetløft på grund af den her taxameterforhøjelse,« siger Anders Holm Rasmussen og forsætter:
»De ekstra penge burde måske være blevet reserveret til undervisning og vejledning, men universitetets budgetsystem betyder, at de ikke går ubeskåret til undervisning, der skal også være penge til den centrale administration og fakultetsadministrationen. Det er forsimplet at tro, at når der bliver givet flere penge, så kommer der også mere undervisning.«
Fælles ansvar at løfte
Humanioras økonomichef, Jan Pedersen, mener, at de faldende basisbevillinger til forskning også spiller ind på, at institutterne reelt set ikke har fået flere penge til undervisning og vejledning.  Han mener dog, at det forhøjede taxameter til undervisning betyder, at fakultetets institutter nogenlunde fik det samme beløb som tidligere i 2010.
»De studerende får ikke mere undervisning, for der er totalt set ikke kommet flere penge, men det er selvfølgelig et fælles ansvar, at undervisningen bliver løftet,« siger Jan Pedersen og erkender, at det vil kræve en omprioritering, når der reelt set ikke er flere penge til undervisning.
Anders Holm Rasmussen tror ikke, at det om to år kan dokumenteres, at taxameterløftet har givet mere undervisning:  »Vores uddannelser var jo i forvejen underfinansierede, men universitetet burde overveje om udgifterne til administration er rimelige set i forhold til udgifterne til undervisning og forskning.«
Kun varigt løft vil virke
Troels Østergaard Sørensen, der er dekan på Det Samfundsvidenskabelige Fakultet på KU, bekræfter, at der ikke samlet er kommet flere penge til undervisning på samfundsvidenskabelige uddannelser:
»Men det er der ikke noget ulogisk i. Vi ville have fået endnu færre penge uden taxameterløftet, derfor er det helt afgørende, at vi får flere penge pr. bestået studerende.«
Problemet er, at Videnskabsministeriet primært ser på flere timer timers undervisning og vejledning som følge af taxameterløftet, mens vi også går opi, om undervisningen kvalitativt kan blive bedre, forklarer Troels Østergaard Sørensen. Det, der bekymrer ham mest, er dog, at pengene til taxameterløftet i princippet kun er givet til 2012.
»Det ville være en total katastrofe, hvis taxamterløftet bortfalder efter 2012. Vores mulighed for at forbedreundervisningen afhænger af om det er et varigt løft,« siger dekanen.Det har ikke været muligt at få en kommentar fra KU's direktør, Jørgen Honoré.


