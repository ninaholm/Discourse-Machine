’Demokrati tager tid’
I de sidste ni måneder har der stået ’EU-formandskab’ hen over alle sider i europaminister Nicolai Wammens kalender. Nu retter han fokus på at diskutere EU i Danmark
span class="photo-credit">Foto: Sofie Amalie Klougart  Efter et halvt år, hvor hele fokus har været på det danske formandskab, vil Wammen nu have fokus på debatten om EU i Danmark. Arkiv


 Natten mellem lørdag og søndag overgik jobbet som formandsland for EU fra Danmark til Cypern. Efter et halvt år, hvor der er blevet diskuteret grøn vækst, finansskat, vækstpakke, sparekrav og et hav af direktiver, kan europaminister Nicolai Wammen (S) give depechen videre til sin cypriotiske kollega.
Man skulle tro, at Nicolai Wammen med ét blev mere eller mindre arbejdsløs. Siden sin tiltrædelse som minister i oktober sidste år har der kun stået en ting på to do-listen: Gennemfør et succesfuldt dansk formandskab.
Det er ifølge Nicolai Wammen lykkedes, men han bliver ikke arbejdsløs, blot fordi formandskabet er slut, understreger ministeren. Wammen har tænkt sig at skifte Bruxelles ud med Bornholm, Bogense og Ballerup.
»Jeg har brugt megen tid i Bruxelles, så jeg forventer, at jeg får mere tid til at komme ud i landet og tale EU med danskerne. Det har jeg som min næste målsætning,« siger Nicolai Wammen.
Ifølge europaministeren er det vigtigt, at EU kommer på dagsordenen i de danske hjem.
»Vi skal huske at diskutere EU,« som han siger, og han planlægger også, at han fremover skal bruge mere tid på at være bindeled mellem EU-systemet og danske virksomheder, så mulighederne for vækst udnyttes.
Men før Nicolai Wammen tager ud i det danske sommerland, er det tid til at gøre regnebrættet op: Nåede regeringen, hvad den ville? Gennem det seneste halve år som formandsland har ministeren oplevet EU-systemet på tætteste hold – og det på godt og ondt.
»Demokrati tager tid. Det gælder også i EU. Det er 27 lande, der skal blive enige. Og derefter skal der være enighed med Kommissionen og Parlamentet. Så der er ingen snuptagsløsninger. Jeg er af natur utålmodig anlagt, og lad mig bare sige, at jeg har været udfordret af EU-systemet,« siger Nicolai Wammen
Umiddelbart kan det godt ligne noget af en udfordring, Nicolai Wammen har givet sig selv. I sidste uge viste en meningsmåling foretaget af Epinion for DR Nyheder, at 33 procent af de adspurgte ikke ved, hvordan regeringen har håndteret EU-formandskabet.
»Der er jo mange beslutninger i EU, som ikke rydder avisforsiderne. Men derfor betyder de stadig noget for danskernes hverdag. Man vil altid have en stor gruppe, som ikke er lige opmærksom på de beslutninger, der bliver truffet i Bruxelles og Strasbourg« siger han.
Arbejder efter kompromiser
Ifølge Nicolai Wammen er den danske resultatliste efter seks måneder i formandsstolen lang. Han nævner: Finanspagten, energieffektiviseringsdirektivet, lavere priser på mobiltelefoni og udvidelsesdagordenen i forhold til Island, Serbien og Montenegro.
»Vi er kommet i havn med mange af de skibe, vi satte i søen, på trods af at det har været en meget svær periode, fordi Europa befinder sig i en meget svær krise. Der er ingen stegte duer, der er kommet flyvende ind på bordet uden hårdt arbejde,« forklarer han.
»Det danske formandskab har ikke brugt megen tid på skåltaler. Til gengæld har vi brugt vores kræfter målrettet på at opnå resultater.«
Fra det danske formandskabs begyndelse var der langt op til, at Danmark gerne ville sætte en vækstdagsorden. Men de første måneder var det ikke vækst og jobskabelse, der tog overskrifterne i aviserne, når artiklerne handlede om EU. I stedet var det finanspolitiske udfordringer og finanspagten, som skal sørge for, at de europæiske økonomier ikke løber løbsk.
Ifølge en række iagttagere var det først, da Frankrig i maj valgte en ny præsident, at vækst kom opad på EU-dagsordenen. François Hollande ønskede at supplere finanspagten med en vækstpakke. Den udlægning kan Nicolai Wammen dog ikke genkende.
»Jeg er glad for, at Hollande blev valgt til præsident i Frankrig. Den franske regering har været en stærk støtte for den danske vækstdagsorden. Men vi har også haft et godt forhold til Tyskland, og man skal også huske på, at det ikke kun er et spørgsmål om Merkel og Hollande. Det er et fællesskab med 27 lande, hvor vi skulle bygge bro mellem mange forskellige ønsker og finde et kompromis,« siger han.
– Men havde I kunnet få opbakning til en tilsvarende vækstplan, hvis Sarkozy var blevet genvalgt som præsident i Frankrig?
»Jeg forholder mig til virkeligheden og ikke hypotetiske spørgsmål.«
Udover vækstpakke skulle EU’s topledere på det sidste ministerrådsmøde med Danmark for bordenden i sidste uge diskutere mulighederne for at etablere finans- og bankunioner. Fællesskaber, som statsminister Helle Thorning-Schmidt (S) afviste, at Danmark skulle være en del af. Med den melding fortsætter EU med at køre i forskellige tempi, og Danmark ligger ikke forrest i det felt, fordi statsministeren samtidig har indikeret, at afstemninger om de danske forbehold ikke ligger lige for.
»Der er mange bolde i luften, så før vi kender de konkrete bud på, hvordan det lander, er det svært at sige, hvilken konkret betydning det vil have for Danmark. Frem for at komme med bombastiske udtalelser om, hvor EU bevæger sig hen, er det bedre at vente, indtil der ligger konkrete udspil til, hvilken retning EU skal bevæge sig i,« siger Nicolai Wammen.
Tid til indenrigspolitik nu
Efter blot tre måneder med en ny regering overtog Danmark formandskabet for EU ved årsskiftet. Det har ifølge Nicolai Wammen kostet en del ressourcer for de enkelte ministre, når de samtidig med at sætte sig ind i nye fagområder i ministerierne, har skullet sidde for bordenden, når politiske beslutninger er blevet truffet i EU-regi.
»Det er fuldstændig rigtigt, at regeringen har brugt mange kræfter på, at det blev et vellykket dansk EU-formandskab. Det lykkedes. Det betyder, at der efter sommerferien vil blive frigjort kræfter, som man kan kaste ind på den hjemlige, danske bane. Og det er jeg helt sikker på, at hele regeringen glæder sig til,« siger han, men understreger dog, at ingen i regeringen fortryder den prioritering, selv om regeringen samlet er styrtdykket i meningsmålingerne.
»Vi kunne jo godt have valgt at køre det danske EU-formandskab som venstrehåndsarbejde, men så havde vi ikke opnået de resultater, vi har opnået, og så ville man med god grund kunne have rettet en kritik. Det har det været ekstremt vigtigt for den danske regering, at vi har leveret en 100 procent engageret og professionel indsats,« siger Nicolai Wammen.

