Tørklædedebut i dansk retssale
Nævninge og domsmænd med tørklæder er allerede en realitet i danske retssale. Det er i tråd med regeringens ønsker, fastslår justitsminister Lene Espersen


 Mens diskussionen om tørklæder ved domstolene raser, har de første lægdommere med tørklæde allerede været i funktion.
I Vestre Landsret i Århus var en af tre domsmænd i denne uge en ung kvinde med tørklæde, og ved Østre Landsret i Nykøbing Falster bar en muslimsk nævning i sidste uge tørklæde. Det skriver Morgenavisen Jyllands-Posten.
Landsretterne fik i foråret nye fireårige lister at vælge nævninge og domsmænd ud fra, og kommunerne har bevidst forsøgt at få flere indvandrere, kvinder og unge med på listerne.
Forinden var Østre og Vestre Landsret blevet enige om at acceptere tørklæder.
Dansk Folkepartis formand, Pia Kjærsgaard, kalder tørklæderne en "provokation". Hun vil bruge efterårets forhandlinger om regeringens tørklædeforbud for juridiske dommere til også at få domsmænd og nævninge omfattet.
Justitsminister Lene Espersen (K) siger, at regeringens linje er klar: Juridiske dommere må ikke bære religiøse og politiske symboler, men det må nævninge og domsmænd gerne.
- At der er lægdommere med anden etnisk baggrund viser, at integrationen i Danmark virker, og at de accepterer det danske retssystem og den måde, domstolene fungerer på, og det er godt, siger hun.
/ritzau

