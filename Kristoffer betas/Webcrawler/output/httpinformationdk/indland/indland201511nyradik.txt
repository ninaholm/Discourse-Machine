Ny radikal ordfører ’chokeret’ over arbejdsgang i folketingsudvalg
Der er akut behov for en helt ny måde at tildele statsborgerskab på, siger den radikale indfødsretsordfører Lotte Rod, der blev ’ret chokeret’ over den vilkårlighed, hvormed politikerne i dag afgør, hvem der skal have dispensation for kravene til statsborgerskab
For den radikale indfødsretsordfører Lotte Rod har det været chokerende at se, hvor vilkårligt dispensationssager om statsborgerskab bliver afgjort alt efter udvalgsmedlemmernes mavefornemmelse. Det krænker hendes retsbevidsthed, og derfor er der akut behov for ændringer, siger hun.


 Når udlændinge søger dansk statsborgerskab, skal de love troskab og loyalitet over for Danmark og danske værdier, og desuden skal de skrive under på at respektere »grundlæggende danske retsprincipper«.
Men når medlemmerne af Folketingets Indfødsretsudvalg bag lukkede døre siger ja eller nej til de sager, hvor ansøgerne beder om dispensation for de gældende krav, konflikter det med netop de selvsamme grundlæggende danske retsprincipper.
Det mener Lotte Rod, nyudpeget indfødsretsordfører for Radikale.
»Selv om jeg har været medlem af Folketinget siden 2011, blev jeg simpelthen så chokeret, da jeg efter valget i juni kom ind i Indfødsretsudvalget. Der sidder udvalgsmedlemmerne og oplyser ganske kortfattet, om de stemmer ja eller nej til den lange række af sager, hvor ansøgerne ønsker dispensation. Til sidst gør man så op, om der er flertal eller ej for at give den ene eller anden statsborgerskab,« siger hun og understreger:
»Den måde at gøre det på, hvor det alene er op til det enkelte udvalgsmedlems mavefornemmelse, krænker min retsfølelse.«
Det, som især krænker Lotte Rod, er, at udvalgsmedlemmerne træffer de mange hundrede afgørelser uden nogen begrundelser, uden spor af gennemsigtighed og helt uden mulighed for, at borgerne kan komme med et gensvar.
»Alt i alt er der en uhyggelig vilkårlighed over, hvem der ender med at få dansk statsborgerskab, og hvem der ikke gør det,« siger Lotte Rod, der derfor nu opfordrer til, at hele måden statsborgerskab tildeles på, bliver ændret fra top til bund. Hun har rådført sig bl.a. med indfødsretsekspert Eva Ersbøll fra Institut for Menneskerettigheder, og det er på den baggrund, at hun vil have ændret systemet.
Kampen om rødbedepasset
De senere år har de halvårlige tildelinger af dansk statsborgerskab udviklet sig til at være en markant politisk kampplads. Det var også tilfældet, da Folketinget i går førstebehandlede lovforslag nr. 36, der vil give statsborgerskab til 6.284 udlændinge.
Den ene side af Folketinget opfatter kort fortalt statsborgerskabet som en gave, som ansøgerne først skal gøre sig fortjent til, mens den modsatte side ser statsborgerskabet som en rettighed, man skal kunne opnå, hvis man opfylder de stillede krav.
Ikke mindst fjernelsen af Belal El-Khatib – den unge mand, der tidligere i en avis har erklæret sig som tilhænger af et kalifat – fra lovforslag 36, fordi et flertal i Indfødsretsudvalget anser ham for antidemokrat, har været voldsomt debatteret. Det samme har spørgsmålet om de 2.500 dispensationssager, som var færdigbehandlet og dermed klar til at komme på et lovforslag, men som blev sat i stå på grund af udskrivelsen af junivalget. Her har regeringen, Dansk Folkeparti og senest Konservative ønsket en fornyet gennemgang af sagerne, selv om de 2.500 ansøgere havde fået besked om, at de ville komme på næste lovforslag.
Grundloven fastslår, at tildelingen af dansk statsborgerskab ikke kan ske »uden ved lov«. I praksis betyder det, at embedsmændene i Udlændingeministeriets Indfødsretskontor vurderer, om ansøgerne overholder de krav, som er fastlagt i en politisk aftale om indfødsret, hvor den seneste er fra oktober og indgået af S og Folketingets blå partier.
De ansøgere, der umiddelbart opfylder kravene, bliver sat på lovforslaget af Indfødsretskontoret. Men de ansøgere, som skal have dispensation for at få dansk statsborgerskab, bliver forelagt Indfødsretsudvalget, og det er den behandling, som Lotte Rod er blevet så chokeret over at opleve på nærmeste hold.
»En ansøger får kun sin sag op i Indfødsretsudvalget, hvis vedkommende har en eller flere lægeerklæringer om et fysisk eller psykisk handicap, der umuliggør, at vedkommende kan leve op til kravene. Derfor er det hat og briller, at udvalgsmedlemmerne, der hverken er læger eller psykiatere, sidder og piller i de her sager,« siger Lotte Rod.
– Ifølge grundloven kan statsborgerskab kun gives ved lov?
»Ja, men det samme gælder i øvrigt med akkurat samme formulering for pålæg af skatter. Ifølge grundloven kan de ikke udskrives ’uden ved lov’. Men vi har jo ikke love, der fastslår, at Lotte Rod skal betale X kroner i skat ... Så mit forslag er, at Folketinget vedtager en statsborgerskabslov, der nøje fastsætter de krav, som ansøgere skal leve op til, hvis de skal have dispensation fra kravene. Derefter kan vi overlade det til f.eks. Statsforvaltningen at afgøre, om dispensationssagerne skal føre til statsborgerskab eller ej.«
En gennemførelse af hendes forslag til nyordning vil ifølge Lotte Rod betyde, at medlemmerne af Indfødsretsudvalget fremover ikke skal næsten begraves i sagsakter fra de mange dispensationsansøgninger.
På hendes sofa har hun lagt akterne fra de dispensationssager, hun har modtaget siden juni, frem til beskuelse. Tilsammen er der papirer nok til at fylde halvanden flyttekasse.
»Udvalgsmedlemmerne foretager i dag enkeltsagsbehandling, men det behøver vi ikke. Det er ikke dét, som grundloven efter min opfattelse sigter til,« siger Lotte Rod og henviser til, at Statsforvaltningen i forvejen er bemyndiget til at vurdere, om unge, der er født i Danmark, skal have statsborgerskab eller ej, hvis de har bestået folkeskolens 9.-klasses afgangsprøve.
»Med en gennemførelse af mit forslag ville Indfødsretsudvalget kun skulle behandle relativt få sager, hvor der enten havde været fejl i sagsbehandlingen eller berettiget tvivl. Til gengæld skulle udvalget så være forpligtet til at give ansøgerne en begrundelse for et afslag, i stedet for i dag, hvor ordførerne bare sidder den ene efter den anden og siger ’ja til nr. 31, nej til nr. 32, ja til nr. 33’…« som Lotte Rod udtrykker det.
Venstres indfødsretsordfører Jan E. Jørgensen kalder Lotte Rods sammenligning med skattelovgivning for »noget søgt«.
»Det lyder, som om det Lotte Rod foreslår, svarer til det, vi i forvejen gør. I dag er det jo sådan, at Indfødsretskontoret i ministeriet sætter de, der lever fuldt op til kravene, som dog er bestemt i et cirkulære og ikke i en lov, på lovforslaget. Tilbage er der så de ansøgere, der enten på forhånd sorteres fra, fordi ingen i udvalget ville sige ja, og så de, der kommer over i udvalget, fordi vi skal finde ud af, om vi synes de skal have dispensation eller ej,« siger Jan E. Jørgensen, der også har en klar forventning om, at antallet af sager og især antallet af sagsakter, som udvalgsmedlemmerne skal modtage, vil falde.
»Vi kan allerede nu mærke, at der er færre sager, bl.a. fordi Indfødsretskontoret afgør flere sager selv. Nu holder vi kun møde i udvalget hver anden uge med 60-70 sager i modsætning til tidligere, hvor vi havde møde hver uge med langt over 100 sager til hvert møde,« siger Jan E. Jørgensen.
Læs også Intermetzo

