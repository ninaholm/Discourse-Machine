Er du reelt enlig?
Der er ikke klare juridiske definitioner for, hvornår man lever i et ægteskabslignende forhold og derfor ikke må modtage sociale ydelser målrettet enlige mødre. Kommunens sagsbehandlere vurderer fra sag til sag, om enlige skal modtage eller fratages ydelser


  
Tager du kæresten i hånden på en gåtur, låner ham din bil eller sover I sammen, så tæller det med i regnskabet for, om du er single nok til at modtage den offentlige støtte, der er forbeholdt enlige mødre.
Sådan lyder det i en video produceret af Fredericia Kommune, hvor en sagsbehandler ifølge bloggeren Anne Bredahl forklarer reglerne for dig, som om du er retarderet.
Hun er selv enlig mor i farezonen, efter hun har fået en ny kæreste. For ikke at ende som social bedrager, har hun undersøgt reglerne for, hvornår man ikke længere er enlig. Refleksionerne i hendes blogindlæg udstiller ganske godt dilemmaet i sagsbehandlernes vurdering, for hvornår er man enlig nok til at modtage støtte?
»Jeg er ikke single, det er rigtigt. Men jeg er stadig enlig mor til en dreng, der kun ser sin far hveranden weekend. Jeg er stadig alene om så godt som alle udgifter til ham, og jeg kan ikke se, hvordan de nogensinde kan blive min kærestes ansvar. Det skal han slet ikke blandes ind i - eller blande sig i,« skriver Anne Bredahl på sin blog.
I kommunens video forklarer sagsbehandleren at det er ok, hvis en mand overnatter på sofaen, fordi han skal passe barnet, mens du er på arbejde. Sover han til gengæld i din seng flere gange om ugen, begynder det at blive kritisabelt. At kommunen på den måde træder helt ind i soveværelset, udløser følgende kommentar:
»Ok, kommune. Tak fordi du passer på min dyd.«
Læs Anne Bredahls blogindlæg her

