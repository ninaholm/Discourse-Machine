Generalen, der manglede dømmekraft
Kenneth Plummers forsøg på at slå en handel af med journalist og forfatter Kurt Lassen, blev hans sidste gerning som generaldirektør i DR. Hårdt presset tog han sin afsked efter fem år på posten. Han blev fældet af sin egen manglende dømmekraft
Kenneth Plummer har haft en række uprofessionelt håndterede svipsere. Den seneste fældede ham.


 Et ledelsesmæssigt blålys, blottet for personlighed og karakter og med et sprogligt repertoire, der strækker sig fra klichefyldte reklameudtryk til sportsmetaforer.
Det er ikke noget flatterende billede, journalist og forfatter Kurt Lassen tegner i sin nye bog af den nu afgående generaldirektør i DR, Kenneth Plummer. Fem år nåede han at sidde på den udsatte post, før han i går ved middagstid annoncerede sin fratræden i en kortfattet pressemeddelse.
I dag peger kilder på, at begyndelsen til enden allerede blev grundlagt med »det ideologiske valg« af Kenneth Plummer.
»Det er på tide, vi begynder at vende opmærksomheden fra Kenneth Plummer og til dem, der i sin tid ansatte ham,« siger lektor i ledelsesfilosofi på CBS Bent Meier Sørensen.
»Hvad var bestyrelsens bevæggrunde, og kunne den have handlet med større rettidig omhu, end den gjorde? Det synes jeg, der er meget, der tyder på, den kunne,« siger han.
Projekt Plummer
Det tegnede ellers så lovende, da Kenneth Plummer i august 2005 indtog direktionsgangen i Danmarks Radio. Ingen bebrejdede i sagens natur den nye generaldirektør det økonomiske kaos, der herskede i DR Byen. Det var forgængeren Christian S. Nissens rod og ansvar. Plummer derimod, varslede nye tider i organisationen - og gav også løfter. Kort efter sin tiltrædelse lancerede han sine visioner for et nyt 'DR i verdensklasse'.
Projekt Plummer var i søen, men snart begyndte skuden igen at tage vand ind. Først var der hans lovprisning af Sonys PlayStation Portable, som blev markedsført af Plummers egen tidligere arbejdsgiver, Egmont. Så fulgte hans undsigelse af DR's egen programflade i en tv-anmeldelse i Ekstra Bladet, og kort efter dukkede billederne op af en smilende Plummer iført en T-shirt med logo for Ungdomshuset på Jagtvej 69. Og endelig kunne Ekstra Bladet i 2007 fremvise en mail, som Plummer havde sendt til Politikens chefredaktør, Tøger Seidenfaden, hvori han gav udtryk for, at han følte sig stødt over en karikaturtegning af sig som kulturministerens lænkehund, boltet fast til et hundehus. Tegningens ophavsmand, Roald Als, tog til genmæle i Ekstrabladet:
»Man kan sige det på den måde, at hvis han viser sig som et mandfolk og forsvarer sine ansatte imod det politiske pres, der er på DR, så kan jeg naturligvis ikke tegne ham som Brians lænkehund mere, fordi han så ikke er det længere.«
Et ideologisk valg
Til rækken af uprofessionelt håndterede svipsere kan nu også føjes Plummers sidste gerninger som generaldirektør i DR: Forsøget på at slå en handel af med journalisten Kurt Lassen om at udlevere fortrolige oplysninger vedrørende DR for at undgå at få rodet op i sit eget privatliv. Beskyldninger mod ledende chefer og hans engagement i det plagiatanklagede smykkefirma Ronald A/S.
Samlet set tegner de mange brikker et billede af en person, som det kan undre nogensinde kom i betragtning til posten som DR's generaldirektør, mener lektor i ledelsesfilosofi på CBS Bent Meier Sørensen.
»Var det en enkelt smutter, kunne man sige: 'Okay', men man har taget sig til hovedet for mange gange. Og man kan undre sig over, at man ikke allerede før, han blev ansat som generaldirektør, ved en kritisk gennemgang af hans karriereforløb, kunne have fundet ud af, at han muligvis havde visse evner inden for management, men at det ikke nødvendigvis gjorde ham til en egnet generaldirektør for DR,« siger Bent Meier Sørensen.
I Kurt Lassen nye bog fortæller adskillige kilder - herunder Jens Rohde (V) - hvordan Kenneth Plummer fra begyndelsen var Brian Mikkelsens foretrukne. Han var et politisk valg, som skulle sikre, at DR blev mindre socialdemokratisk og mere strømlinet.
»Så Roald Als' tegning har vist sig at være meget tæt på realiteterne, og det var nok også det, der var Plummers problem med den,« siger Bent Meier Sørensen.
Alt var for sjov
Ifølge Niels Krause-Kjær, journalist og vært på Krause på Tværs på DR's P1, har Kenneth Plummer fejlet på to ud af tre kriterier for, hvad en generaldirektør i DR skal kunne. Som politisk strateg og kulturpolitisk fyrtårn har han ikke bestået.
»Men der, hvor han trods alt har kunnet fremvise nogle resultater, er på det administrative område. Det økonomiske og administrative morads, som DR var i for nogle år siden, er DR ikke i længere.«
- Men er han ikke sluppet meget godt fra det politiske spil omkring medieforligene?
»Jo, det første, men ikke det sidste. Her udstillede han sin politiske naivitet, da han lidt beklagende slog ud med armene til kritikken og sagde: 'Hvad skal jeg gøre, politikerne mener, hvad de mener, og det kan jeg ikke lave om på.' Det er en ommer. Som generaldirektør skal man selvfølgelig være en del af processen lang tid før, politikerne overhovedet beslutter sig,« siger Niels Krause-Kjær, der mener, Plummers udtalelser om sine tidligere ledelseskolleger i DR vidner om en generaldirektør, der aldrig har været sin opgave voksen.
»Han fremstår underligt umoden. Som om det hele har været lidt for sjov. Som om han aldrig helt forstod alvoren i den post, han havde fået.«
Allerede i 2007 opfordrede såvel Politiken som Information Kenneth Plummer til at tage sin afsked.
»Generaldirektøren er ikke trådt frem en eneste gang, men har i stedet glimret ved sin tavshed. Han virker handlingslammet og burde gå af,« skrev nærværende dagblad.
I går, tre år efter, traf Plummer hårdt presset den beslutning, mange andre længe før havde truffet på hans vegne.

