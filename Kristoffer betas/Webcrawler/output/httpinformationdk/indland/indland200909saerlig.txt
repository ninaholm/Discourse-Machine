En særlig dansk eksamen
Den mundtlige, indivi-duelle eksamenssitua-tion er et meget dansk fænomen. Vi foregiver, at vi hygger os, selv om vores vægtigste opgave er at forestå en vurde-ring, der muligvis sender den studerende tilbage til reeksamen to måneder efter


»Nanna, husk at smil til alle de studerende, du møder! Du aner ikke, om du underviser dem, og det er jo vigtigt, at de føler, at du kender dem, ikke mindst når du møder dem ved eksamensbordet!« Sådan cirka lød det første gode råd, jeg modtog som nyansat på universitetet for nogle år tilbage.Sommereksamen er vel overstået, og reeksaminationen er i fuld gang, og rådet synes endnu mere relevant nu end nogensinde før. I dag foregår meget af undervisningen på så store hold, at det kun er ganske få studerende, der vover pelsen og opløfter deres røst i et stort auditorium med ofte 120 medstuderende, som du muligvis vil kunne genkende, når de træder ind i eksamenslokalet efter 10 undervisningsgange. De sveder, når de møder dig, og mange har - eller får - de karakteristiske røde plamager ned af halsen, i takt med at det tiden løber ved det grønne eksamensbord. Gruppeeksamenerne er jo afskaffet, så vi kører på rutinen og har tre studerende oppe i timen, 13-14 minutter til hver efterfulgt af votering, karaktergivning og indkaldelse af næste studerende. Vi kan nemt eksaminere tre studerende i timen i seks til otte timer i træk kun afbrudt af en halv times frokostpause.En uges eksamination fra 9-16 er ikke ualmindeligt som afslutning på 20 undervisningstimer. Vi er effektive; og vi forundres i det daglige arbejde ikke over, at vi nemt kan bruge dobbelt så mange timer på at eksaminere de studerende, som vi bruger i undervisningslokalet. Vi skal ikke kun være effektive og sørge for, at eksamenssituationen afsluttes inden for den sparsomt afsatte tid, vi skal som gode undervisere og eksaminatorer også skabe rammerne om det personlige møde, som er idealet for eksamenssituationen. Vi skal passe på, at vi ikke kommer til at sige vores navn, når vi trykker den studerende i hånden som hyggelig velkomst, præcis som censor gør, da idealet i eksamenssituationen som sagt er et personligt møde, hvor vi har en behagelig samtale om fagets pensum. De kender os, og vi må naturligvis også foregive at kende dem, nu når opgaven er at skabe optimale rammer for en kort og fokuseret spørgsmål-svar seance. Det er med andre ord ikke kun den studerende, som skal foregive at have styr på mere end det, som vedkommende har.Jokes og croissanterDen mundtlige, individuelle eksamenssituation er et meget dansk fænomen. Udenlandske studerende har typisk aldrig prøvet denne eksamensmetode før. I deres hjemlande afsluttes et fag ved, at man tager en skriftlig eksamen, hvor man enten skriver et essay eller svarer på en multiple choice-test. De er derfor ekstra nervøse og forsøger - præcis som vi - at etablere en afslappet stemning i en meget stresset situation.De studerende skal selvfølgelig ikke læse deres noter op, når deres første tre til fire minutter af de tildelte 13-14 minutter påbegyndes; det er jo uselvstændigt. De skal også helst grine lidt, når censor eller eksaminator fortæller en lille joke for at løsne op for den ofte pressede stemningen; vi sidder jo bare og hygger os omkring bordet. Eksaminator og censor drikker kaffe, spiser croissanter og småkager og vores gæst - den studerende - får et glas vand i et plastikkrus og forventes at agere den vidende, underholdende gæst, der lydigt svarer præcist på de spørgsmål, der stilles.Der er mange små regler, der regulerer eksamenssituationen, der samlet set handler om at understøtte forestillingen om, at dette er et ligeværdigt møde mellem tre voksne mennesker, der kender hinanden godt og har en fælles faglig interesse. Og ikke mindst regler, der understøtter ideen om, at vi hygger os, selv når vores vægtigste opgave er at forestå en vurdering, der muligvis sender den studerende tilbage til reeksamen to måneder efter.Velkommen til Danmark, skal det lyde fra mig til de nystartede udenlandske studerende.Nanna Mik-Meyer er lektor på Institut for Organisation på Copenhagen Business School
