Ny stramning: Alle kriminelle udlændinge skal udvises
Et bredt folketingsflertal inklusive S og SF vil fremover udvise alle kriminelle udlændinge. Og kun hvis internationale konventioner 'med sikkerhed' blokerer, skal udvisningen gøres betinget


 Fremover skal alle kriminelle udlændinge udvises af Danmark, lige meget hvor kort en frihedsberøvelse de er blevet idømt. Og kun hvis en udvisning »med sikkerhed« er i strid med internationale konventioner, skal den gøres betinget.
Sådan lyder det forslag fra integrationsminister Søren Pind, som Folketinget i dag andenbehandler, og som S og SF vil stemme for under tredjebehandlingen på fredag.
Direktør for Institut for Menneskerettigheder Jonas Christoffersen vurderer, Danmark risikerer at tabe sager ved Den Europæiske Menneskerettighedsdomstol.
»Jo flere sager, hvor man skal gå til kanten, jo større sandsynlighed er der for, at man kommer til at træde ud over kanten,« siger han.
Hvor det tidligere var anklagemyndigheden, der kunne vælge at kræve en kriminel udlændinge udvist, vil en udvisning fremover blive en automatisk følge af frihedsberøvelse. Bevisbyrden vendes i den forstand, at udlændinge som udgangspunkt skal udvises, og kun hvis det kan slås fast, at en udsendelse med sikkerhed er konventionsstridig, kan udvisningen altså gøres betinget.
Søren Pind forventer langt flere udvisninger som følge af lovændringen og understreger, at regeringen nu strammer så hårdt, at Danmark kan tabe sager:
»Det her får den virkning, at vi siger til danske domstole: Nu skal I gå lige så langt, som I overhovedet kan, og om nødvendigt er der en procesrisiko.«
Professor i jura ved Københavns Universitet Eva Smith påpeger, at Højesteret har anlagt en meget forsigtig praksis med hensyn til udvisninger.
»Derfor kan det være legitimt, hvis politikerne siger, der kan udvises lidt flere. Men formuleringen, at man kun skal undlade at udvise, hvis det med sikkerhed er i strid med konventionerne, er bekymrende. Så risikerer man at gå for meget over i den anden grøft og krænke konventionerne,« siger professoren.
At domstolene fremover skal idømme betingede udvisninger i tilfælde, hvor konventionerne uden tvivl blokerer for en reel udvisning, har Eva Smith ikke meget tilovers for.
»Det er jo helt meningsløst,« siger hun.
Enhedslistens retsordfører, Line Barfod, er uforstående over for det brede flertal bag stramningerne:
»Ifølge dansk lov skal alle kriminelle udlændinge nu smides ud. Det er kun konventionerne, der sikrer en vis rimelighed,« siger hun.

