Tørnæs lover åbenhed



 Udviklingsminister Ulla Tørnæs (V) har lyttet til kritikken af manglende åbenhed om de sager om svindel i u-landsprojekter, der indberettes til Rigsrevisionen. Ministeren er parat til at finde en måde, så borgerne kan få indsigt i problemerne og deres omfang. "Det er regeringens politik, at vi ikke accepterer svindel, og vi har ikke noget ønske om at skjule noget. Derfor vil jeg gerne se på, hvordan vi kan skabe større åbenhed om de sager, der indrapporteres," siger Ulla Tørnæs. Udviklingsministeriet har hidtil ikke haft tradition for at offentliggøre indberetningerne, men ministeren vil nu drøfte ønsket om åbenhed med Rigsrevisionen. Ulla Tørnæs overvejer, om en liste over indberetningerne skal med som bilag til Danidas årsrapport. Det er TV 2 og Nyhedsavisen, der har søgt aktindsigt i indberetningerne om svindel i u-landsprojekter siden 2004 og fundet i alt 395 sager om bedrageri og tyveri. 

