Bred modstand mod Foghs NATO-plan for Georgien
Statsminister Anders Fogh Rasmussen presser på for ny og alternativ NATO-køreplan for Georgien -både DF og S afviser. Eksperter advarer om, at Danmark risikerer at stikke georgierne blår i øjnene og at optrappe konflikten med Rusland
Statsminister Anders Fogh Rasmussen mødtes i sidste uge med Georgiens præsident Saakasjvili. Og NATO-landene har tidligere proklameret, at både Georgien og Ukraine kunne have en fremtid som medlem af forsvarsalliancen. Siden den udmelding har situationen dog ændret sig betydeligt.


 I dag mødes udenrigsminister Per Stig Møller (K) med sine ministerkollegaer i NATO for blandt andet at drøfte, hvordan Georgien og Ukraine kan komme nærmere et NATO-medlemskab. 
Forud for mødet har statsminister Anders Fogh Rasmussen (V) talt for en alternativ vej til georgisk medlemskab uden en traditionel MAP (Member Action Plan, red.) 
Men det afvises pure af flere eksperter samt af både Socialdemokraterne og Dansk Folkeparti. 
"De ting, der følger af en 'MAP', bør man ikke negligere. Det ville svare til, at man i morgen sagde til Albanien, at de er med i EU," siger DF's udenrigsordfører Søren Espersen.
Ved forårets NATO-topmøde lykkedes det ikke at få gennemtrumfet den MAP, som blandt andre Danmark ønskede. 
Og nu lægger Fogh altså op til at få et medlemskab i hus uden en sådan plan.
"I stedet for at låse sig fast i en udsigtsløs diskussion er det bedre at finde en anden vej frem, der måske kan nå til samme resultat hen ad vejen," sagde statsministeren til Jyllands-Posten lørdag.
"Uklogt at presse på" 
Men den strategi har ingen gang på jord - hverken hos eksperterne eller på Christiansborg, hvor udenrigsordfører Mogens Lykketoft (S) er enig med Søren Espersen i, at tiden langtfra er til at tale georgisk NATO-medlem-skab.
"Det er uklogt at presse på med den sag, for den finder ikke en løsning nu, og det har jeg også sagt til udenrigsministeren," siger Lykketoft.
Han peger på, at Danmark risikere at gøre mere skade end gavn ved at sætte georgierne et snarligt medlemskab i udsigt.
"For det lader sig for øjeblikket ikke gøre at opnå enighed i NATO," siger den tidligere udenrigsminister.
Seniorforsker på Dansk Institut for Internationale Studier (DIIS) Hans Mouritzen påpeger, at de europæiske allierede har stor indflydelse, når det kommer til udvidelse af NATO i modsætning til militære strategier, hvor USA dominerer. Men der hersker altså en betydelig uenighed om georgisk medlemskab. 
Italien, Tyskland og Frankrig har klart afvist, og Hans Mouritzen tror ikke på, at man kan komme uden om den uenighed ved at søge et alternativ til MAP'en.
"Jeg forstår mest Foghs udtalelser som en diplomatisk venlighed. Hvorfor skulle man pludselig tage et land ind uden den procedure, som landene på Vestbalkan skal igennem? Jeg tror ikke for fem flade øre på det," siger han.
I det hele taget tror eksperterne ikke på et georgisk medlemskab af alliancen.
"Russerne har demonstreret både vilje og evne til at bruge militære styrke i området. Det kan man lade være at bryde sig om, men at ignorere, at det er russisk interessesfære, kan føre til en eskalering af spændingen, som lige nu er aftaget," siger Hans Mouritzen, der påpeger, at Danmark kan støtte bilateralt med militær uddannelse til Georgien.
Medlemskab er farligt
Heller ikke ph.d. i statskundskab og professor i International Politik ved Københavns Universitet Ole Wæver kan se et georgisk NATO-medlemskab for sig.
"Og jeg har svært ved at se, at det ville være kløgtigt. Af stort set enhver russisk ledelse vil det blive set som udtryk for, at Vesten overhovedet ikke er samarbejdsvillig. Man vil opfatte det, som om at alt, hvad Rusland har vist af goodwill efter Murens fald og 11. september af Vesten, vil blive set som udtryk for svaghed. Og så er det sandsynligt, at nettoeffekten bliver skadelig," siger han.
Ifølge Ole Wæver er det dog nødvendigt at sende et signal til Georgien om, at Vesten ikke har glemt dem.
"Det er ikke en mulighed at tie, for det vil også være et udsagn. Kunsten er at sende et signal, som har den rigtige stabiliserende virkning," siger han.
Ole Wæver betoner samtidig, at det ikke må opfattes, som om at et medlemskab eller en MAP er rundt om hjørnet. Hvis man giver det indtryk, skal NATO være villig til at forsvare Georgien - alt andet ville kompromittere alliancens troværdighed:
"Men det er indlysende, at vi i dag ikke ville kunne forsvare Georgien," siger Ole Wæver, som øjner fare for, at Vesten med Danmark i front stikker Georgien blår i øjnene.
"Den største risiko vil være, at man får skabt den fejl-opfattelse hos Georgien, at de har en form for rygdækning, som får dem til at opføre sig halsløst, hvorpå vi efterlader dem alene med problemerne," siger han.
Ikke i virkeligheden
Siden NATO-landene i foråret proklamerede, at både Georgien og Ukraine har en fremtid som medlem af forsvarsalliancen, har situationen ændret sig betydeligt i de to lande. Der er stigende enighed i Europa om, at Georgien langtfra var uskyldige i konflikten med Rusland, som først antaget, og i Ukraine har det sidste halve år budt på nærmest konstant politisk uro. USA har på forhånd opgivet kampen for at få udenrigsministrene til at udstyre de to lande med en MAP.
"Vores problem er det, at en MAP nu er blevet så politiseret, at vi ikke kan blive enige om at bruge den," siger USA's NATO-ambassadør, Kurt Volker, til Financial Times.
Trods europæisk uenighed og stærk russisk modstand gentog Fogh under sidste uges besøg i Georgien sin opbakning til et NATO-medlemskab:
"Vi accepterer ikke en russisk interessesfære, hvor Rusland må bestemme, hvilke alliancer hvilke lande må høre til," sagde han til Berlingske Tidende.
Ifølge Hans Mouritzen er det "en sympatisk vestlig doktrin",at et land selv må bestemme dets tilhørsforhold: "Men sådan spiller klaveret ikke i virkeligheden, og Rusland vil ikke blive venligere stemt med tiden," siger han.
Søren Espersen peger på, at NATO ikke kan tage nye lande ind, som ikke har veldefinerede grænser.
"Og det kan man ikke sige, at Georgien har. I den her situation ville det være en katastrofe at give dem medlemskab," siger han.


