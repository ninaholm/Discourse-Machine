Bagsiden: Rejselystne Lene
Godt, at Danmark har en udenrigsminister, der elsker at rejse. Trist, at hun rejser de forkerte steder hen
Lene Espersen fik sine embedsmænd til at finde et præsentabelt formål med, at hun fløj til Malaga for at feste med Sydspaniens udlandsdanskere.


 Som en rejselysten flåde duver Lene Espersen ved Udenrigsministeriets kajplads. Uheldigt er det blot, at hendes kompasnål stritter i andre retninger end dem, som hendes embedes pligter peger imod. Velkendt er det, hvorledes  Lene Espersen ved påske- tide markerede et udenrigsministermøde om Nordpolens deling, ved at hun rejste mod syd - til Mallorca med sin familie. Så måtte Hillary Clinton og de andre udenrigsministre klare sig uden Lene.
Nu har Spaniens fristelser igen fået den danske udenrigsminister på afveje. Det kunne dagbladet B.T.  i går afsløre.
I sin tid som økonomi- og erhvervsminister havde Lene Espersen fundet det en naturlig del af sin embedsførelse at sige ja til at deltage i en gallafest i feriebyen Malaga. Festen var  arrangeret af områdets udlandsdanskere, der kan glæde sig over lige dele solskin og skattely. Det angivelige formål med gallaen var at markere dronning Margrethes 70-års fødselsdag. For minister Espersen betød begivenheden endnu en chance for at dyrke familieliv, idet hendes mor var blandt deltagerne.
Så gik det hverken værre eller bedre, end at Lene Espersen i februar fik fjernet Per Stig Møller fra udenrigsministerposten for selv at kunne stråle i dette ophøjede embedes glans. Hendes nye embedsmænd i Udenrigsministeriet gav sig til at gennemgå hendes kalender med henblik på at fjerne tilstedeværelser, der ligger under en udenrigsministers værdighed.
Opfundet til formålet
Over for B.T. har embedsmænd bekræftet, at kalasen i Malaga blev udpeget som 'ikke tung nok'. Men se, det havde Lene Espersen en anden mening om. Hun ville til Malaga og se glade udlandsdanskere omkring sig, inklusive Mor.
Hvad gør så en loyal embedsmand? Ringer over til statsministeriet og siger, at nu er den gal igen med  Lene, og at statsminister Løkke må prøve at snakke hende til fornuft?
Nej, nej, der er snedigere løsninger. De danske embedsmænd tog i stedet kontakt til deres spanske kolleger og fik indpasset et lynmøde mellem Lene Espersen og den spanske udenrigsminister, Miguel Moratinos. Vups, havde Espersen et fint og højtideligt formål med en spaniens- rejse, der kunne kombineres med festen i Malaga.
Den spanske udenrigsminister må være en rar mand. Eller også indsamler han taknemmelighedsgæld hos sine ministerkolleger.


