Læseforskere: Mellemtrinnet er  problemet
Københavnske børn læser dårligere end for tre år siden, viser en ny undersøgelse blandt 9. klasses elever. Især drengene bliver tabt i 4.-6. klasse, påpeger eksperter, der mener, at mellemtrinnet i skolen har været et overset problem


 Hvis bare børnene bliver gode til at læse i de små klasser, så er alt godt. Sådan har holdningen været i årevis, selv om forskningen har vist, at læsningen ofte går i stå i 4.-6. klasse. Pisa København 2010 viser, at især drengene er sakket bagud i forhold til for tre år siden, og det skyldes ifølge eksperter netop, at læsningen for mange drenge går i stå på mellemtrinnet.
»Lige siden de første læseundersøgelser i starten af 90'erne har der været meget fokus på læsning i indskolingen, men mellemtrinnet har været overset, der har ikke rigtigt været fokus på den mere faglige læsning,« siger Niels Egelund, der er professor på Aarhus Universitet og har været med til at lave Pisa København.
Når de københavnske drenge sakker bagud i læsning i løbet af deres skoletid, så skyldes det, at de mangler evner til at forstå og analysere tekster.
De seneste års læseundersøgelser viser, at det går rigtig godt for drengene indtil 3.-4. klasse.
»Men så er det, som om resultaterne forsvinder senere i skoleforløbet, fordi man i den daglige undervisning glemmer, at læsningen forsat skal understøttes, også selv om man har lært at læse. Derfor skal der sættes ind på mellemtrinnet, hvor drengene ser ud til at have behov for mere hjælp til at analysere og reflektere over det læste,« siger Niels Egelund og påpeger, at Københavns Kommune i år har indført ekstra dansktimer på mellemtrinnet.
Fokus på indskoling
På Nationalt Videnscenter for Læsning mener konsulent Ruth Mulvad, at det generelt går galt med læsningen i 4.-5. klasse. På det tidspunkt begynder man at læse mere komplicerede og abstrakte tekster, der ikke kun bygger på hverdagserfaringer, forklarer Ruth Mulvad.
»Drengene kan måske godt læse, men det hjælper ikke, hvis de ikke kan finde ud af at pakke ordene ud og fange de nye måder at bruge sproget på. Det kan være rigtig svært for de elever, der ikke er vant til at læse den slags tekster hjemmefra, og det bliver lærerne nødt til at forholde sig til,« siger Ruth Mulvad.
Selv om den ene undersøgelse efter den anden har vist, at det ikke var nok at sætte ind med intensiveret læseundervisning i de mindste klasser, så er der efter Ruth Mulvads mening ikke sket det helt store.
»Man har hele tiden været fokuseret på indskolingen, selv om undersøgelserne viser, at der opstår alvorlige læseproblemer på mellemtrinet. Det er mystisk, at man ikke har sat ind der,« siger Ruth Mulvad.
Hun mener, at den manglende fokus på læsningen på mellemtrinet hænger sammen med, at vi i Danmark har haft et for smalt læsebegreb, der handler om, hvor hurtigt du kan konsummere en tekst.
»Og så har der manglet opmærksomhed omkring den videre læseindlæring både politisk og på skoler og seminarier,« siger Ruth Mulvad.
Også dårlige piger
Seniorforsker i læsning Jan Mejding fra Danmarks Pædagogiske Universitetsskole, der har stået for de såkaldte PIRLS-læseundersøgelser, er enig i, at de seneste år har vist, at der opstår problemer på de mellemste klassetrin. Han gør dog opmærksom på, at det ikke kun er drengene, der får problemer med læsningen her. De danske piger læser langt dårligere end i andre lande, viser internationale sammenligninger. De 15-20 procent svageste læsere er dog oftest drenge, og de begynder at få problemer i 4. klasse, påpeger Jan Mejding:
»Der sker noget med læsningen på mellemtrinet eller rettere sagt, der sker ikke rigtig noget for mange børns vedkommende, derfor er vi nødt til at holde fokus på læsningen hele vejen op, da læsning ikke nødvendigvis udvikler sig selv,« siger Jan Mejding. Han mener dog også, at udviklingen er i gang på seminarier og skoler.
»Men sådan nogle ting tager tid om at slå igennem,« siger læseforskeren.

