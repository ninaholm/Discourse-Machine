DF ikke taget med på råd om skrotning af CO2-kvoter
Connie Hedegaard (K) vil skrotte kvoter for 400.000 ton CO2 om året, der står ubrugte hen på grund af krisen. Men forligspartneren Dansk Folkeparti var ikke taget med på råd om forslaget


 Klimaminister Connie Hedegaard (K) havde glemt at tage sin forligspartner, Dansk Folkeparti, i ed, da hun under et samråd i Folketingets energiudvalg i går præsenterede et forslag om at skrotte ubrugte CO2-kvoter.
Kvoterne kommer fra en 'reservepulje' af CO2-kvoter, der er reserveret til nystartede virksomheder. 
Men da krisen betyder en langt mindre vækst i nye danske virksomheder end forudset, står kvoterne ubrugte hen.
"Vi kunne så have valgt at auktionere kvoterne bort, men så var det måske bare en virksomhed i Italien, der fik glæde af dem i stedet," siger Connie Hedegaard.
I stedet foreslår hun helt at tage kvoterne ud af markedet og rive dem i stykker. 
Det betyder en mindre indtægt for den danske stat på omkring 40 mio. kr. om året - men til gengæld vil der forsvinde kvoter svarende til en udledning på 400.000 ton CO2 om året, forklarede Connie Hedegaard på samrådet i går.
Men regeringen har forlig med Dansk Folkeparti om CO2-kvoterne. Og her var energiordfører Morten Messerschmidt hverken med til samrådet eller var blevet indviet i Connie Hedegaards forslag.
Skeptisk DF 
"Det er dybt besynderligt, at ministeren kommer med sådan en udmelding uden at snakke med sit parlamentariske grundlag inden," siger Morten Messerschmidt.
Han var i første omgang stærkt kritisk over for planerne, men efter at have været i kontakt med Connie Hedegaard i går, faldt han lidt ned.
"Nu tager vi et møde om sagen. Det afgørende for os er, om det her påvirker kvoteprisen, sådan at det går ud over virksomhedernes konkurrenceevne og dermed beskæftigelsen," siger DF-ordføreren.
Hos Greenpeace er klima- og energimedarbejder Tarjei Haaland lunken over for Connie Hedegaards forslag.
"Det er glimrende at gøre - for destruktion af kvoter er den eneste måde, hvorpå vi effektivt kan trække CO2-udledningen ned. Men det løser ikke de grundlæggende problemer," siger han.
Flere skal destrueres
Tarjei Haaland peger på, at det ikke vil give mindre CO2-udledning, selv om danskerne sparer på strømmen.
"Når man sparer på strømmen, frigør det bare en kvote, der kan bruges et andet sted. I stedet burde regeringen gå efter at destruere nogle flere kvoter," siger Tarjei Haaland.
Også energiordfører Anne Grete Holmsgaard fra SF vil have forbedret kvotesystemet.
"Det er held i uheld, at krisen har betydet, at der er kvoter i overskud. Jeg synes, at vi skal lade os inspirere af denne situation, når vi i 2013 går i gang med en ny kvoterunde," siger hun.
Hun foreslår blandt andet, at regeringen holder nogle flere CO2-kvoter tilbage for bedre at kunne påvirke prisudvikingen for kvoterne.
"Som det er nu, svinger kvotepriserne så meget og risikerer også at blive så lave, at det ikke kan betale sig at investere i dem," siger Anne Grete Holmsgaard.

