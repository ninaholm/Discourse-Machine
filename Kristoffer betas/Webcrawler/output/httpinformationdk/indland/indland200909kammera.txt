Kammeradvokat afviser vidner i sag om tvangsfjernelse
Hvorfor må vi ikke føre vidner, der kan kan tale positivt om min datters forældreevne, spørger Marianne Schouw, der er gået i aktion for sit tvangsfjernede barnebarn Theodor, som hun ikke har set i et år
Marianne Schouw håber på, at retten i dag giver hendes datter lov til at føre vidner i sagen om tvangsfjernelsen af Marianne Schouws barnebarn.


 Retten på Frederiksberg kommer i dag til at afgøre, om en mor, der har fået sit barn tvangsfjernet, kan få lov at føre vidner, der kan kaste lys over tvangsfjernelsen.
Kammeradvokaten, der repræsenterer Ankenævnet, har i en skrivelse protesteret og henvist til det skriftlige materiale i sagen samt anført, at det er retten, der må afgøre, »om det er nødvendigt med yderligere bevisførelse«. Men vel at mærke først efter, at advokaterne har forelagt sagen for retten, pointerer Kammeradvokaten.
Ifølge Marianne Schouw, der er gledet ind i rollen som 'tovholder' på datterens sag, er vidnerne derimod nødvendige, fordi sagen ikke er tilstrækkeligt belyst i det skriftlige materiale. Tværtimod indeholder materialet vidt forskellige vurderinger, som kan vise sig afgørende for, hvad retten når frem til.
»Den første psykolog, som min datter talte med i forbindelse med at få bedømt sin forældreevne, fandt ud af, at hun nærmest var psykisk udviklingshæmmet og med en så lav intelligens, at kun 2,2 procent af befolkningen var dummere end hende. Psykologen viste sig i øvrigt ikke at være færdiguddannet, men kun praktikant. Heldigvis fik min datter så udført en ny psykologisk undersøgelse ved en anden psykolog, men det var først efter beslutningen om tvangsfjernelse. Ifølge den nye undersøgelse er min datter normalt begavet og besidder gode ressourcer til at kunne fungere både socialt og som mor,« siger Marianne Schouw, der derfor håber på, at retten vil give lov til at føre den ny psykolog som vidne.
Desuden vil datterens advokat også gerne som vidne føre en læge fra Hvidovre Hospital, der har testet Theodors sårbarhed, samt den plejemor, som Theodor er anbragt hos. Hensigten med disse to vidner er at kaste lys over drengens sårbarhed, som plejemoren påstår at have observeret.
Fik nej til nedtrapning
Mariannes datter var afhængig af rygeheroin i halvandet års tid, og så blev hun gravid. Da hun fandt ud af det, gik hun på lægeordineret metadon, som hun efterhånden nedtrappede til kun 40 mili-gram om dagen. For metadonbrugere er det ifølge Marianne Schouw tilladt at amme eller køre bil på en tre til fire gange højere døgndosis. Selv om Marianne Schouws datter fra graviditetens syvende uge og siden flere gange bad om at blive helt nedtrappet inden fødslen, fik hun ikke lov. Af hensyn til barnet skulle hun fortsætte på lav metadondosis, forklarer Marianne Schouw.
Da Theodor blev født 1. september 2008, var han som forventet abstinent, og derfor fik han et beroligende middel mod symptomer som urolig søvn, sitren, sveden, nys, spændt muskulatur, gnaven i hænderne m.m. Til hospitalets overraskelse forsvandt abstinens-symptomerne imidlertid ikke i løbet af relativ kort tid, og derfor var datteren mistænkt for et hemmeligt sidemisbrug. Men ifølge Marianne Schouw viste der sig måske en anden forklaring på symptomerne:
»Da Theodor var seks-otte uger gammel og stadig havde de her symptomer, fik hospitalet ham til sidst grundigt undersøgt, selv om de tidligere havde scannet ham flere gange ifølge journalen. Og så viste det sig, at han var født med kun én nyre, og desuden havde han nyrebækken-betændelse,« siger hun.
Inden havde Københavns Kommune allerede gennemført en tvangsfjernelsessag mod Marianne Schouws datter, bl.a. fordi datteren »har vanskeligt ved at aflæse barnets signaler og indleve sig i hans behov«, som det hedder i en indberetning fra Familieambulatoriet på Hvidovre Hospital, der bl.a. på det grundlag anbefalede, at Theodor blev anbragt hos en plejefamilie.
Formanden for Børn og Unge-udvalget i København traf den 24. september 2008 beslutning om anbringelse af Theodor uden for hjemmet, og beslutningen blev stadfæstet dels af Børn og Unge-udvalget den 30. september, dels af Ankestyrelsen den 19. maj 2009, da Marianne Schouws datter havde anket afgørelsen.
Selv om Marianne Schouws datter selv havde formået at nedtrappe brugen af lægeordineret metadon helt, således at hun fra april i år har kunnet aflevere rene urinprøver, så mener Ankestyrelsen ikke, at der er »oplysninger i sagen, der tyder på, at dine forhold vil ændre sig væsentligt« inden for de næste to år. Så af hensyn til »dine begrænsede ressourcer, ustabile måde at leve på samt tidligere misbrug af euforiserende stoffer« mener Ankestyrelsen ikke, at Marianne Schouws datter »kan tilbyde Theodor den ro, tryghed og stabilitet i dagligdagen, som han har brug for.«
Blæser på loven
Marianne Schouw er utilfreds med, at det er den private organisation Familieprojektet, der har til opgave både at skaffe en plejefamilie til Theodor, supervisere plejefamilien og samtidig vurdere datterens samvær med sønnen.
»Jeg har selv haft mit eget rengøringsfirma i 18 år, så jeg ved godt, hvad det her drejer sig om for et privat firma. Efter min vurdering må den organisation da være inhabil, når de skal vurdere min datters samvær, når de også har økonomiske interesser indblandet i forhold til plejefamilien,« >siger hun.
Kommunen har ifølge Marianne Schouw også i første omgang hemmeligholdt nogle optegnelser, som plejemoren af kommunen er blevet bedt om at lave om datterens samvær med Theodor. Optegnelserne indgår i sagen, men i første omgang blev de i strid med offentlighedsloven hemmeligholdt, fortæller Marianne Schouw.
Hun er også utilfreds med, at Københavns Kommune ikke først har overvejet en mindre foranstaltning end tvangsfjernelsen: »Ifølge loven skal myndigheden anvende den mindst indgribende foranstaltning. Men det har man ikke gjort her. I stedet starter man med at have en tvangsfjernelse som udgangspunkt,« kritiserer Marianne Schouw og tilføjer, at en anden kommunal instans, nemlig familieambulatoriet på Thorasvej, gerne så en anden støtte til barnet end tvangsfjernelse.
Hvis Retten på Frederiksberg følger Kammeradvokaten og afviser vidneførelsen, vil Marianne Schouw og datteren anke afgørelsen:
»Jeg har aldrig før i mit liv haft kontroverser med myndigheder eller retssystemet, så jeg er virkelig blevet rystet over at se, hvordan det foregår. Jeg troede, at myndigheder havde til opgave at støtte og hjælpe de svage, men i den her sag om mit barnebarn har vi oplevet det stik modsatte. Min datter oplever at blive talt ned til, og forvaltningen medtager konsekvent alt det negative og udelukker systematisk det, som kunne være til fordel for min datter,« siger Marianne Schouw.


