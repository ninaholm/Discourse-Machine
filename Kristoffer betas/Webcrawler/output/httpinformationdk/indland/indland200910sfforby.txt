SF vil forbyde minkavl
SF vil forbyde  minkhold, mens Dansk Folkeparti mener, at  det er tilstrækkeligt at håndhæve den nuværende lovgivning
Enhver kan se, at minkene er meget kede af at sidde i bur, siger SF's dyrevelfærdsordfører Kristen Touborg


 I aften viser TV2 den omstridte dokumentar 'Pels på vrangen' om misrøgt af dyrene hos de danske minkavlere.
SF's dyrevelfærdsordfører Kristen >Touborg mener, at de grove sager bør føre til et totalt forbud af minkhold til pelsproduktion.
»Det bliver nok ikke i år, men vi må vedtage et forbud, ligesom vi gjorde med ræve. Der er jo tale om rovdyr og enhver kan se, at de er meget kede af at sidde i bur. Det kan vi ikke være bekendt,« siger Kristen Touborg, der mener, at det bliver svært for regeringen at afvise et forbud, da der allerede er vedtaget, at rævehold skal udfases over en 15 års periode.
»De kan i hvert fald ikke sige, at der er principielle årsager til, at man ikke kan vælge at forbyde et erhverv,« fastslår Kristen Touborg.
Ikke som ræve
Det er nu ikke svært at afvise for Venstres dyrevelfærdsordfører, Flemming Møller.
»Jeg kan ikke se, at der er grund til at forbyde mink. Så kan vi ligeså godt forbyde alle mulige andre dyr.«
- I har vedtaget at forbyde hold af ræve. Hvorfor ikke gå videre?
»Faktum er, at nogle dyr egner sig bedre til at have i fangenskab end andre. Jeg har ingen grund til at antage, at mink er særligt udsatte i fangenskab,« siger Flemming Møller
Også regeringens ellers dyreglade støtteparti Dansk Folkeparti er imod forbud.
»Hvis minkavlerne lever op til de regler, der er på området, så er det i overensstemmelse med principperne om godt dyrevelfærd. Problemet er, at der er mange, der ikke lever op til reglerne, og det skal der slås hårdt ned på,« siger dyrevelfærdsordfører Marlene Harpsøe, der også ønsker hårdere straffe for overtrædelser og store bøder.
»Det er jo forfærdeligt, at folk hellere vil tjene nemme penge end at passe på dyrene. Det skal stoppes,« siger Marlene Harpsøe.
- Men I har jo forbudt ræve-hold. Hvad er forskellen?
»Ræve er meget frygtsomme i fangenskab. Det er ikke det samme med mink,« siger Marlene Harpsøe
Luk alle ud
DR annoncerede i går, at Dan Jørgensen (S) i aftenens Deadline ville argumentere for forbud mod pelsproduktion af mink.
Men hans partifælle, dyrevelfærdsordfører Bjarne Laustsen, er ikke enig.
»Det er for Dans egen regning. Vi skal sørge for at producere verdens bedste minkskin under verdens bedste indhusningsforhold. Vi har dyr i fangenskab som en del af vores landbrugsproduktion. For mig indgår mink også i den,« fastslår Bjarne Laustsen, der heller ikke mener, at man kan sammenligne med ræve.
»Så kan vi jo ligeså godt med det samme lukke alle dyrene ud og blive veganere. Hvis der er nogle dyr, som det er synd for, så er det da burhønsene,« siger Bjarne Laustsen og tilføjer, at et forbud jo heller ikke ville forhindre import.
»Og jeg er ikke i tvivl om, at vi kan tilbyde minkene bedre forhold, end de kan i Kina og Rusland,« siger Bjarne Laustsen
Debat
Operation X-programmet 'Pels på vrangen', som sendes i aften, har skabt ophedet debat. De danske pelsavlere har forsøgt at få nedlagt fogedforbud, da optagelserne var sket ved ulovlig indtrængen. Søndag fik TV 2 dog medhold i fogedretten i Odense. Efter at politiet havde set de optagelser, som bliver vist i aften, blev der gennemført en større kontrolaktion på minkfarmene.
Næsten 260.000 mink er blevet undersøgt, og det gav blot anledning til tre mindre påtaler og en enkelt bøde.


