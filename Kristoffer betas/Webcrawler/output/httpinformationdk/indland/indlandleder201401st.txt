Studierelevant stress
LEDER


 
	Halvdelen af de studerende på Københavns Universitet siger i en trivselsundersøgelse, at de oplever stress i dagligdagen. Nu kan der være mange grunde til studerendes stress, og når man tager den højest mulige uddannelse i landet, må man selvfølgelig også forvente et vist pres, ikke mindst op til eksamen.

	Men når halvdelen af de studerende ligefrem har hjertebanken, ondt i maven eller søvnbesvær i en helt almindelig hverdag, er der grund til at tage det seriøst.

Stressniveauet står tilsyneladende i modsætning til, at de studerende ifølge samme undersøgelse blot bruger 28 timer om ugen på undervisning og studieforberedelse. Det er en god del mindre end det fultidsstudie, fremdriftsreformen inden længe vil kræve.

	Vil flere timer så betyde mere stress? Næppe, for de studerende siger selv, at mangel på timer og struktur er skyld i stressen.

	Men kombineret med det fortsatte behov for studiejob bliver tiden for alvor presset. De studerende bruger nemlig ugentligt otte timer på erhvervsarbejde.

Der er selvsagt forskel på, hvor fagligt relevant det arbejde er, men for rigtig mange studerende vil det rette studiejob være mindst lige så vigtigt som flere kvalitetstimer. Når de studerende fremover skal studere på fuld tid, er der derfor ingen grund til at tro, at de vil skrue ned for det fagligt relevante erhvervsarbejde. Snarere tværtimod vil universiteterne formentlig opleve udkørte og uengagerede studerende, der nedprioriterer det øgede antal timer med undervisning eller i læsesalen.

	Når landets universiteter derfor skal forsøge at give mere og bedre undervisning, samtidig med at de skal mindske den udbredte stress, bliver de nødt til at sætte sig ind i, hvordan de studerendes uddannelse reelt ser ud i dag. Den indebærer de facto et relevant studiejob, og derfor må universiteterne spørge sig selv: Hvad er det vigtigt, de lærer hos os, og hvad skal de have plads til at lære hos andre?

