Eksperter: Spild af talent at skærpe adgangskrav
Københavns Universitet vil have adgangsbegrænsning på alle fag. Det vil især få betydning på de naturvidenskabelige fag, hvor 16 procent af de studerende sidste år, havde et snit under 6.0. Øget adgangsbegrænsning vil skabe et mere ensrettet universitetet med mindre plads til enerne og de dårligere stillede unge, advarer uddannelseseksperter
Skærpede adgangskrav vil højne fagenes prestige og kvalitet, mener ledelsen på Københavns Universitet.


 
	Et snit på 6,0 skal der til, hvis man drømmer om at læse på Københavns Universitet (KU) i fremtiden. Sådan lød budskabet fra KU’s prorektor Lykke Friis i sidste uge. Skærpede adgangskrav vil især gå ud over unge med interesse for matematik, kemi, fysik, geografi og nanoteknologi, der i dag har frit optag. 16 procent af de godt 1.900, der sidste år blev optaget på de naturvidenskabelige fag på KU, havde et snit under 6,0. Det bekymrer dog ikke ledelsen på KU, der håber, at adgangskravet vil højne fagenes prestige og kvalitet. Uddannelsesforskere og studerende mener omvendt, at skærpede adgangskrav vil føre til mere ensrettede uddannelser uden nødvendigvis at højne kvaliteten. Jens Peter Thomsen, der er uddannelsesforsker og adjunkt på sociologi på KU, mener, at et højere adgangskrav vil gøre flere studerende mere selvkørende.

	»Hvis man ikke har råd til flere undervisningstimer, er det jo oplagt at hæve adgangskravet, men statistisk set vil det her sortere studerende fra lavere sociale lag fra. Der er allerede en stærk selektion på KU, men den vil blive mere udtalt, og det synes jeg også er et aspekt af uddannelsernes kvalitet,« siger Jens Peter Thomsen og påpeger, at både regeringens, Produktivitetskommissionens og universitetsledelsernes kvalitetsbegreb handler om, hvad der kan måles.

	»Problemet er, at der i forhold til disse kvalitetsmål ikke er nogen tilskyndelse til at optage flere arbejderbørn og arbejde for en bred social repræsentation,« siger Jens Peter Thomsen.

	Også professor i uddannelsesstatistik Peter Allerup mener, at skærpede adgangskrav risikerer at sortere nogle af talenterne fra.

	»Nogle af de virkelige genier bekymrer sig ikke det store om karakterer, for der ingen sammenhæng mellem at være en nørd og have et godt snit. Og det her risikerer at holde dem uden for deres yndlingsfag til skade for os alle sammen,« siger Peter Allerup og minder om, at hverken Newton eller Einstein ville være kommet særligt langt, hvis de var stødt ind i de adgangskrav, som dukker op flere steder både på ungdomsuddannelserne og de videregående uddannelser.

	Samtidig mener Allerup, at betydningen af gennemsnitskarakteren bliver overfortolket.

	»Man er i gang med at læsse alt for mange måleøvelser over på 7-trinskalaen. Danmark er det eneste land, hvor man tror, at 7-trinskalaen er ligesom et centimetermål, der tillader beregninger af et gennemsnit, som signalerer, hvor dygtig en studerende er. Det bliver ret uoverskueligt at gætte på, hvad der kommer ud af den slags adgangskrav, men jeg er helt sikker på, at det ikke sikrer det faglige løft, som universiteterne ønsker sig, fordi alt for mange elever fejlbedømmes ud fra gennemsnitskarakteren, så hvis man absolut vil højne kvaliteten og tillade lærerne at give den fuld faglig gas, var det en meget bedre idé med optagelses- og stopprøver,« siger Peter Allerup.

	Kommentar til politikerne

	Også Jens Peter Thomsen stiller spørgsmål ved, om kvaliteten af uddannelserne kan måles i gennemsnitskarakterer. Han opfatter dog også KU’s udmelding som en kommentar til, at politikerne med den ene hånd kræver øget optag for samme mængde penge og med den anden nu kræver bedre kvalitet.

	»KU siger så: Hvis politikerne vil have kvalitet, anlægger vi en sund købmandslogik og sorterer de omkostningstunge elementer fra, men det er et brud med den traditionelle tankegang om fri adgang til uddannelse, hvis man vil til at kræve minimumskarakterer,« siger Jens Peter Thomsen.

	Prorektor på KU Lykke Friis siger, at karakterkravet også er et indspil i den politiske debat om uddannelsernes relevans og kvalitet.

	»Vi mener ikke, der er behov for at indføre et beskæftigelsestaxameter og national dimensionering af uddannelse, som Produktivitetskommissionen har lagt op til, men det her er også et budskab om ikke kun at diskutere relevans, men også kvalitet,« siger Lykke Friis.

	Hun mener ikke, at skærpede adgangskrav vil føre til, at KU uddanner færre naturvidenskabelige kandidater, fordi intentionen også er at tiltrække flere studerende fra andre uddannelsesinstitutioner og udlandet til kandidatuddannelserne.

	»Det er vores mål, at de, der søger ind på naturvidenskab, også skal være bedre i stand til at klare uddannelsen, så vores forventning og håb er, at antallet af studerende, der gennemfører en naturvidenskabelig uddannelse, ikke vil falde mærkbart. Vi satser derimod på at kunne optage studerende, som er mere motiverede. Hvis dygtige studerende ikke har snittet til at komme ind, skal vi kunne optage på kvote to. Det kan vi ikke i dag, men den mulighed har vi brug for,« siger Lykke Friis.

	Derfor har KU også søgt om lov til at få ændret mulighederne for at optage i kvote to.

	Signalværdi

	Henrik Busch, der er prodekan for de natur- og biovidenskabelige bacheloruddannelser på KU, mener, at et skærpet adgangskrav vil tiltrække flere ansøgere end i dag.

	»Flere med højere snit vil søge vores uddannelser. Det kan jeg ikke dokumentere, men vores erfaring med de uddannelser, der har adgangsbegrænsning er, at det gør dem mere attraktive for ansøgerne, og betyder, at uddannelsen kan ryge ind i en positiv spiral,« siger Henrik Busch.

	Han mener, at der er en vigtig signalværdi i, at universitetet kommunikerer til de studerende, at det altså kræver rigtig meget at studere naturvidenskab. At karaktererne vil sortere talenterne fra, mener han ikke vil blive et problem, f.eks. hvis KU får grønt lys til at optage studerende, hvis gennemsnit ikke er højt nok, via optagelsessamtaler.

	Andetårsstuderende på geografi Johanne Rübner Hansen, der er formand for Geo-fagrådet, kalder det noget »vrøvl«, at skærpede adgangskrav vil give større prestige og dermed betyde, at flere søger ind på de naturvidenskabelige fag. Hun mener, at adgangskravene reelt vil udelukke mange unge fra at tage en naturvidenskabelig uddannelse, fordi de vil hænge fast i, at de ikke klarede sig særlig godt, da de var 15-16 årige gymnasieelever.

	»Mange med rigtig lave snit fra gymnasiet klarer sig rigtig godt. Det er lige så varieret som hos dem, der fik i 12 i sit i gymnasiet, fordi de fleste udvikler sig enormt forskelligt efter gymnasiet,« siger Johanne Rübner Hansen.

	Lykke Friis afviser, at det er elitært at indføre et minimumskarakterkrav.

	»Vi lever i 2014, og som universitet skal vi forholde os til global konkurrence, hvor vi skal kunne være med blandt de bedste, og i min bog er et gennemsnit på 6 ikke elitært,« siger Lykke Friis. Hun mener ikke, det nytter at blive ved med at fokusere på flere og flere i uddannelse, hvis kvaliteten også skal være høj. Før karakterkravet skal indføres, skal KU dog nøje analysere, hvad det vil betyde for de enkelte uddannelser.

