Eksperter advarer om ny nedtur på boligmarkedet
Afdragsfrie lån fra 00’erne kan lægge en dæmper på dansk økonomi, spår eksperter. Men lånene fejler ingenting i sig selv, lyder det fra cheføkonom i Realkredit Danmark. De blev bare givet på det forkerte tidspunkt
Boligpriserne faldt drastisk frem til 1993. Dem, der havde købt på toppen, kunne ikke kunne få det for huset, de havde givet, hvilket blandt andet betød, at antallet af tvangsauktioner steg kraftigt. Ekspert advarer om, at vi igen kan komme i samme situation


 Mere end halvdelen af den samlede private boliggæld på godt 800 mia. kroner er optaget som afdragsfrie lån. Samtidig er prisen på boliger faldet dramatisk, efter boligboblen bristede i 2008, og usikkerheden om fremtidens boligmarked er så stor, at flere eksperter advarer mod en ny nedtur på det danske boligmarked.
»Nogle af dem, der for afdragsfrie lån købte på toppen af boligmarkedet, står med et problem. De har ikke råd til at blive siddende, for de skal ikke regne med, at de kan få fornyet deres afdragsfrie lån. Og hvis de sælger, bliver de gældsat, for de vil ikke kunne få det for huset, som de har givet,« siger Tom Engsted, professor på Institut for Økonomi på Aarhus Universitet.
Han sammenligner situationen med begyndelsen af 1980’erne, hvor man også havde en kraftig boligprisstigning, inden man indførte kartoffelkuren og blandt andet ændrede på realkreditlånene.
»Det betød, at boligpriserne faldt meget drastisk helt frem til 1993. Dem, der havde købt på toppen, kunne ikke kunne få det for huset, de havde givet – og det betød blandt andet, at antallet af tvangsauktioner steg kraftigt. Det samme kan vi komme ud for nu,« siger Tom Engsted.
Rigtig medicin, forkert timing
Realkredit Danmark har regnet på, hvor mange af deres kunder, der skal nu skal til at omlægge deres lån efter ti års afdragsfrihed.
I 2013 er det ca. 10.600 kunder, der bliver berørt. 30 procent af dem har lån, der ligger højere end 80 procent af deres boligs værdi. Det forklarer cheføkonom i Realkredit Danmark, Christian Hilligsøe Heinig:
»For de fleste, der skal omlægge i år eller næste år, skulle det ikke blive problematisk. Markedet ligger stadig 35 procent over priserne i 2003 og 20 procent over priserne i 2004. Så i første omgang skulle de fleste have mulighed for at optage nye afdragsfrie lån uden problemer. Problemerne ligger forude i 2015-16.«
På nationalt plan er huspriserne i dag 20 procent lavere end, da de toppede, og derfor er der mange, som ikke kan omlægge til nye afdragsfrie lån, når vi når et par år frem, forklarer han.
»Derfor er vores budskab, at de familier allerede nu begynder at tilpasse deres økonomi. Og det er egentlig vores generelle budskab – at afdragsfrihed skal bruges med omtanke. Afdrag nu, hvor renten er lav,« opfordrer cheføkonomen.
Skulle man ikke have fortalt det i 00’erne, da man gav alle de lån?
»Jo, og det vil jeg tro, de fleste også er blevet rådgivet til. Det, der har overrasket alle, er, hvor populære de afdragsfrie lån er blevet. Og så hvor dramatisk prisen på boligmarkedet er faldet. Derfor står vi i dag i en situation, hvor man ikke bare kan forlænge alle lån,« siger Christian Hilligsøe Heinig, der fortæller, at der allerede nu er ved at ske et fald. Blandt andet fordi realkreditinstitutterne har sat omkostninger ved afdragsfrie lån op.
»Bidragssatserne er steget betydeligt for at modvirke udbredelsen af afdragsfrie lån. Det afspejler selvfølgelig en øget risiko, men også et ønske om, at afdragsfrihed skal bruges med omtanke.«
Christian Hilligsøe Heinig holder dog fast i, at selv om mange familier måske rammes af dårlig økonomi, så har ideen med de afdragsfrie lån hele tiden været, at der skulle afdrages på et tidspunkt:
»Dem, der har fået afdragsfrie lån, er vurderet til at skulle kunne tilbagebetale efter ti år med afdragsfrihed.«
Han erkender imidlertid, at boligmarkedet i dag lider under en vis uforudsigelighed som følge af de mange afdragsfrie lån.
»Der er mange diskussioner om, hvad der skete i 00’erne. Og i dag kan vi sige, at meget af den førte politik måske ikke var hensigtsmæssig. Ser vi isoleret på afdragsfrie lån, så er det stadig et godt produkt, men i dag kan vi se, at timingen var dårlig. Det havde været bedre, at kunne tilbyde de afdragsfrie lån i dag, så vi kunne have stabiliseret markedet i nedgangstider,« siger han.
Mindre forbrug
Et andet problem er ifølge professor i økonomi, Tom Engsted, at en krise på boligmarkedet både hæmmer danskernes mobilitet og forbrug.
»Én mulig konsekvens er tvangsauktioner. Hvis folk bliver skilt – og det er der jo mange, der bliver – eller hvis de mister deres arbejde, så de må flytte til et andet sted i landet for at finde et nyt job, så har de det problem. For de kan ikke komme af med deres hus uden at gældsætte sig, og da de ikke mulighed for at forlænge deres lån, så kan de heller ikke blive boende,« siger Engsted, der mener at udsigten til, at danskerne får færre penge mellem hænderne, også vil hæmme væksten:
»Når en stor gruppe mennesker i samfundet pludselig får en gæld, så formindsker de deres forbrug – og det kan få store makroøkonomiske implikationer.«
Hvad kan, skal, bør man gøre fra politisk hold?
»Jeg kan ikke se, at der er så meget at gøre.«
Ifølge Nationalbanken steg boligpriserne med 71 procent fra 4. kvartal 1999 til 1. kvartal 2007. Og selv om mange af de politikere, der indførte de afdragsfrie lån, fortsat mener, at det ikke har været ødelæggende for boligmarkedet, så er Nationalbanken lodret uenig. I en større analyse af boligmarkedets udvikling op igennem 00’erne, konkluderer banken, at de fastfrosne ejendomsskatter og indførelsen af de afdragsfrie lån var stærkt medvirkende til at overophede boligmarkedet i årene frem til 2007.
Sidder du med et afdragsfrit lån, som du får svært ved at tilbagebetale, når den afdragsfrie periode udløber, så er vi interesseret i at høre fra dig. Skriv til mig pålhoj@information.dk med en kort beskrivelse af, hvornår du tog lånet, hvilken rådgivning du fik og hvilke konsekvenser det vil få for dig, når det udløber
 

