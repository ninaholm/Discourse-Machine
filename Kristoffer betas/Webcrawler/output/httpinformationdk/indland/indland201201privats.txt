Privatskolerne er ikke længere et ideologisk valg
Privatskolerne i København kan ikke længere dække sig ind bag et historisk argument om en holdnings- og minoritetsbeskyttelse for at bevare de frie grundskoler. Sådan lyder det fra eksperter og tænketanke. For når hver fjerde forælder vælger folkeskolen fra, handler det ikke om ideologi, men om at de stærke forældre vil have de bedste skoler
I 9. a på Ingrid Jespersens Gymnasieskole er der en vist opbakning til Anne Vangs forslag om at skære i støtten til privatskolerne, hvis de ikke tager et socialt ansvar.


 Støtten til privatskolerne skal skæres »markant«, medmindre de påtager sig et større socialt ansvar. Det slog børne- og ungdomsborgmester Anne Vang (S) fast i gårsdagens Information.
Hun fremlægger nu et forslag til en ny finansieringsmodel, som også undervisningsministeren er positiv over for. Men fra privatskolerne møder forslaget stor kritik for at underminere den danske tradition om de private frie grundskoler:
»Det er en grundlovsikret ret, at man har en holdnings -og minoritetsbeskyttelse til at vælge den skole, der passer til ens overbevisninger. Det her forslag anfægter den rettighed, og det er at gå for vidt,« siger formand for Danmarks Privatskoleforening Kurt Ernst. Men både eksperter og tænketanke afviser nu den påstand. For når hele 25 procent af alle københavnske forældre placerer deres børn på privatskoler, kan man ikke længere tale om, at det er udtryk for en »holdnings- og minoritetsbeskyttelse«. Det er nærmere et udtryk for, at de mest ressourcestærke forældre bevidst vælger folkeskolen fra, mener både uddannelsesforsker på Aarhus Universitet, Niels Egelund, centrum-venstre tænketanken Cevea og den liberale tænketank Cepos:
»Privatskoleforeningen refererer til et historisk argument om minoritetsbeskyttelse og retten til at placere sine børn i skoler med en særlig holdning eller ideologi. Men det er egentlig ikke noget synderligt holdbart argument i denne forbindelse, når man eksempelvis ser på København, hvor så mange forældre vælger folkeskolen fra,« siger forskningschef i Cepos Henrik Christoffersen.
Og Niels Egelund er enig:
»Som jeg ser det, vælger de stærke forældre ikke privatskoler på grund af en bestemt ideologi. Det handler nærmere om det faglige niveau, eller at de ikke vil sætte deres børn i en skole med mange tosprogede børn,« siger han og slår fast, at der dog ikke er lavet systematiske undersøgelser af, hvorfor forældre vælger privatskoler.
En undergravning
I dag får folkeskolerne midler, alt efter hvor stor en social byrde de løfter altså jo flere elever med sproglige eller sociale vanskeligheder, skolen optager, desto flere midler får skolen fra staten. Derimod får privatskolerne det samme beløb fra det offentlige, uanset hvor stor en social byrde de løfter. Og det er den ordning, børne- og ungdomsborgmesteren ønsker at ændre ved at sænke støtten til de ressourcestærke børn i privatskolerne, men til gengæld fastholde det nuværende støtteniveau til børn, der har sociale eller sproglige vanskeligheder.
Tidligere erfaringer fra Københavns Kommune viser dog, at efterspørgslen på privatskolepladser blandt eksempelvis tosprogede er næsten ikkeeksisterende, og derfor kan det i praksis vise sig at være svært for privatskolerne at optage markant flere tosprogede elever, end de gør i dag.
Danmarks Privatskoleforening kalder derfor borgmesterens forslag »en undergravning af de frie grundskoler.«
Anne Vang anerkender selv, at forslaget ikke kun handler om at få flere socialt udsatte børn ind i privatskolerne, men også om at flytte offentlige midler væk fra privatskolerne:
»Jeg siger gerne helt åbent, at, ja, det her er også en manøvre for at flytte midler fra privatskolerne over til folkeskolen, som for eksempel kan gå til en tolærerordning. Middelklassen skal tilbage til folkeskolen, og det gør vi kun ved at styrke den,« siger Anne Vang.
Både Niels Egelund fra Aarhus Universitet og Henrik Christoffersen fra Cepos er grundlæggende modstandere af at undergrave privatskolerne og derfor også borgmesterens forslag, men mener altså ikke, at privatskolerne kan forsvare en fortsat offentlig støtte med argumentet om en holdnings -og minoritetsbeskyttelse, når så mange københavnske forældre vælger folkeskolen fra. Derimod bliver borgmesterens forslag mødt med begejstring fra Cevea.
»Jeg tror, der er langt mellem de københavnske forældre, der vælger folkeskolen fra på grund af ideologiske eller pædagogiske årsager. Det kan langtfra være den eneste forklaring, når det drejer sig om hele 25 procent. Der er grundlæggende behov for at styrke folkeskolen, og jeg tror, at det her forslag kunne hjælpe det på vej,« siger analysechef Jens Jonatan Steen.

