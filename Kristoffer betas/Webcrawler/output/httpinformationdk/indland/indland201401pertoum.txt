Pertou Mach tager opgør med regeringens udenrigspolitik
SF tier om Trine Pertou Machs kritik af støtten til GGGI og et militært angreb på Syrien. Enhedslisten er til gengæld enig med SF’s nye udviklingsordfører
Til Information fredag den 3. januar, sagde SF’s nye udviklingsordfører Trine Pertou Mach, at ’når man skal sidde i en folketingsgruppe, er man en del af et politisk fællesskab. Og der må man udtale sig ud fra, hvad gruppen mener og i henhold til de indgåede aftaler og forlig.’


 
	Endnu inden SF’s nye udviklingsordfører, Trine Pertou Mach, formelt er blevet medlem af Folketinget, kritiserer hun SRSF-regeringens linje i to af den seneste tids mest omdiskuterede udenrigspolitiske spørgsmål: Nemlig støtten til en militæraktion mod Syrien og den fortsatte økonomiske støtte til miljø- og klimaorganisationen Global Green Growth Institute (GGGI).

	I et blogindlæg, Her er, hvad vi burde lære af 2013, drager Trine Pertou Mach nemlig en anden lære end regeringen af kritikken af GGGI. Mens udviklingsminister Rasmus Helveg Petersen (R) ved sin tiltrædende understregede, at Danmark fortsat bør være medlem af GGGI, at han er enig i organisationens formål, og at denne har gjort et nyttigt arbejde, så lyder der andre toner fra SF’s udviklingsordfører.

	Ifølge Trine Pertou Mach er GGGI ikke bare »historien om danske udviklingskroner, der går til en håndplukket organisation, der ikke på nogen måde har leveret hverken fattigdomsbekæmpelse eller klima-indsatser«. Den er et »lærestykke« i, hvor galt det kan gå, når den politiske mantra om grøn vækst prioriteres helt ud over god brug af penge.

	»Brug udviklingsbistanden til at bekæmpe fattigdom, ikke til at forfølge alskens politiske og/eller udenrigspolitisk taktiske manøvrer for at tone alt i retning af ’grøn vækst’. Der er hårdt brug for udviklingsbistand, der er fattigdomsorienteret og rettighedsbaseret,« anbefaler Trine Pertou Mach.

	Samtidig kritiserer SF’s udviklingsordfører dem, der i august straks støttede et militært angreb på Syrien – og nødvendigt ville gå uden om FN – efter at det blev fastslået, at Bashar al-Assad sandsynligvis havde brugt giftgas.

	»Alt for mange hoppede på den galej, men da det engelske parlament satte hælene i (og det i øvrigt stod klart, at den amerikanske befolkning var umanerlig krigstræt) – skaffede diplomatiet sig tid,« skriver SF’s udviklingsordfører.

	Blandt dem, som hoppede på galejen, var regeringen med statsminister Helle Thorning-Schmidt (S) i spidsen. Daværende udenrigsminister Villy Søvndal (SF) har imidlertid afvist, at regeringen var for hurtig til at give opbakning til USA’s planer om et militært angreb.

	»Tværtimod. Det er virkelig min overbevisning, at hvis vi ikke havde været nogle lande, der havde lagt det her pres, så var vi aldrig nået der til, hvor Assad måske frivilligt ender med at afgive sine kemiske våben,« forklarede Villy Søvndal i september.

	Ikke første gang

	Det er ikke først gang Trine Pertou Mach, som tilhører SF’s venstrefløj, har kritiseret såvel regeringen som sit eget partis politiske linje.

	Men det er første gang, efter at SF’s gruppebestyrelse den 2. januar meddelte til folketingsgruppen, at Villy Søvndals afløser bliver partiets nye udviklings-, skatte- og forskningsordfører. Hidtil har Trine Pertou Mach ellers understreget, at selv om hun står ved en række tidligere kontroversielle udtalelser, så afviser hun at »stå skoleret« for disse. Hvilket er sket med henvisning til, at hun nu bliver medlem af SF’s folketingsgruppe og så må hun »udtale sig ud fra, hvad gruppen mener og i henhold til de indgåede aftaler og forlig«.

	I dag ønsker Trine Pertou Mach ikke at kommentere sin blog med henvisning til, at hun formelt først den 14. januar bliver medlem af Folketinget og dermed SF’s udviklingsordfører. Den samme besked kommer fra SF’s politiske ordfører, Lisbeth Bech Poulsen.

	»Det jo altid lidt specielt, når man har meldt nogle ordførerskaber ud på forhånd, inden de reelt er godkendt i folketingsgruppen. Så jeg har ikke nogen kommentarer, for Trine er ikke kommet ind i folketingsgruppen endnu – eller er blevet ordfører. Hun har sin blog, og jeg synes ikke, at jeg skal kommentere, hvad folk uden for folketingsgruppen skriver. Så det er ikke noget problem, at Trine skriver, som hun gør,« siger SF’s politiske ordfører.

	Enhedslisten støtter kritik

	Til gengæld er Enhedslistens udviklingsordfører, Christian Juhl, enig med Trine Pertou Mach.

	»Det er rigtig godt, at det ikke lykkedes at starte en bombekampagne. Regeringen glemte, at hvis man truer med noget, så skal man også turde gøre det. Og hvis man havde turde at gøre det, kunne det have endt i en optrapning og katastrofe, hvor nabolandene var begyndt at blande sig,« siger Christian Juhl og tilføjer om Trine Pertou Machs kritik af GGGI:

	»Hvis det skal forstås i den retning, at vi slår en streg og siger stop for det her, så er jeg fuldstændig enig med Trine Pertou Mach. Vi har også konkluderet, at vi lige så godt kan tage beslutningen nu. Men det varer nok lidt længere, inden regeringen tør tage den«.

