Offentlighedspraksis afprøves i kommende retssag
Den kommende retssag om oplysninger om svine-MRSA-smittede svinefarme er afgørende for dansk offentlighedspraksis, siger ekspert. Folketingets Ombudsmand kalder sagen ’retningsgivende’, men mener det er en enlig svale
 Op mod 12.000 mennesker herhjemme er smittet af svine-MRSA-bakterien , og fire er døde som følge af den.


 Hvis myndighederne ikke imødekommer en anmodning om aktindsigt, kan man klage over afgørelsen til Folketingets Ombudsmand. Ombudsmanden kommer så med en udtalelse, som myndighederne retter ind efter.
Sådan plejer det i hvert fald at være.
Da de undersøgende journalister Nils Mulvad og Kjeld Hansen i 2012 ansøgte Fødevarestyrelsen om indsigt i dokumenter om svine-MRSA-smittede svinebesætninger, forløb processen dog noget anerledes. Fødevarestyrelsen havde fra 2008 til 2011 testet en række besætninger for at undersøge, hvorvidt de var inficeret med den resistente stafylokokbakterie svine-MRSA. Men styrelsen afviste journalisternes anmodning med den begrundelse, at besætningsejerne kunne opleve at blive stigmatiseret i deres lokalmiljø, hvis de oplysninger blev offentliggjort.
Mulvad og Hansen klagede, og efter to år gav Ombudsmanden dem medhold i sagen. Dokumenterne skulle udleveres, og så alligevel ikke. Interesseorganisationen Landbrug & Fødevarer stævnede nemlig staten, før dokumenterne blev udleveret, og krævede opsættende virkning i forhold til at imødekomme aktindsigten. Sagen blev henvist til Østre Landsret, hvor den skal afgøres på et endnu uvist tidspunkt.
Forskningschef på Danmarks Medie- og Journalisthøjskole og ekspert i offentlighedsloven Oluf Jørgensen påpeger, at forløbet om indsigt i de svine-MRSA-smittede besætninger er meget usædvanligt. Han mener at, sagsanlægget viser visse aktører, hvordan man bremser sager om offentlighed.
»Organisationer, der er økonomisk stærke, vil få mulighed for at hindre offentlighed ved at anlægge retssag. De kan spekulere i at hyre advokater, der har den mulighed,« siger Oluf Jørgensen.
Han påpeger dog, at det er »usandsynligt,« at Landbrug & Fødevarer skulle vinde sagen, men siger, at det ville få betydninger for ombudsmandsrollen, hvis det skulle ske:
»Det vil undergrave Ombudsmanden, hvis domstolene når frem til en anden konklusion om den aktindsigt,« siger han.
Retningsgivende dom
Folketingets Ombudsmand, Jørgen Steen Sørensen, bekræfter, at sagsanlægget de facto har medført, at journalisterne endnu ikke har fået de oplysninger, de ellers var berettiget til, eftersom fødevaremyndighederne tilkendegav, at de ville følge Ombudsmandens udtalelse fra i sommer. Men han mener ikke, at sagen ændrer dansk offentlighedspraksis principielt – domstolene har principielt altid sidste ord, også i sager om aktindsigt, siger han. Alligevel kommer sagen til at få betydning for fremtidige ombudsmandsafgørelser.
»Vi vurderer sager efter loven og de afgørelser, der er truffet ved domstolene. Den kommende dom, vil derfor være retningsgivende for os fremover,« siger Jørgen Steen Sørensen og tilføjer:
»Men vi har været meget sikre i vores vurdering af denne sag, og hvis der ikke kommer nye oplysninger frem under retssagen, så går vi stærkt ud fra, at domstolene vil nå samme resultat som os, men vi må konstatere, at der usædvanligvis er anlagt retssag, og at der er processuelle konsekvenser, herunder at myndigheder har suspenderet udleveringen af akterne,« siger han.
– Vil de processuelle konsekvenser ikke kunne gøre sig gældende i fremtidige sager og derved stække Ombudsmandens beslutninger?
»Hvis det bliver gængs praksis fremover, at interesseorganisationer går til domstolene, når Ombudsmanden kommer med en udtalelse, de ikke synes om, så kan problemstillingen opstå igen. Men vi har ikke har set det i nævneværdigt omfang tidligere, og jeg har svært ved at se, at det skulle blive et problem fremover. Det er formentlig en ret enlig svale,«
– Men betyder det reelt ikke, at man kan forhale en aktindsigt ved at lægge sag an?
»Man kan ikke slutte, at man kan forhale en aktindsigt i enhver situation ved at anlægge sag. Et sagsanlæg kan være så ufunderet, at myndigheden ikke kan begrunde en suspension af udleveringen. Og jeg tvivler meget på, at vi kommer til at se sagsanlæg som dette i noget nævneværdigt omfang. Vi skal derfor ikke overdramatisere den foreliggende situation.«
En helt ny procedure om indsigt
Dansk Journalistforbunds advokat i sagen, Tyge Trier, mener, at Landbrug & Fødevarer forsøger at ændre den nuværende danske praksis vedrørende afgørelser om aktindsigt. Interesseorganisationen vil på en urovækkende måde trække afgørelsespraksissen væk fra Ombudsmanden og over i domstolene, siger han.
»Det er helt nyt game, Landbrug & Fødevarer indleder om aktindsigtsudlevering i Danmark. Vi har altid haft et system med først myndighedernes afgørelse, så en klageinstans og sidst Ombudsmanden, der, som juridiske instans, afgør anmodningen,« siger han.
Landbrug & Fødevarers chefjurist Charlotte Bigum Lynæs påpeger, at sagens principielle natur gør, at sagen skal gå videre til domstolene, der må tage stilling til spørgsmålet.
»Domstolene kan efter grundloven behandle en sag, hvor forvaltningen har truffet en afgørelse. Det gælder også udtalelser fra Folketingets Ombudsmand, som vi har stor respekt for. Denne sag om aktindsigt er imidlertid så juridisk principiel, at gældende ret skal fastlægges af domstolene,« siger hun.
Internationale forpligtelser
Men Tyge Trier er ikke i tvivl om, at spørgsmålet i den kommende sag kan få store konsekvenser for, hvordan pressen får oplysninger, og hvor meget indsigt, offentligheden får i myndighedernes arbejde.
»Hvis den aggressive idé, som Landbrug & Fødevarer har, bliver godkendt af domstolene, så er der banet en motorvej for, at man kan blokere Ombudsmandens afgørelser ved at betale en retsafgift på 500 kr. og så anlægge en sag, der kører i månedsvis. Der gives reelt en drejebog til, hvordan aktindsigt kan blokeres,« siger han.
Forskningschef Oluf Jørgensen pointerer, at Landbrug & Fødevarer får det ud af sagen, at udleveringen af oplysningerne trækkes i langdrag.
Selv er han overbevist om, at både dansk og international lov forpligter danske myndigheder til at udlevere de dokumenter, de to journalister har anmodet om.
»Efter min vurdering handler det om menneskers sundhed og sikkerhed, og på det område er der pligt til offentlighed blandt andet ifølge Aarhus-konvention fra 1998. Dertil har Menneskeretsdomstolen i Strasbourg slået fast, at myndigheder har pligt til at oplyse mennesker om, hvorvidt der er fare for sundhed og sikkerhed, hvor de bor,« siger han.
Som tidligere beskrevet i Information er op mod 12.000 mennesker herhjemme smittet af svine-MRSA, og fire er døde som følge af bakterien.
Oluf Jørgensen har netop afsluttet et forskningsprojekt ved navn ’Offentlighed i Norden’, og derfra har han erfaret, at det kun er i Danmark, at aktører kan anlægge retssag for at bremse en aktindsigt, når vi sammenligner os med vores nabolande i Norden.

