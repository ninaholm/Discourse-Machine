Krigsudgifterne steget en halv mia.  kr. på ét år
Forsvarets omkostninger til i Afghanistan er vokset til 2,3 milliarder kr. om året. Politikere mener det reelle tal er endnu større. Forsvaret erkender behov for mere præcise regnskaber


 Regningen for den danske krigsindsats i Afghanistan fortsætter med at vokse med trecifrede millionbeløb om året. Det fremgår af en opgørelse, som forsvarsminister Gitte Lillelund Bech (V) netop har afleveret til Folketingets forsvarsudvalg.
Her opgøres forsvarets samlede omkostninger sidste år til 2.327 milliarder kr. Det er en halv milliard mere end året før og mere end tre gange så meget som i 2007.
Forsvarets forklaring på de seneste to års eksplosive stigning i udgifterne til krigen i Afghanistan er, at stadig flere ting nu regnes som krigsudgifter. Man er ganske enkelt begyndt at opgøre krigen pris på en ny måde, hedder det i et svar til Forsvarsudvalget.
I den nye opgørelse er det udsendte personales ekstraløn, skader på materiel, behandlings af sårede soldater og erstatninger til efterladte medregnet.
Men det er ikke nok, mener oppositionen. Hverken Socialdemokraterne eller SF er tilfredse med de nye tal. De mener, at de reelle udgifter til krigen er endnu højere og at forsvaret burde kunne aflægge et mere detaljeret regnskab.
»Opgørelsen er alt for summarisk, og det er ikke til at se, hvorfor nettoudgifterne og de samlede omkostninger stiger så voldsomt, som de gør,« siger Socialdemokraternes forsvarsordfører, John Dyrby Paulsen.
»Tallene er ikke retvisende. Der er stadig mange udgifter, som ikke er talt med,« siger SF's forsvarsordfører, Holger K. Nielsen. Han mener bl.a., at udgifterne til Forsvarets Efterretningstjenestes (FE) omfattende opgaver i Afghanistan bør medregnes. Og det samme gælder de ekstraudgifter, som forsvaret har hjemme i Danmark, fordi 750 soldater og store mængder materiel konstant er i krig.
Regnskabsrod
Forsvaret indrømmer i sit svar til Forsvarsudvalget, at de nye tal er alt andet end sikre. I bemærkningerne skriver Forsvarskommandoen, at der er »løbende behov for at tage stilling til metoden for opgørelsen af udgifterne« og understreger, at forsvaret arbejder på at »forøge præcisionen og gennemskueligheden af opgørelserne på området.«
Også regeringens forsvarsordfører Karsten Nonbo medgiver, at tallene er usikre.
»Opgørelserne er blevet stadig mere sandfærdige, men jeg kan ikke garantere er de 2,3 milliarder kr. er et fuldstændig retvisende tal. Det er meget svært at opgøre den slags præcist.« Nonbo afviser dog, at det burde fremgå af opgørelsen, hvad FE's indsats i Afghanistan.
»Hvis den udgift skulle fremgå vil det være mere F end E« siger han og mener, at en offentliggørelse af omfanget af FE's aktivitet i Afghanistan vil skade sikkerheden.
Rigsrevisionen har tidligere kritiseret forsvarets regnskabspraksis. Og i notatet til Forsvarsudvalget erkender forsvarets ledelse, at der har været grund til kritik.
»Der har siden 2007 pågået en løbende forbedring af grundlaget for den økonomiske opfølgning,«, skriver Forsvarskommandoen, men undskylder sig med »krigens uforudsigelighed.«
Prisen værd?
De nye tal betyder, at hver dansker mellem 0 og 100 år betaler 420 kr. om året for, at Dannebrog kan vaje i landet bag Khyber-passet. SF mener, at grænsen for, hvad krigen må koste, er nået.
»Vi bliver nødt til at spørge os selv, om indsatsen er pengene værd. Vi må overveje, om vi får det ud af de 2,3 milliarder, som vi skal, eller om vi burde vi omprioritere indsatsen« siger Holger K. Nielsen.
Karsten Nonbo afviser imidlertid, at krigen har været for dyr.
»Det må koste det, det koster. Men ikke en krone mere,« siger han.
»Det er derfor, vi i forbindelse med forsvarsforliget har bedt forsvaret kigge i maskinrummet og se, om der kan spares f.eks. på kasernedriften herhjemme. For det er i hvert fald ikke de udsendte soldaters sikkerhed, vi skal spare på,« siger han.
John Dyrby Paulsen fra Socialdemokraterne har foreløbig bedt forsvarsminister Gitte Lillelund-Bech (V) uddybe de nye tal over for partierne bag forsvarsforliget, men om de specificerede tal også bliver offentliggjort, er uvist.

Svaret kan ses i sin helhed på: http://www.ft.dk/dokumenter/tingdok.aspx?/samling/20091/almdel/fou/spm/184/svar/700706/821146/index.htm

