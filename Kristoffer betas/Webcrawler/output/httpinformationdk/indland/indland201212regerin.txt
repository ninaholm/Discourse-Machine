Regeringen vil øge adgangs-begrænsning på erhvervsskoler
Regeringens nye praktikpladspakke begrænser adgangen til en femtedel af erhvervsuddannelserne. Erhvervsskolerne kalder det problematisk: Det kan føre til, at færre får en uddannelse
Fremover vil der være adgangsbegrænsning på uddannelsen som mekaniker på erhvervsskolerne, og det kan ifølge kritikere føre til at færre får en uddannelse  Arkiv


 Regeringens praktikpladsaftale, der blev vedtaget med gårsdagens finanslov, risikerer at føre til at færre unge får sig en uddannelse, frygter erhvervsskoleekspert og -ledere. Aftalen lægger op til at indføre adgangsbegrænsning på godt en femtedel af erhvervsskolernes uddannelser.
Formand for Erhvervsskolelederne Peter Amstrup er foruroliget over, at politikkerne vil adgangsbegrænse de uddannelser, der i dag optager de svageste unge fra folkeskolen.
»Vi har svigtende søgning til vores uddannelser, hvor vi uddanner langt de fleste af de bogligt svageste alligevel vil man altså indføre kvoter. Det virker problematisk,« siger Peter Amstrup, der også er direktør for EUC i Esbjerg.
Når der indføres kvoter for, hvor mange der kan optages, hænger det sammen med, at den nye praktikpladsaftale betyder, at skolerne fremover skal give de unge en uddannelsesgaranti. Knap 10.000 unge står i dag uden praktikplads, men fremover får skolerne ansvaret for at stykke et praktikpladsforløb sammen af skolepraktik og kortere virksomhedsforløb, hvis der ikke nok rigtige praktikpladser.
Problemet med kvoterne er ifølge Amstrup, at de bliver beregnet ud fra, hvor mange ’rigtige’ praktikpladser uddannelserne råder over.
»Det risikerer at føre til store besparelser på skolerne fra næste år, hvis de ikke kan optage så mange elever som hidtil, og samtidig skal bruge langt flere ressourcer på at stykke praktikforløb sammen,« siger Peter Amstrup.
Det er endnu uvist præcist, hvordan kvoterne skal skrues sammen. Rådet for de Grundlæggende Erhvervsrettede Uddannelser skal tagestilling til spørgsmålet i starten af det nye år. På de uddannelser, hvor der er adgangsbegrænsning i dag, bliver alle elever med praktikplads optaget, mens de øvrige optages efter kvalifikationer.
Peter Koudahl, der er lektor med speciale i erhvervsuddannelserne på Aalborg Universitet, mener, at der kan være fornuft i at begrænse f.eks. antallet af guldsmede, som man gør allerede. Adgangsbegrænsning på de store uddannelser til tømrer, snedker og elektriker vil dog være uheldigt, da det vil betyde, at færre unge vil kunne komme i gang med en uddannelse, mener Koudahl: »Risikoen er, at de svageste elever bliver sorteret fra og kommer til at cykle rundt i systemet. Men en tredjedel af de elever, der kommer fra folkeskolen med utilstrækkelige færdigheder i dansk og matematik færdiggør faktisk deres erhvervsuddannelse, Det vil være rigtig alvorligt for dem, hvis erhvervsuddannelserne sorteringskriterium bliver de traditionelle skolefaglige kundskaber,« siger Peter Koudahl.
Børne- og undervisningsminister Christine Antorini forklarer, at adgangsbegrænsningen allerede eksisterer i dag, fordi der ikke er plads til alle elever i skolepraktikken.
»Vi tager afsæt i antallet af uddannelsesaftaler og skolepraktikpladser og udvider kvoten betragteligt, men det vigtigste er, at de unge ved, at når de er optaget, så kan de også færdiggøre deres udannelse,« siger Christine Antorini.
Det er endnu uafklaret præcist, hvordan adgangskravene skal se ud, men hun understreger, at der også skal lægges vægt på andre kompetencer end de skolefaglige. »Vi står desværre i den situation, at der er mange unge, der mangler de nødvendige kompetencer for at klare en uddannelse, og det skal vi jo klare inden,« siger Christine Antorini og peger på blandt andet den kommende fleksuddannelse og fremrykning af vurdering af elevens uddannelsesparathed til 8. klasse.
»For så er der mulighed for at rette op på, hvis eleven mangler forudsætninger i fx dansk i 9. klasse, for det skal være sådan, at dem, der starter på erhvervsskolerne også kan gennemføre,« siger undervisningsministeren.

