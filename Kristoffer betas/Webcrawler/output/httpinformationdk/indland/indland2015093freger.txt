3F til regeringen: Masser af job i grøn omstilling
Danmarks største fagforbund har etableret en grøn tænketank med erhvervsfolk og forskere, der ser store potentialer for beskæftigelse, yderområder, eksport, konkurrenceevne og klimabeskyttelse i at satse på grøn energi og teknologi
 Jeg er dybt bekymret for den linje, den nuværende regering har lagt på dette område.

Per Christensen, forbundsformand i 3F


 Der er masser af nye danske arbejdspladser i at sætte fart på den grønne omstilling. Mere præcist 58.000 job i selve omstillingsfasen og 15-17.000 varige job derefter. Læg dertil tiltrængte udviklingspotentialer for Danmarks yderområder og nye omfattende eksportmuligheder.
Det er konklusionen på en analyse, der i dag fremlægges af fagforbundet 3F’s grønne tænketank med deltagelse af bl.a. en række ledende erhvervsfolk og forskere. Dermed er tænketanken uenig med regeringen og klima- og energiminister Lars Christian Lilleholt (V), der for nylig har sagt, at de hidtidige ambitiøse mål på klima- og energiområdet vil koste Danmark job, penge og konkurrenceevne.
»Jeg er dybt bekymret for den linje, den nuværende regering har lagt på dette område,« siger forbundsformand Per Christensen, 3F.
»Det giver simpelthen ikke mening at skrue ned for ambitionerne, for dette er lige præcis et område, hvor Danmark har tradition for at være i front, og hvor der ligger enorme potentialer for teknologi- og systemeksport.«
Tænketankens medlemmer tæller bl.a. bestyrelsesformand og tidligere DONG-chef Anders Eldrup, administrerende direktør for PensionDanmark Torben Möger Pedersen, vicedirektør i Dansk Energi Anders Stouge, direktør Anne Grete Holmsgaard fra Biorefining Alliance, vicedirektør i Novozymes Thomas Nagy, professor Lene Lange, DTU, tidligere miljøminister og nuværende folketingsmedlem Ida Auken, Peter Rathje, direktør for Sønderborgs ProjectZero m.fl.
»Det er meget interessant, at Danmarks største fagforbund kaster sig aktivt ind i den grønne omstilling. Det er et nyt og vigtigt signal, for omstillingen skal i høj grad foregå nedefra og fra markedets aktører, og det er det her et rigtig godt eksempel på,« siger Anders Eldrup.
»Forslagene fra tænketanken gavner selvfølgelig klimaet, men de har også en betragtelig beskæftigelseseffekt, som i høj grad kommer faglærte og ufaglærte arbejdere til gode, hvilket ikke er uinteressant i disse tider. Samtidig kan det tilrettelægges, så initiativerne i særlig grad gavner UdkantsDanmark,« siger Eldrup med henvisning til analysens forslag på både vindkraft og bioenergiområdet.
Havvind og renovering
Flest grønne arbejdspladser i selve omstillingsfasen er der ifølge tænketanken i et udvidet mål for danske havvindmøller, energirenovering af private boliger samt udbygning af fjernvarmenettet.
3F sætter som målsætning, at Nordsøen tilføres nye danske havmøller med en samlet kapacitet på 1.000 megawatt årligt frem til 2020. Det svarer til, at en tredjedel af den af EU-Kommissionen forventede årlige havmølleudbygning i Europa vil bestå af møller fra de danske producenter og placeret i Nordsøen. Til sammenligning er der i dag installeret 1.271 megawatt havvind i de hjemlige farvande. Og i den gældende politiske energiaftale fra 2012 er målet etablering af 1.000 megawatt ny havvind plus 500 megawatt kystnære havmøller i de danske farvande i tiden frem til 2020.
 Jeg er dybt bekymret for den linje, den nuværende regering har lagt på dette område.

Per Christensen, forbundsformand i 3F

Arbejderbevægelsens Erhvervsråd (AE) har regnet på jobeffekten for 3F’s grønne tænketank og når frem til, at havmølleambitionen kan give 15.000 danske job årligt i fem år plus 1.500 permanente job til drift og service på møllerne. Dertil vurderer AE, at der vil være yderligere 4.500 grønne job om året i at opstille de vindmøller på land, som frem til 2020 er målet i den gældende energiaftale.
I det interne regeringsudspil til ny finanslov, som for nylig blev afsløret i Information, lægges der op til bl.a. at droppe den tidligere regerings mål om at udskifte alle olie- og gasfyr inden 2035. Dette mål vil 3F’s tænketank fastholde og beregner, at det vil give 8.400 faste job i de næste 20 år.
Samtidig vil en sådan udskiftning medvirke til en udvidelse af fjernvarmesystemet, der ifølge tænketanken skal gå fra i dag at dække 64 pct. af husstandene til at dække 70 pct. om 10 år. En sådan udvidelse kan i sig selv give en midlertidig årlig jobeffekt på 16.000.
Mange arbejdspladser er der også i en intensiveret indsats for energirenovering af de private boliger. Nybyggeri er i stigende grad energieffektivt, men øger kun bygningsmassen med én pct. om året, så derfor er det udfra energi- og klimahensyn afgørende med en forstærket energirenovering af den eksisterende boligmasse. Her foreslår 3F tænketanken bl.a. en mere grøn bolig-job-ordning med særligt fokus på energirenovering i yderkommuner og alment boligbyggeri. Dertil en kortlægning i samtlige kommuner af besparelsespotentialet.
AE vurderer, at en gradvis energirenovering af alle ældre boliger gennemført frem til 2050 vil give 12.600 arbejdspladser om året i hele perioden.
Regeringen tøver
I 3F’s projektkatalog indgår også etablering af to bioraffinaderier, der skal bane vej for kombineret fremstilling af biogas, kraftvarme og såkaldt andengenerations bioethanol, baseret på halm og andre restprodukter. Forbilledet er det færdigudviklede Maa-bjerg Energy Concept ved Holstebro, der forestås af et konsortium med DONG Energy, Novozymes samt de lokale Vestforsyning, Struer Forsyning m.fl.
Projektet har fået de nødvendige lokalplans- og miljøgodkendelser og mangler blot regeringens opbakning for at kunne realiseres. EU har givet tilsagn om 293 mio. kr. i støtte under forudsætning af dansk politisk opbakning.
»Danmark har på bioområdet nogle unikke kompetencer i form af verdens største enzymproducent, de bedste forskere i feltet og flere meget kompetente virksomheder. Vi kan blive en ledende spiller, hvis vi beslutter os for det. Det helt oplagte her og nu er Maabjerg-projektet, som med den betydelige støtte fra EU blot mangler en lille hjælpende hånd fra danske politikere,« siger Anders Eldrup.
Det handler ikke om penge, men f.eks. om at regeringen formulerer et krav om iblanding af 2,5 pct. andengenerations bioethanol i benzinen. Sker det, er der sikret afsætning for produktet og dermed økonomi i projektet.
»Regeringen og Lars Christian Lilleholt har fortsat ikke meldt ud, om de vil støtte Maabjerg-projektet,« noterer Eldrup.
Hvis ikke anlægget er færdig-etableret og produktionen indledt i 2018, bortfalder EU-støtten gradvist – derfor er projektet ved at komme i tidsmæssige vanskeligheder.
I analysen fra 3F’s grønne tænketank vurderes to bioraffinaderier som Maabjerg-anlægget at skabe 1.500 job årligt i en femårig anlægsfase og derefter 400-2.000 permanente arbejdspladser. Går man videre med denne satsning på bioenergi, er der ifølge Copenhagen Economics basis for 23.700 job.
Snuden tilbage i sporet
»Vi taler om relokalisering af industri og arbejdspladser uden for de store byer. Det er dér, mine medlemmer bor,« siger forbundsformand Per Christensen.
Anders Eldrup påpeger, at tænketankens forslag ikke kun er til gavn for klima, yderområder og beskæftigelse.
»Danmark er ikke længere selvforsynende med energi, og Nordsø-produktionen af olie og gas vil de kommende år bare gå nedad. Så hvis ikke vi nu går i gang med at udbygge en grøn energiforsyning, skal vi i betydeligt omfang til igen at importere energi med medfølgende afhængighed af leverandører, prissvingninger osv.«
Tænketankens analyse vurderer, at »ved optimal brug af eksisterende teknologier kan danske virksomheder realisere potentialer, som kan medføre en reduktion i omkostningerne på 5-11 milliarder kr. Det svarer i lønkroner til en besparelse på mellem ni og 19 kr. pr. arbejdet time.«
Tænketanken ser dermed også initiativerne som et vigtigt redskab til at løfte dansk erhvervslivs konkurrenceevne. Forudsætningen er, at politikerne »indretter rammevilkårene for virksomhederne sådan, at vi som samfund kan få mest muligt ud af vores grønne førerstilling«.
3F håber, at analysen kan blive et input til forhandlingerne om det finanslovsforslag, som regeringen ventes at fremlægge i meget nær fremtid.
»Jeg håber meget, at gode kræfter under forhandlingerne kan sørge for, at vi igen får snuden ned i sporet og sikrer, at der er de nødvendige økonomiske midler til, at Danmark stadig kan være udviklingsmæssigt og teknologisk i front på disse områder,« siger Per Christensen.

