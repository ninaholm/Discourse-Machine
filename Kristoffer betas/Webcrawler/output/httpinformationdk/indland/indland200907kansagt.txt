Man kan sagtens gå over gevind i jagten på sundhed
Sundhedsbølgen er i fare for at blive en moderne form for moralisme, mener sundhedsguruen Chris MacDonald. Derfor vil han kun inspirere og motivere til det sunde liv, og så må folk selv bestemme, om de vil leve usundt og inaktivt. Men så skal de heller ikke pive, når de betaler prisen
'Hvis man er ved at lave en broccoli-rosenkålssmoothie med sojamælk til morgenmad, så er man gået for fucking langt,' siger Chris MacDonald.


 »Den største undskyldning for ikke at træne er, at man ikke har tid. Men man kan sagtens træne og samtidig svare på e-mails. Det er fantastisk,« siger Chris MacDonald og klikker cykelskoene ind i kondicyklen, der står midt i hans lejlighed. I et arrangement, der ville være Storm P. værdigt, har han stablet sin bærbare computer op på skokasser foran sig og tapet et trådløst tastatur fast til cyklen.
»Forskning viser, at man stadig arbejder effektivt, når pulsen er på 65-75 pct. af maksimumpulsen. Måske endda mere effektivt og kreativt, end når man sidder i en stol,« fortæller han, mens han hamrer rundt i pedalerne og slår med den ene finger i tasterne.
Smutvejen til motion er fanget i en kort video på Politikens hjemmeside, der blot er en af mange platforme, hvor sundhedsguruen Chris MacDonald giver gode råd om kost og en aktiv hverdag. Kodeordet er balance, og derfor slutter videoen med et forbehold, så de mest skeptiske ikke bliver skræmt væk.
Os og dem
»Nogle vil måske sige 'hold kæft, hvor er det langt ude'. Men det er næsten umuligt at få motion ind i en hverdag med børn, bil og business. Så må man tænke ud af boksen.«
Danskerne har aldrig været mere optaget af træning, ernæring og vægttab end nu, og det gælder ikke kun på det personlige niveau. De første overskrifter om, hvad fede, inaktive rygere koster samfundet, har for længst fundet vej til forsiderne.
Så er sundhedsbølgen blevet en form for moralisme, hvor samfundet viser vej til 'den rigtige livsstil', spørger Information Chris MacDonald - over en danskvand.
»Det vil der altid være fare for. Vi mennesker er flokdyr, som desværre altid er tiltrukket af at dele sig op i 'os og dem'. Sådan er det nok allerede inden for det her,« svarer han.
Chris MacDonald bliver ofte inviteret ud på arbejdspladser for at inspirere til et sundere liv. Den modstand, han ofte møder, har overbevist ham om, at mange er trængt i forsvarsposition. For eksempel når han er ude at tale for 1.000 håndværkere på én gang.
»Når jeg kommer ind i rummet, er der en stemning, og det er ikke på den positive måde. Jeg kan bare mærke, at de tænker: 'Åh gud, nu skal vi høre på ham'. Det kunne kun blive værre, hvis jeg kom sammen med Ole Henriksen (den danske skønhedsguru i Los Angeles,  red .),« siger han med et glimt i øjet. Men budskaber er alvorligt nok.
Som samfund har vi et problem, selv om vi er ved at blive sundere, og flere og flere mennesker dyrker motion, mener Chris MacDonald. For der er ved at danne sig en sundhedselite, der har det rigtige tøj, det rigtige udstyr og den rette krop, og så bliver resten af samfundet skræmt væk.
»Og når folk er presset i forsvar, kan du lige så godt spare penge på kampagner, for så bliver det en del af deres identitet at være imod.«
De fede dovne
Chris MacDonald taler dansk med dreven amerikansk accent, som bliver krydret med engelske udtryk, når han bliver ivrig og ikke har tid til at finde de danske ord.
Han er født og opvokset i USA, men har de sidste ti år boet i Danmark. Han er veltrænet uden at være svulmende muskuløs, men som ung var han tynd og fejlernæret. Som så mange andre amerikanere levede han af fastfood og cola.
Men hvor hans krop reagerede ved kun at veje 41 kilo, suger andre kalorierne til sig. Mange mennesker er genetisk disponeret for fedme, og derfor mener Chris MacDonald, at der dels er behov for oplysning om, at de fede ikke nødvendigvis bare kan tage sig sammen, droppe den usunde mad og løbe sig en tur. Der er behov for forskning i, hvad man kan gøre for at forhindre fedme, før det går galt. 90 pct. af folk, der taber sig, tager al vægt på igen, fortæller han.
- Kan man ikke bare sige, at nogle mennesker er fede, og sådan er det bare?
»Det er jeg også en stor fortaler for. Men problemet er, at jeg arbejder også med mennesker, som er overvægtige, og jeg har sjældent mødt nogen i enrum, som har det godt med sig selv, selvom andre siger, det er okay.«
- Hvad med dem, der ikke gider tænke på, hvad de spiser og vejer hele tiden. Et det et problem?
»Ikke for mig personligt. Jeg kan godt forstå, at der er mange mennesker, som melder sig ud af det her, og det respekterer jeg.«
Samfundet har et ansvar for at fortælle, at rygning og den forkerte kost koster liv, men det har de sidste 50 års sundhedsoplysning slået på. I dag ved folk godt, at for mange kalorier er skidt, og gulerødder er godt, så derfor bliver de trætte af at høre på det, mener Chris MacDonald.
»Det er en form for mission for mig, at de folk får en chance for at få problematikken præsenteret uden løftede pegefingre og uden at få mere dårlig samvittighed, end de har i forvejen. Så de får svar på, hvad de kan få af positive gevinster, ud over at undgå sygdom. I sidste ende er de fleste interesserede i at få mere energi i deres liv.«
Sprængfyldt
De sidste femten år har deltagerantallet i Copenhagen Marathon ligget omkring 5-6.000 kvinder og mænd, men i år slog løbet rekord med mere end 10.000 deltagere. Næste år forventes der 15.000 deltagere.  Kernesund Familie -bøgerne har solgt i mere end 130.000 eksemplarer og skabt omfattende debat om den sundeste måde at leve på. Kun 23 procent af danskerne ryger i dag, og tallet fortsætter med at falde hvert år.
Men der er også mange, der har prøvet at ride med på sundhedsbølgen og er faldet af undervejs, forklarer Chris MacDonald.
»Mange mennesker ender med at sige, at det ikke er noget for dem, fordi det lyder bedre. 'Jeg kan ikke' lyder som om, man er svag.«
Men der er ikke noget, der hedder 'kan ikke'. I stedet skal man sige, 'jeg kan ikke lige nu' og finde ud af, hvad der skal til, og så give det et forsøg mere, forklarer han.
Dog skal alting gøres med måde, for sundhed handler også om, hvordan vi trives som mennesker.
»Og nogle af de ting, som er pisse sjove her i livet, er bare ikke de mest sunde. Dem skal der også være plads til. Så man kan sagtens gå over gevind i forsøget på at være sund. Hvis man er ved at lave en broccoli-rosenkåls-smoothie med sojamælk til morgenmad, så er man gået for fucking langt.«
Husk i morgen
-Hvorfor ikke bare have det godt i stedet for hele tiden at fokusere på, hvad vi spiser og vejer?
»Det er rigtigt, at man taler om carpe diem, grib dagen. Der skal være plads til at fyre den af. Men hvis man gør de ting, som på kort sigt giver en optur - alkohol, smøger, en stor rød bøf og en halv flaske vin - så giver det på længere sigt en nedtur. Allerede dagen efter har man det dårligt. Man har fire-fem gode timer, og så betaler man regningen i 24. Det er ikke et én til én-forhold.«
Selv lever Chris MacDonald sundt i dag for at have det bedre i morgen. For ham gør det ingen forskel, om man kan leve et par år længere, for man kan stadig blive syg eller kørt ned af en bus, som han siger. Forskellen er, hvor meget liv, vi har tilbage, når vi runder de 50 år.
En sund livsstil giver mere energi, og det påvirker vores humør, motivation og livslyst, forklarer han. Om man har lyst til at udfordre og udforske.
»Hvis man ikke orker det, hvis man kun lige kan slæbe sig igennem dagen ved at se frem til at drikke et par øl om aftenen, så har man for lidt energi. Det vil jeg sige, at livet er for kort til.«
Chris MacDonalds egen far har ændret sit liv meget de sidste seks år, og det har han vundet meget ved:
»Når han kigger tilbage, siger han: 'Jeg er ikke gået glip af nogen år af mit liv, men jeg er fandme gået glip af mit liv i mange år.' Fordi han ikke var åben for at høre og gøre noget ved det.«
Betal prisen uden brok
Chris MacDonalds amerikanske opdragelse fornægter sig ikke, når han uden falsk beskedenhed beskriver sin egen succes som sundhedsguru i Danmark. Men han er også opmærksom på ikke at overdrive, og han er ivrig efter at forklare den balance, der giver det sunde liv.
- Føler du dig selv som moralist?
»Det er noget, jeg er meget bevidst om. Jeg tænker hele tiden over, hvordan jeg kan begrænse det og have fokus på ikke at virke moraliserende og hellig. Det kommer nok fra min opdragelse. Jeg kommer fra en familie, der ikke har meget fokus på det her. Jeg tror, det er en gave for mig, at de hele tiden har gjort mig bevidst om, at det også er okay ikke at spise broccoli. Jeg har haft nogle mennesker omkring mig, som hele tiden har mindet mig, at man kan gå for langt med det her.«
- Er det et problem, hvis folk vælger at spise fedt og dø ungt?
»Nej, ikke i min verden. Jeg er bare ikke sikker på, man kan finde særligt mange mennesker, som virkelig har det sådan. Og jeg tror, det er endnu sværere at finde mennesker, som stadig har det sådan, når the shit hits the fan.«
Feltet er fyldt med kække ryttere, inden de krydser startlinjen, advarer Chris MacDonald med et engelsk udtryk. Han har intet problem med folks valg af livsstil, men så må de også stå ved konsekvenserne, når det går galt.
»Jeg synes, det ville være sundt for en person at få lov at hvile i den holdning, hvis det virkelig er deres holdning. Men det betyder også, at når de har været forkrøblede af en eller anden sygdom i et år, når de har smerter og drukner i deres egne lunger, så må de heller ikke pive der.«

