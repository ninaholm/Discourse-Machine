Ny chef for forsvaret hentet i NATO
Efter flere uger uden en forsvarschef er der nu sat navn på efterfølgeren til Tim Sloth Jørgensen. Den nye forsvarschef har repræsenteret Danmark i NATO. Den afgåede Tim Sloth skal varetage Afrika-opgaver for en løn på ca. en million kr.
57-årige Knud Bartels, søn af ambassadør Eyvind Bartels, blev i går udnævnt som ny forsvarschef efter den belastede Tim Sloth Jørgensen, der selv valgte at gå efter en skandale om forsøg på at hemmeligholde en bog, som forsvarets så selv over til arabisk.


 Den nye forsvarschef hedder Knud Bartels. Det offentliggjorde statsminister Lars Løkke Rasmussen (V) på sit ugentlige pressemøde i går. Knud Bartels har hidtil været Danmarks militære repræsentant i NATO i Bruxelles.
Den nye forsvarschef er 57 år og har titel af generalløjtnant. Knud Bartels overtager titlen som forsvarschef et par uger efter, Tim Sloth Jørgensen trak sig fra jobbet. Det skete i kølvandet på skandalen om den omstridte jægerbog af tidligere jægersoldat Thomas Rathsack.
Lars Løkke Rasmussen hæfter sig blandt andet ved, at den nye forsvarschef kan sidde frem til 2012, og at Knud Bartels har stor erfaring. Det kan både hjælpe i forhold til indsatsen i Afghanistan og få forsvaret på ret køl efter skandalen om jægerbogen.
»En hovedopgave bliver at genoprette tilliden til og respekten for Forsvarskommandoen i kølvandet på de sager, vi så oprullet for få uger siden,« sagde Lars Løkke.
Sagen om den omstridte jægerbog førte ud over Tim Sloth Jørgensens afgang til, at to chefer i Forsvarskommandoen blev sendt hjem for dels at oversætte bogen til arabisk og lække den til pressen. Forsvarets auditører undersøger i øjeblikket sagen nærmere.
Gik med milliongage
Tidligere forsvarschef Tim Sloth Jørgensen skal i fremtiden bl.a. stå for »samtænkning« af den civilmilitære indsats i Afrika for sin milliongage. I et brev til partierne bag forsvarsforliget skriver Søren Gade, at Tim Sloth Jørgensen i sin nye stilling som såkaldt kommitteret i Forsvarsministeriet vil »stå til rådighed for samtlige ministerier og i den forbindelse kunne varetage større og krævende opgaver for statsadministrationen«.
Flere partier har undret sig over, at Tim Sloth Jørgensen fortsætter med uændrede løn- og pensionsforhold på trods af, at han selv valgte at fratræde stillingen som forsvarschef i kølvandet på skandalen. Specielt da Forsvarsministeriet hidtil, uden større militær præcision, kun har kunnet forklare, at den nu tidligere forsvarschef skal »løse opgaver«. ritzau

