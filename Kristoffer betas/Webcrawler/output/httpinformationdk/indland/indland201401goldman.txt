Goldman Sachs får deadline for særrettigheder
Når DONG kommer på børsen, er det slut med Goldman Sachs’ særrettigheder, afslører Bjarne Corydon. DF og EL vil dog stadig gerne se hele aftalen med den amerikanske investeringsbank


 
	Finansminister Bjarne Corydon (S) slår nu fast, at Goldman Sachs’ omstridte særrettigheder ved det delvise køb af DONG kun gælder frem til den forventede børsintroduktion.

	Selv om finansministeren stadig hemmeligholder aftalen om særrettighederne eller den såkaldte aktionæroverenskomst – da den indeholder »kommercielt følsomme oplysninger« – så oplyser han, at Goldman Sachs ikke kan »videresælge« disse rettigheder sammen med aktierne i DONG.

	»Det følger af den betinget indgåede aktionæroverenskomst med de nye investorer, at den vil ophøre ved bl.a. en afsluttet børsnotering. Dvs. at langt de fleste af parternes rettigheder og forpligtelser i henhold til aftalen, herunder den udvidede mindretalsbeskyttelse, der er givet til New Energy Investment (Goldman Sachs, red.), bortfalder ved en afsluttet børsnotering,« oplyser Bjarne Corydon i et skriftligt svar.

	Hvis der ikke gennemføres en børsnotering, vil aktionæroverenskomsten og dermed Goldman Sachs’ mindretalsbeskyttelse bortfalde den 31. januar 2021.

	Mindretalsbeskyttelsen falder også bort, hvis selskabet vælger at sælge aktier, således at dets ejerandel falder under 10 procent.

	Det er særligt Goldman Sachs’ vetoret over udnævnelser i direktionen, ændring af vedtægter samt nye investeringsområder, som kritikere frygter kan komme i karambolage med såvel statens som DONG’s langsigtede interesser.

	Med aftalen investerer Goldman Sachs otte milliarder kroner i DONG Energy via et datterselskab i Luxembourg til gengæld for 19 procent af aktierne, når energiselskabet børsnoteres. De danske pensionsselskaber ATP og PFA indskyder andre tre milliarder kroner.

	Efterlyser den samlede ordlyd

	Bag aftalen fra 2004 om at børsintroducere DONG Energy – og sælge op til 49 procent af selskabets aktier – står alle partier med undtagelse af Enhedslisten og Liberal Alliance. Senest har Dansk Folkeparti imidlertid truet med at stemme imod aftalen, der for øjeblikket behandles i Folketingets finansudvalg som et såkaldt aktstykke.

	»Det er jo en formildende omstændighed, at de her ting udløber, når selskabet kommer på børsen, og staten ikke længere kan styre tingene,« siger Dansk Folkepartis finansordfører, René Christensen, og fortsætter:

	»Men vi er selvfølgelig stadig skep-tiske over for, hvorfor Goldman Sachs i første omgang skal have særrettighederne. En investeringsfond er jo kortsigtet og kan have interesse i at gennemtvinge nogle dispositioner, som gør DONG mere attraktivt ved børsintroduktionen og dermed få et større afkast. Men nogle dispositioner som måske er gode på kort sigt men ikke helt så gode på lang sigt for DONG.«

	Enhedslistens finansordfører, Frank Aaen, hæfter sig ved, at finansministeren endnu ikke har fremlagt hele aftalen og stadig taler om, at »eventuelle krav og forpligtelser parterne imellem opstået i medfør aftalen før børsnoteringen« også vil bestå efter denne.

	»Det er godt, at den kendte udvidede mindretalsbeskyttelse tilsyneladende bortfalder ved en børsintroduktion, men modsat er der aftaler og bestemmelser, som fastholdes efter børsnoteringen. Og det ved vi stadig ikke, hvad er, blot at det kan være aftaler, der indgås mellem staten og Goldman Sachs før børsnoteringen. Derfor er det afgørende at kende aktio- næraftalens samlede ordlyd og have kontrol med, hvilke særbestemmelser Goldman Sachs kan beholde efter en børsnotering,« siger Frank Aaen.

	DONG skal efter planen børsnoteres i 2018.

