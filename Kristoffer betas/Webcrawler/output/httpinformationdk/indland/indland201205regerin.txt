Regeringens tredje vej
Regeringen forsøger sig med et bud på en ’tredje vej’ i den økonomiske politik. Flertallet har den langtfra på plads endnu


 Europaminister Nicolai Wammen (S) var i DR2’s Deadline den anden aften. Her blev han spurgt af værten, Nikolaj Sommer, hvorvidt den danske regering foretrækker den tyske nedskæringsvej a la Angela Merkel eller den franske investeringsvej a la François Hollande som vejen ud af den økonomiske krise. Nicolai Wammen svarede, at den danske regering foretrækker en blanding af de to. Det er denne ’tredje vej’ mellem spare- og investeringspolitik, som statsministeren og regeringens to øvrige partiledere forsøgte at komme på banen med i går med lanceringen af deres 2020-plan. Det var med andre ord buddet på den røde spareplan, som regeringen ikke formåede at lancere ordentligt ved sin dannelse, som vi så med 2020-planen.
I erkendelse af at regeringen med socialdemokratiske og folkesocialistiske øjne er kommet til at se vel rigeligt blå ud i sin accept af VK-regeringens økonomiske forudsætninger, sit glødende forsvar for stramningerne i finanspagten og sin lige så ihærdige afvisning af en skat på finansielle transaktioner, er håbet, at 2020-planen kan være med til at vise danskerne, hvad forskellen på VK-regeringen og den nye centrum-venstre-regering egentlig er. Og ifølge regeringen er den, at SRSF reformerer for at investere og ikke for at bruge pengene på privatforbrug og skattelettelser.
Pisken bliver til gulerod
Regeringen bebudede allerede i sit regeringsgrundlag, at den økonomiske politik bygger på VK-regeringens ditto i bredeste forstand. Det ser man i 2020-planen, ved at regeringen overtager VK’s mål for væksten i det offentlige forbrug på 0,8 pct. samt en formulering om, at det offentlige forbrugs andel af BNP skal falde fra det rekordhøje niveau i 2009 på 29,75 pct. til »under 27 procent«.
Men hvordan adskiller planen sig så fra VK’s? Det gør den ved ikke bare at balancere i 2020, sådan som den slags planer har for vane. Regeringen går videre end til at lukke hullet i statskassen – den skaffer – via reformer (og dermed bl.a. nedskæringer) – flere midler, som den så kan geninvestere i velfærd og uddannelse.
Sådan lyder SRSF’s opskrift på en ’tredje vej’, og på den måde bliver pisken til gulerod.
Dramatisk efterår venter
Ved gårsdagens lancering af 2020-planen var Enhedslisten som det eneste parti orienteret om planens indhold på forhånd. Men det forhindrede ikke støttepartiet i at kritisere den. Finansordfører Frank Aaen afviser totalt, at en stigning i det offentlige forbrug på 0,8 pct. er nok. Det er alt for lavt, mener han. I det hele taget er Enhedslisten uenig i regeringens præmisser for 2020-planen og uenig i retsningslinjerne for de planlagte reformer af førtidspension, kontanthjælp og skat.
Regeringen må derfor vende sig mod Venstre for at få sit flertal på plads. Og Venstre var da også de mest afdæmpede i deres kritik af 2020-planen. Formand Lars Løkke Rasmussen glædede sig over, at regeringen forudsætter en vækst på 0,8 pct. Til gengæld vil han have indflydelse på, hvordan pengene skal bruges.
Det samme vil Enhedslisten. Få timer efter 2020-planen var fremlagt i Statsministeriet var budgetloven til behandling i folketingssalen. Her forsøgte Venstres medlemmer at presse Enhedslistens Frank Aaen på, hvorvidt støttepartiet reelt kan finde på at trække tæppet væk under regeringen ved efterårets finanslovforhandlinger. I debatten valgte Frank Aaen en formulering, som er værd at bide mærke i: »Vi har sagt gentagne gange for dem, der følger med i dansk politik, at hvis regeringen laver en masse dårlige aftaler med Venstre, så bliver finansloven dyrere. Vi har ikke sagt, at vi stemmer imod. Vi siger bare: Så bliver den dyrere.«
Regeringen har dog en smule elastik, idet Enhedslisten ikke har krævet – og ikke officielt kræver – at reformerne skal kompenseres krone for krone.
Derfor er vejen for regeringen, sådan som den hele tiden har set ud: At lave reformerne med de borgerlige og derefter lede efter metoder til at kompensere Enhedslisten på passende vis.

