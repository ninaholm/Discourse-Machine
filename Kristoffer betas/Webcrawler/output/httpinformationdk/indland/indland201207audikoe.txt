Audi kører om hjørner med Københavns Kommune
Bilproducenten Audi bruger i disse dage Christiansborg Slotsplads til at lancere sin nyeste bilmodel. Det er ellers stik imod den aftale, firmaet indgik med Københavns Kommune, siger områdechef, der nu vil undersøge sagen nærmere
Audi og Københavns Kommune er ueninge om, hvorvidt bilproducenten må bruge Christiansborgs Slotsplads til at markedsføre deres nye bilmodel


 København lægger i disse dage offentligt rum til verdenspremieren på den nye Audi. Store reklamer i bybilledet lokker folk til at drage til Ofelia Beach ved Skuespilhuset eller til Christiansborg Slotsplads, hvor de kan få lov at se og røre en fabriksfrisk rød Audi A3. Men ifølge Københavns Kommune, har Audi har ikke fået tilladelse til at præsentere deres ny bilmodel foran Folketinget.
»Hvis Audi havde spurgt os, om de måtte lancere en ny bilmodel på Christiansborg Slotsplads, så havde de fået nej,« siger Jesper Sejerø, der er områdechef i Københavns Kommunes afdeling for byliv, der i sin tid behandlede Audis ansøgning om at bruge offentlige pladser i København. Firmaet har tidligere haft events i byer som Barcelona og London, hvor man også lancerede nye bilmodeller. Men det var ikke meningen i København, forklarer Jesper Sejerø:
»Denne gang ville Audi vise, hvad de kunne indenfor den nyeste teknologi omkring miljøvenlige og klimaansvarlige biler, genanvendelse og el og brint,« siger Jesper Sejerø.
De grønne ambitioner gik fint i spænd med Københavns Kommunes værdier.
»Vi vurderede, at det stemte fint overens med det, som vi som kommune gerne vil fremme, og derfor fik de lov,« siger Jesper Sejerø.
På pladsen har Audi da også en installation, hvor man kan høre mere om bilmærkets kommende letvægtskarosseri eller se en hybridbil, der delvis kører på el. Men Audi har altså ikke fået tilladelse til at bruge pladsen foran Folketinget til at præsentere en ny bil.
»Hvis de begynder at lancere en ny model på Christiansborg Slotsplads, så har de kørt om hjørner med os. Det var ikke det, vi havde aftalt,« siger Jesper Sejerø, der nu vil undersøge sagen nærmere
Ikke audi-stil
Lanceringen af Audi A3 er en del af en større event, hvor Audi samler tusindvis af deres forhandlere fra hele verden til et møde i København, hvilket ifølge Wonderful Copenhagen skaffer byen cirka 10.000 overnatninger.
I København skal forhandlerne socialisere og ikke mindst prøvekøre den ny Audi A3, der står klar i flere hundrede eksemplarer i Kastrup Lufthavn. Audi mener ikke, at de har kørt om hjørner med nogen.
»Vi har hele tiden sagt, at vi ville præsentere vores bil som en del af det forhandlermøde, vi holder i København« siger Annkatrin Hentsch, der er projektleder på Audis lancering af den ny A3. Audi valgte København til lanceringen, fordi byen er miljøvenlig og moderne.
»Det er en progressiv by til en progressiv bil,« siger Annkatrin Hentsch, der er overrasket, over den kritik, Information forelægger hende:
»Vi har kontrakter for det hele. At flyve 3.800 personer ind fra hele verden uden at have de officielle aftaler i orden, ville ikke være Audi-stil,« siger Annkatrin Hentsch.
Jesper Sejerø afviser dog, at lanceringen af den ny model var en del af aftalen.
»Det er ikke rigtigt. Det er i direkte modsætning til, hvad vi har diskuteret ved møder. Det var ikke meningen, de skulle præsentere deres bil, det var meningen, de skulle præsentere, hvad de kunne på den tekniske front. Så det stiller jeg mig uforstående overfor,« siger Jesper Sejerø.
Han henviser til det notat som han skrev til København Kommunes Teknik- og Miljøudvalg i januar 2012, da Audis ansøgning om at afholde arrangementet (et Dealer Meeting) i København skulle godkendes. Her står:
»Temaet for tidligere Dealer Meetings der fx har fundet sted i London og Barcelona har bl.a. været lancering af nye bilmodeller. Det ville forvaltningen klart have sagt nej til. I dette tilfælde er fokus på de teknologiske muligheder, og derfor har forvaltningen fundet at værdien for København, og hensynet til borgerne vejer tungere end den eksponering, Audi får i form af logoer mm, der vil være en del af eventen.«

