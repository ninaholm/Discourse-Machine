K giver de radikale kold skulder
Konservative afliver nu den radikale drøm om et bredt samarbejde forankret i en SR-regering. 'Naivt og useriøst' lyder det fra Henriette Kjær


 Det bliver efter alt at dømme svært for Margrethe Vest-ager og de radikale at få indfriet ønsket om en SR-regering uden om SF. For de konservative melder klart ud, at det ikke bliver dem, der opfylder den radikale drøm om et bredt samarbejde hen over midten med Helle Thorning-Schmidt (S) for bordenden.
"Det gør vi selvfølgelig ikke. Radikale er ude på et helt forkert spor, som bærer præg af en 90'er-romantik. Mar-grethe Vestager udviser en helt misforstået loyalitet over for Socialdemokraterne," siger politisk ordfører Henriette Kjær.
Hun mener, at de radikales ambitioner om reformer på både arbejdsmarked og skat harmonerer langt bedre med de borgerlige og peger desuden på, at R desuden har lavet både trafikforlig og jobplan sammen med VK. Derfor giver hun ikke noget for den seneste præcisering af, at SR er kernen for de radikale:
"Det er naivt, forvirrende og useriøst. Politikken er en anden, end den bogstavkombination, hun støtter sig op ad, og det vil befolkningen opdage," siger Henriette Kjær.
Den konservative ordfører spår heller ikke de radikale store chancer for at samarbejde med Helle Thorning-Schmidt uden at få Villy Søvndal med i købet:
"Helle Thorning er næppe interesseret i at lave noget alene med de radikale, som er blevet et mindre parti. Hun har brug for et stort stærkt parti som SF, der naturligvis vil kræve betydelig indflydelse," siger Henriette Kjær.
Hos de konservative går man fortsat efter en VK-regering med støtte fra DF efter næste valg.
"Vi har været meget glade for samarbejdet med DF, og med de radikale meldinger ser vi ikke dem som noget alternativ," siger Kjær. 
Den konservative reaktion kommer dog ikke bag på den radikale næstformand Morten Østergaard. Han understreger målsætningen om at bryde blokpolitikken, og at det bedst gøres med Helle Thorning-Schmidt i spidsen.
"Hvad der derudover sker, må vi se i de kommende år," siger han.
Ifølge Morten Østergaard er den konservative melding forventelig:
"Ingen drømmer om, at konservative skulle antyde andet end en forlovelse med DF på den her side af et valg," siger han.
Heller ikke Østergaards gruppefælle Johs. Poulsen, lader sig anfægte af Henriette Kjærs afvisning.
"Jeg har gennem mine 30 år i politik hørt så mange sige, at noget var naivt, men som få år efter viste sig at blive en kendsgerning," siger han. Johs. Poulsen hæfter sig ved, at der sandsynligvis er tre år til et valg, og at de seneste to år har budt på betydelige bevægelser i dansk politik.
Damp ud af kedlerne
Johs. Poulsen har sammen med Morten Helveg Petersen været stærkt kritisk over for den radikale åbning til SF, som Margrethe Vestager lancerede i weekenden, men blev dæmpet tirsdag, da gruppen efter et langt møde samlede sig om at mene, at SR er 'kernen', og at 'man derudover ikke udelukker noget'.
"Det betyder, at der igen står en kattelem åben," siger Johs. Poulsen om muligheden for et samarbejde med de borgerlige.
Adspurgt til, hvorvidt Johs. Poulsen selv har bidraget til krisen med sin offentlige kritik af ledelsen, lyder det: "Jeg har i hvert fald ikke været med til at skabe gravens ro. Måske skal der en form for krise til, for at man når til noget godt. Nu har vi fået lukket dampen ud af kedlerne," siger han og roser Margrethe Vestager og betoner, at han bakker hende 100 procent op. Ganske i modsætning til krisens ophavsmand, Simon Emil Ammitzbøll, som i går besluttede, at han ikke længere vil udtale sig om sit gamle parti og dets strategi.
"Til gengæld håber jeg så, at jeg slipper for utidige invitationer fra Radikale Venstre - det har ingen interesse," siger han om Vestagers gentagne opfordringer til ham om at vende tilbage.


