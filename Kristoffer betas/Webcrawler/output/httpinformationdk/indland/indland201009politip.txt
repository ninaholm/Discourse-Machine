Politiplan: Masseanholdte skulle sidde 12 timer
Ledelsen af Københavns Politi havde fra starten planlagt, at de godt 900 frihedsberøvede i 12. december skulle sidde i 12 timer, før de blev løsladt. Det fremgik af sidste retsmøde i COP 15-sagen
Politiet frihedsberøvede i alt 905 personer, der blev sat i rækker.


 »Det var planen, at de anholdte skulle sidde i 12 timer, men som forholdene er nu, bliver man nødt til at løslade før.«
Således står der i et referat fra en briefing i KSN, Københavns Politis kommandocentral på Politigården under klimatopmødet i december 2009. Briefingen fandt sted kl. 18.00, det vil sige mere end to timer efter, at politidelinger med en knibtangsmanøvre havde administrativt frihedsberøvet godt 900 demonstranter i begyndelsen af Amagerbrogade.
»Politiets klare misbrug af reglerne kan ikke dokumenteres tydeligere,« sagde beskikket advokat Knud Fold-schack under sin procedure på gårsdagens retsmøde.
Foldschack fremhævede, hvordan politiet ifølge politiloven var forpligtet til at lade præventive anholdelser være dels så kortvarige, dels så skånsomme og lempelige som muligt. Men den på forhånd fastlagte plan om, frihedsberøvelsen skulle vare i fulde 12 timer, blev af Fold-schack igen og igen nævnt som det eneste sandsynlige svar på, hvorfor politiet ikke straks efter masseanholdelsen kl. 15.26 løslod de 500-700 demonstranter, der helt åbenbart ikke havde noget med den sorte blok at gøre. Det var 15-20 deltagere i den sorte blok, der ved Børsen havde knust ruder samt kastet med sten og knaldfyrværkeri, og samme gruppe kastede ligeledes sten mod Udenrigsministeriet, da de var gået over Knippelsbro.
Hvis ikke retten finder frihedsberøvelsen kl. 15.26 af de 905 demonstranter uberettiget og dermed ulovlig, så må anholdelsen af 500-700 af demonstranterne i hvert fald være ulovlig et kvarters tid senere, hvor det ifølge Fold-schack var lykkedes politiet at få adskilt den sorte blok fra de øvrige demonstranter i politiets knibtang.
12-timers-planen var også forklaringen på, hvorfor politiet ikke løslod folk, da demonstrationen ude ved Bella Center var forbi. I stedet fik alle de godt 900 frihedsberøvede strips på fra kl. 15.46, hvorefter de blev sat i de meget stressende og ydmygende lange 'futtog' på Amagerbrogades iskolde asfalt.
»Det var helt uforståeligt. Der var absolut ingen risiko for uro, og den sorte blok var for længst skilt ud,« sagde Foldschack, der hele tiden henviste til politiets egne indberetninger og taktiske logs fra den 12. december.
Ro ved Ravelinen
Advokat Christian Dahlager argumenterede i sin procedure for, at politiets indgreb var ulovligt, fordi de godt 900 frihedsberøvede ikke havde været til fare for den offentlige orden, således som politilovens paragraf otte kræver.
Da den del af demonstrationen, der senere blev frihedsberøvet, passerede restaurant Ravelinen ved Stadsgraven mellem Christianshavn og Amager, kom de udstationerede betjente langs med ruten med en klar melding til KSN: »Alt er roligt ved Ravelinen.«
Derfor havde politiet ifølge Dahlager ikke belæg for at gribe ind og masseanholde de godt 900 demonstranter få minutter senere. Tværtimod var det »en grov krænkelse af de pågældendes elementære frihedsrettigheder,« som politiet ellers ifølge politiloven er forpligtet til at beskytte.
Ifølge Dahlager var »det mest grove« ved politiets indgreb, som blev besluttet af KSN omkring kl. 15, at politiledelsen på dette tidspunkt var helt på det rene med, at der maksimalt var 200-300 deltagere i den påståede sorte blok.
»Dette tal optræder ikke bare én, to, tre, fire eller fem gange, men rigtig mange gange,« sagde Dahlager om politiets materiale fra lørdagen, som det i øvrigt »havde holdt hårdt med« at få udleveret til brug for retssagen.
At Kammeradvokaten senere, det vil sige under retssagen, har fremlagt et foto, hvorpå man omhyggeligt har talt 1.250 sortklædte demonstranter, afviste Dahlager som »useriøst«.
»Man kan ikke skrue antallet af sortklædte i vejret i takt med et stigende behov for at retfærdiggøre indgrebet,« sagde han.
Daværende chefpolitiinspektør Per Larsen, der havde det øverste politiansvar under klimatopmødet, sagde allerede den 12. december om aftenen til tv-nyhederne, at eventuelt uskyldige anholdte bare kunne søge erstatning. En sådan udtalelse viste, mente Dahlager, at masseanholdelsen var »en bevidst, kynisk og kalkuleret beslutning«. Det net, som politiet smed ud den 12. december i et forsøg på at fange de måske 15-20 uromagere, der havde knust ruder og kastet med sten, var alt, alt for stort. Og derfor udgjorde masseanholdelsen den 12. december ifølge Dahlager »en »særdeles grov og uanstændig krænkelse af uskyldige borgere.«
Dommen i COP 15-sagen er bebudet til den 29. oktober 2010 kl. 12.30.

