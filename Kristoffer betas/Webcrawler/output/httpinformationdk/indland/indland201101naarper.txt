Når personer er vigtigere end politik
Nyhedshjulet og mediemøllen kører hurtigere og hurtigere - ofte med personsager. Men er det mediernes skyld, eller bærer politikerne en væsentlig del af ansvaret?


 Det er populært blandt nogle politikere at forklare visse hændelser som resultatet af en 'pressehetz'. Specielt i denne tid, hvor den valgkamp, der blev indledt kort efter sidste folketingsvalg, har nået en sådan intensitet, at man skulle tro, at vi skulle stemme på tirsdag. Man hører også udtryk som 'mediernes forfølgelse', når en eller flere politikere kommer i mediemøllen.
Før Henriette Kjær (K) forleden trak sig fra dobbeltposten som gruppeformand og politisk ordfører, og før Lene Espersen (K) trak sig fra posten som leder af Konservative, forsøgte adskillige af deres partifæller at skyde skylden for de stigende problemer og den faldende vælgertilslutning på journalisterne. Det er det nemme automatforsvar - 'det er pressens skyld!'
I Henriette Kjærs tilfælde var det primært dagbladet B.T., der havde førertrøjen på. Avisen havde såmænd blot fundet offentlige retsdokumenter, der bekræftede at den konservative toppolitiker ikke havde styr på den galopperende vanvittige og uansvarlige privatøkonomi, der for flere år siden tvang hende bort fra en ministerpost. Og da B.T. er en tablo-idavis blev historien naturligvis slået stort op, og de, der ikke kan acceptere den danske form for hårdtslående tabloidjournalistik, bør rejse til Storbritannien, hvor intet middel er for lavt, ingen virkemidler for primitive og journalisters indtrængen i kendte folks privatliv ingen grænser kender. På den baggrund er den danske tabloidjournalistik næsten stueren.
Skærpet
Men tonen, overskrifternes størrelse og formuleringer er blevet skærpet i de senere år - i takt med, at den personfikserede journalistik (som oprindeligt var tabloidavisernes varemærke) har bredt sig til andre medier, ikke mindst tv og ikke mindst i den politiske dækning. Det kan man vælge at begræde, men ansvaret ligger i lige så høj grad hos politikerne selv. Deres markedsføring er personfikseret. Fra 'Simply the best' og Lene Espersens usmagelige promovering af sig selv, over dyrkelsen af det nye pæne og renskurede par Thorning/ Søvndal, til de store partiers accept af at forlade den pæne, demokratiske og næsten kollektive gammeldags debatform til fordel for 'dueller' eller 'topmøder' mellem to mennesker, der har opgivet den saglige argumentation til fordel for den underholdende hanekamp.
De journalistiske afsløringer eller mediernes påpegning af åbenbare fejl hos enkeltpolitikerne vil her i web-æraen på sekunder replikeres i samtlige andre medier. På minutter er det tophistorien i TV 2/News, nyhedshjulet ruller ubønhørligt og selvforstærkende. Og hvis tingene ikke lynhurtigt dementeres eller undskyldes forstærkes den nedadgående mediespiral. Det var ikke medierne, der fældede Lene Espersen, det gjorde hun selv ved at vente 60 dage med at undskylde. Ligesom Kjær fældede sig selv ved at vente flere år med at sætte det overbelånte luksushus til salg og få orden i sagerne.
Hellere mennesker
Der er en symbiose mellem den personfikserede politiske markedsføring og tv's og tabloidpressens behov. Mennesker er mere interessevækkende end væsentlige, men svært formidlede komplicerede problemstillinger. Det er journalistisk børnelærdom, at man skal finde konflikten mellem det magthaverne siger og det, de gør Så ligger den til venstrebenet, når Lene Espersen prædiker faglighed og kompetence og derefter forfremmer sig selv til en post, som hun dengang tydeligvis ikke fattede tyngden i. Det er en ren provokation, når konservative prædiker, at man ikke kan låne sig til velfærd, at den politiske ordfører låner over evne og misligholder sine forpligtelser for at kunne leve i ekstrem velfærd. At medierne så engang imellem bliver overdrevent puritanske og kræver, at politikere skal være en slags overmennesker, der skal holde deres sti renere end steriliserede operationsstuer, er en anden historie.


