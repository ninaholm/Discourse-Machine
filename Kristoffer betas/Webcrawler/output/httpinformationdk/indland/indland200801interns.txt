Intern strid i Socialdemokraterne om Thornings strategi
For første gang stiller fremtrædende socialdemokrater spørgsmålstegn ved partiformand Helle Thorning-Schmidts politik og strategi under valgkampen


 Københavns socialdemokratiske overborgmester, Ritt Bjerregaard, har sat sig i spidsen for et angreb på den kurs, som endte med det dårligste valgresultat for partiet i over 80 år.
Selv fastholder Helle Thorning-Schmidt, at det var rigtigt at vælge temaet velfærd i stedet for skattelettelse som valgstrategi. Og partiformanden har i hvert fald ikke tænkt sig at møde op til det åbne debatmøde i 'Den Røde Skole', som Ritt Bjerregaard sammen med blandt andre sin københavnske lokalformand, Jan Salling, og filmproducenten Peter Aalbæk Jensen inviterer til på hjemmesiden for Socialdemokraterne i København. 
Initiativet har allerede nu fået så mange tilmeldinger, at man må finde nye lokaler. Men det bliver altså ikke med deltagelse af S-formanden.
"Jeg er meget uenig i deres kritik af den hidtidige politik. Vi stillede danskerne over for et reelt valg. Efter valget har det vist sig, at man ikke både kan få skattelettelser og bedre velfærd. Så havde statsministeren ikke behøvet at løfte pegefingeren i sin nytårstale og formane de offentligt ansatte om, at nu skulle de vise mådehold," siger Helle Thorning-Schmidt.
Kortslutning
Til gengæld melder både uddannelsesordfører Christine Antorini og arbejdsmarkedsordfører Thomas Adelskov deres ankomst til det første debatmøde den 31. januar. 
"Jeg synes, det er en rigtig god idé, at medlemmerne, tillidsfolk og folkevalgte diskuterer partiet, og hvordan vi får skaffet større opbakning bag Socialdemokraterne ved det næste valg. Nogle af tingene er rigtige, og nogle af tingene er jeg ikke helt enig i, men det er ikke det vigtige. Jeg synes, at det vigtige er budskabet om, at nu skal der diskuteres politik," siger Thomas Adelskov.
Men Bjerregaards initiativ splitter den socialdemokratiske folketingsgruppe. Sundhedsordfører Jens Peter Vernersen kalder Bjerregaards opgør med Helle Thorning-Schmidts linje for "endnu et politisk stunt fra den kontroversielle politiker", og fødevareordfører Bjarne Laustsen er tilsvarende kritisk.
"Det virker som utidig indblanding at komme med det nu, når ledelsen har lagt op til en åben proces, det virker som en kortslutning," siger han. 


