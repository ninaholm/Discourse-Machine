Universiteterne har ophobet kæmpeformuer
De danske universiteter har øget deres formuer markant de sidste fem år. Pengene skal skabe sikkerhed i dårligere tider, lyder forklaringen. Forskere mener, at universiteterne tænker mere i penge og magt end i forskning og uddannelse
Københavns Universitet har fordoblet sin formue på fem år  til godt 730 mio. kr., mens DTU's nettoværdi er på to mia kr., da som et af de eneste universiteter også ejer deres egne bygninger. Her ses hovedtrappen og indgangen til festsalen på Københavns Universitet ved studiestart i september i år.


 Universiteterne har fået rigtig mange flere penge på kistebunden fra 2005 til 2009. Copenhagen Business School har seksdoblet sin formue, Aalborg Universitet har fire gange så stor en formue, mens Aarhus Universitet har mere end tre gange så meget sparet op.
Det viser pengestrømsundersøgelsen Follow the Money iværksat af Dansk Magisterforening, og den er en del af et større forskningsprojekt på DPU under Aarhus Universitet.
Når universiteterne har været i stand til at spare op, skyldes det, at de modtaget 40 procent flere midler i perioden, mens udgifterne kun steget med 32 procent, forklarer Rebecca Boden, professor i kritisk revision på Wales University og har lavet den økonomiske analyse af universiteternes værdier minus deres gæld. En mindre del af væksten skyldes, at bygninger og jord er blevet mere værd fra 2005 til 2009. Danmarks Tekniske Universitet (DTU) er f.eks. over to mia. kr. værd, fordi det som et af de få danske universiteter ejer deres egne bygninger.
Logikken bag opsparingerne er, at hvis regeringen skærer ned, så har universiteterne en reserve at tære på. Men faren er, at universiteterne i langt højere grad tænker sig selv som virksomheder, der har et økonomisk formål frem for en samfundsmæssig forpligtelse, mener Rebecca Boden:
»Spørgsmålet er, hvordan vi ønsker de offentlige midler, som universiteterne råder over, brugt: Skal de gå til at uddanne kandidater og betale forskerlønninger, eller foretrækker universiteterne at beholde dem for at gøre sig mere rige og mægtige?«
Hun bruger Københavns Universitet (KU) som eksempel. Da KU tidligere på året skulle fyre 130 forskere på grund af et underskud på 60-70 millioner kr., mente et mindretal i bestyrelsen bestående af studerende, ansatte og en enkelt repræsentant fra erhvervslivet, at universitetet burde trække på egenkapitalen i stedet for at afskedige folk på naturvidenskab for andet år i streg.
Et flertal fulgte dog KUs private revisors anbefaling om ikke at tære på egenkapitalen, da den helst skulle være på 7,5 procent af omsætningen. KUs egenkapital er kun 6,5 procent.
Det har ikke været muligt at få svar på, hvad der kunne få universitetet til at tære på opsparingen.
Økonomisk usikkerhed
Universitetsloven fra 2003 gjorde, at universiteterne blev selvejende, fik eksterne bestyrelser og et langt større økonomisk ansvar, som blandt andet betyder, at de danske universiteter i dag har private revisionsfirmaer til at lave regnskaber for dem. Det er også dem, der har sat normerne for, hvor stort et beløb et universitet bør have i reserve i forhold til omsætningen.
»Men fordi vi er offentlige institutioner, så er kravene meget mindre end hos private virksomheder,« forklarer Jens Oddershede, der formand for universitetsrektorerne. Rebecca Boden mener, at de private revisorer har fået indflydelse på den måde, universiteterne bliver styret på   jævnfør eksemplet på  Københavns Universitet.
»At gøre penge til en del af universitetets formål er dybt problematisk for den akademiske frihed,« siger Rebecca Boden.
Rektorformanden er uenig: »De private revisionsfirmaer har ikke det helt store at skulle have sagt, men de har til gengæld betydet, at vi har fået et langt større overblik over vores økonomi.«
Jens Oddershede mener, at universiteterne har haft et behov for at opbygge en vis kapital for at sikre sig imod den økonomiske usikkerhed, der er indbygget i, at to tredjedele af universiteternes indtægter i dag er aktivitetsbestemte.
Det betyder, at eksempelvis svigtende ansøgertal til studierne eller frafald kan give store økonomiske udsving. Han ser universiteterne øgede formuer som en stor fordel, fordi det giver dem en større grad af uafhængighed og har gjort universiteterne mere økonomisk ansvarsbevidste.
Rentable fag
Carl Bache, der er formand for forskningspolitisk udvalg i Videnskabernes Selskab, mener, den økonomiske tænkning har smittet af på universiteterne. Han nævner, opdelingen i økonomisk rentable og urentable fag i den seneste strategiplan fra humaniora på Københavns Universitet som eksempel.
»Selvfølgelig skal ledelsen på et overordnet plan forholde sig til de økonomiske realiteter, men der er kommet en snæver økonomisk kassetænkning på universiteterne, og det er et meget dårligt udgangspunkt for sikringen af den nødvendige faglige kvalitet i uddannelserne,« mener Carl Bache.
Universiteternes satsning på særlige forskningsområder i udviklingskontrakter og strategiplaner har medført en skævvridning på universiteterne, hvor den frie grundforskning, der er med til at sikre forskningsbaseret uddannelse, risikerer at blive udsultet, mener Carl Bache:
»Universiteterne skal passe på, at de i deres profileringsiver og i kampen om konkurrenceudsatte midler ikke mister føling med det, der skal drive universiteternes grundfunktioner i længden.«
De voksende formuer skyldes ifølge Jens Oddershede også, at en række universiteter i 2006 fik en kapitalindsprøjtning til at udbetale feriepenge for i tilfælde af, at universitetet skulle gå fallit  en såkaldt statsforskrivning.
»På den måde blev nogle af universiteternes egenkapital kunstigt forhøjet, fordi vi i princippet kun må bruge pengene til det formål,« siger Jens Oddershede.


