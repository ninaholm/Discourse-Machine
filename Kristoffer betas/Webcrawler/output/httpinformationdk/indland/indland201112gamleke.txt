Gamle kendinge i ny våbensag
Den nylige sag om dansk transport af amerikansk tåregas til det egyptiske regime involverer en dansk familie, der i de seneste mange år har været med i flere våbenskandaler


 I sidste uge påviste Amnesty International og DR-nyhederne, at et dansk skib i november forsynede det egyptiske regime med USA-produceret tåregas. Det ske-te samtidig med, at egyp- tisk politi slog hårdt ned på demonstrationer, hvor civile demonstranter omkom.
Flere blev kvalt i de store mængder tåregas, som egyptiske sikkerhedsstyrker brugte i forsøget på at rydde Kairos gader.
Firmaet bag transporten er det amerikanske Nico Shipping, som ledes af den danske direktør Carsten Steenberg. Navnet Steenberg er gennem tiden dukket op i en række internationale våbenskandaler.
I 1986 blev Carstens far, Jørgen Steenberg, ifølge den amerikanske avis Wilmington Morning Star anklaget af de amerikanske myndigheder for at forsøge at smugle mortergranater til Iran og dermed bryde USA’s våbenembargo.
I sagen blev også Carsten Steenberg nævnt som samarbejdspartner, men han blev dog ikke anklaget. Jørgen Steenberg flygtede til Danmark og videre til Sydafrika, hvor han forsatte med at handle med våben.
Det var også i Sydafrika, at familiens anden søn, Michael Steenberg, i 1994 ifølge avisen Mail and Guardian var involveret i en skandale om transport af våben og ammunition til Yemen fra den sydafrikanske våbenproducent Armscor.
Behov for lovændring
I sidste uge kom så Carsten Steenberg i mediernes søgelys med tåregasleverancen til Egypten. Tåregassen blev losset 26. november, to dage efter at kampe mellem egyptiske sikkerhedsstyrker og demonstranter førte til snesevis af døde og flere tusinde sårede.
Ved to transporter tidligere på året sendte Nico Shipping cirka 40 ton våben til Egypten. Transporterne var ikke ulovlige, men førte til diskussion om det paradoksale i, at vestlige rederier og våbenproducenter forsyner brutale regimer med våben til at undertrykke demokratiske bevægelser, som ellers hyldes af vores politikere.
Den seneste våbentransport foregik med coasteren Marianne Danica, der ejes af det danske rederi H. Folmer & Co. Rederiet har i mange år sejlet våben til blandt andet Mellemøsten.
»H. Folmer & Co. har sejlet våben og ammunition helt tilbage fra krigen mellem Iran og Irak,« siger Henrik Berlau, der er forhandlingssekretær i 3F’s transportgruppe.
Han mener, at sagen om tåregas til Egypten understreger behovet for en lovændring, så danske våbentransporter skal forhåndsgodkendes af de danske myndigheder.
På den måde kunne man af hensyn til den egyptiske civilbefolkning have forbudt transporten på Marianne Danica:
»Rederen gør sig ikke nogen moralske foranstaltninger, så det er andre jo nødt til at gøre,« siger Henrik Berlau.

