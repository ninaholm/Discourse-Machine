Finansminister Corydon afviser interne dagpengekrav
Finansministeren vil ikke være med til at ændre dagpengesystemet trods intern uro i Socialdemokraterne
 Flere S-medlemmer peger desuden på, at genoptjeningskravet kan gøres mere fleksibelt som en del af en kommende finanslov. Men det afviser finansminister Bjarne Corydon blankt


 Efter en del spekulation internt i Socialdemokraterne i løbet af ugen slår finansminister Bjarne Corydon (S) nu regeringens holdning fast i sagen om dagpengesystemet.
Corydon vil hverken være med til at ændre dagpengesystemet eller hæve skatter og afgifter, når han snart skal forhandle en finanslov på plads, sandsynligvis med SF og Enhedslisten, skriver Berlingske mandag.
»Der vil være et økonomisk rum for at lave sociale forbedringer for dem i samfundet, der har det sværest. Men når vi taler sociale forbedringer, så er det ment i bred forstand og retter sig ikke mod hele diskussionen om dagpenge,« siger han til avisen.
Lørdag kunne avisen berette, at 18 ud af 30 S-medlemmer, som avisen har talt med, kræver en løsning på dagpengeproblemet inden et valg, og flere medlemmer kritiserede ledelsen ved partiets sommergruppemøde for ikke at gøre nok.
Det var VK-regeringen, der sammen med De Radikale og Dansk Folkeparti i 2010 vedtog ændringerne af dagpengesystemet. Reformen halverede dagpengeperioden til to år, mens genoptjeningsperioden blev fordoblet til 52 uger.
I mellemtiden skiftede regeringsmagten, så det var Socialdemokraterne, De Radikale og SF, der sad i regeringskontorerne, da de første arbejdsløse oplevede konsekvenserne af reformen.
Men nu kræver både SF og Enhedslisten nye forhandlinger om reformen, som også Dansk Folkeparti er klar til at se på.
Flere S-medlemmer peger desuden på, at genoptjeningskravet kan gøres mere fleksibelt som en del af en kommende finanslov. Men det afviser finansministeren blankt.
»Vi har klart markeret, at det råderum, der kommer af at føre en ansvarlig økonomisk politik, skal bruges på vores fællesskab. Der er nogle klare behov, når det gælder sygehuse, uddannelse og dem, der har det sværest.«
»Det er de problemer, vi er parate til at finde løsninger på,« siger han til avisen uden dog at sætte tal på, hvor meget regeringen vil investere i sådanne sociale forbedringer. Han taler dog om et »betydeligt råderum.«

