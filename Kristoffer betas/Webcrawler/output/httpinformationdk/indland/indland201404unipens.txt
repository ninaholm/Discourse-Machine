Unipension vil tjene på arktisk Gazprom-olie
Den første russiske olie fra Gazproms arktiske platform er købt af franske Total, som Unipension har investeret millioner i


 
	Miljøorganisationen Greenpeace afslørede i går, at den første last af arktisk olie fra det russiske energiselskab Gazproms Prirazlomnoye-platform er købt af det franske olieselskab Total.

	De 70.000 ton olie er p.t. med tankskib på vej langs Norges kyst til havnen i Rotterdam, hvorfra olien skal distribueres til Totals kunder i det nordvestlige Europa.

	Det var aktionen mod Gazproms platform i det arktiske farvand, der sidste år kostede 28 Greenpeace-aktivister og to journalister tre måneder i russisk fængsel, og Greenpeace fordømmer nu Totals køb af olien fra det sårbare arktiske område.

	»Totals beslutning om at aftage olien er hamrende hyklerisk,« siger oliekampagneleder Ben Ayliffe med henvisning til Totals CEO, Christophe de Margerie, der i 2012 meddelte, at selskabet ikke vil bore efter arktisk olie ved Grønland, fordi et udslip »ville indebære en katastrofe«.

	»En lækage vil gøre for megen skade på selskabets image,« sagde Total-chefen dengang til Financial Times.

	Det danske pensionskassefællesskab Unipension har investeret godt 43 mio. kr. i Total-aktier.

