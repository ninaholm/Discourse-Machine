Kongemord tvang Khader af posten
Døre til mindst to gruppeværelser står åbne for Naser Khader, der søndag blev væltet som partiformand for Liberal Alliance. I dag ser endnu et parti efter alt at dømme dagen lys - men det bliver ikke her, Khader vil gøre sit varslede 'historiske comeback'
Anders Samuelsen og Naser Khader har stået sammen om modstanden mod 24-års-reglen, tilknytningskravet, skattestoppet, reformstoppet på arbejdsmarkedet og tuneserloven. Nu skilles deres veje.

Først var de fem, så var de fire. En uge efter var de tre, og efter at have været nede at runde to blev de opgraderet til tre, blot for nu at måtte meddele, at de igen er nede på to mand.Prikken over i'et i Alliancens turbulente partihistorie blev sat i går, da stifter Naser Khader valgte at forlade gruppen. Baggrunden var ifølge ledelsen i Liberal Alliance, at en næsten enig hovedbestyrelse søndag valgte at erstatte Khader med Anders Samuelsen som partiformand - på et møde, hvor Khader ikke selv var til stede.Ifølge Informations oplysninger er mistilliden til Khader som leder og frontfigur for det stadig mere liberale parti vokset - en udvikling, som medstifter Anders Samuelsen tog konsekvensen af i weekenden, hvor han på opfordring fra baglandet væltede sin partiformand.Khaders egen forklaring lyder, at han ikke længere kan stå inde for partiets liberale kurs:"Min dagsorden, som handler om værdier, er kommet i baggrunden," siger han.Khader erkender, at han "ikke er god nok som partileder", men planerne om at vælte ham kom alligevel som et chok:"Det kommer virkelig bag på mig, for der står i vedtægterne, at den politiske leder vælges af folketingsgruppen," bedyrede Khader, samtidig med at Samuelsen på et pressemøde bedyrede, at meningsmålinger på omkring nul procent tvang partiet til at handle. Khader har ifølge Samuelsen afvist flere tilbud om frivilligt at lade sig udskifte, og det blev heller ikke Naser Khader, der kommer til at sikre partiet en kandidat til det kommende EP-valg.VK: Han er velkommenFørst på dagen flød spekulationerne om, at Naser Khader er på vej til det parti, som hans tidligere radikale partifælle Simon Emil Ammitzbøll ventes at lancere i dag. Men det afviser Khader, som ifølge politiken.dk ikke ønsker at være en del af et nystartet parti. Han vil i stedet bruge de næste måneder som løsgænger til at tænke sig om. Og det er ifølge de konservatives politiske ordfører, Henriette Kjær, en god ide."Han kan godt virke lidt partipolitisk forvirret. Hvis man skal melde sig ind i et parti, skal man vide dybt i maven og i hjertet, hvor man hører til," siger Henriette Kjær, som ikke vil afvise, at Khader kan få plads i den konservative gruppe."Der er gode værdipolitiske signaler fra ham, men det er noget, vi eventuelt skal drøfte bredt," siger Henriette Kjær, som i går ikke havde hørt fra Naser Khader.Det har man ifølge Venstres gruppeformand, Hans Christian Schmidt, heller ikke i det store regeringsparti, men også her skal Khader være velkommen, hvis han bakser med tanken om et tredje partimedlemsskab:"Jeg kender ham som en politiker, som jeg altid har arbejdet godt sammen med," siger Hans Christian Schmidt.Selv om hans brand må siges at være svækket, kan det altså ikke helt udelukkes, at Khader fortsat agter at vinde det væddemål, han selv opfordrede til i sidste års portrætbog Naser. Sideløbende med historisk ringe meningsmålinger udfordrede han: "Skal vi vædde? Jeg laver et historisk comeback."Ammitzbølls store satsKhader afviser heller ikke at vende tilbage til sit radikale ophav. Men det mødes med nogen skepsis hos de radikales næstformand, Morten Østergaard."Det betragter vi som et helt hypotetisk spørgsmål," lyder den kortfattede kommentar.Udsigten til, at Khader skulle melde sig under fanerne hos V eller K og dermed styrke det VKO-flertal, han har talt dunder imod, har Anders Samuelsen meget vanskeligt ved at se."Jeg ville personligt have svært ved at sige, at så æder vi 24-års-reglen, tilknytningskravet, skattestoppet, reformstoppet på arbejdsmarkedet og tuneserloven. Det, som Khader lige har stået og kæmpet imod nede i folketingssalen. Det synes jeg, ville være mærkeligt, og jeg har svært ved at forestille mig, at han går derhen," siger Samuelsen.Mindre end et døgn efter, at Liberal Alliance til brug for pressemødet havde lagt beslag på det såkaldte Grønlandsværelse på Christiansborg, samler endnu en frafalden radikal medierne samme steds. I dag kl. 13 ventes Simon Emil Ammitzbøll at præsentere et nyt parti med navnet Borgerligt Centrum. Det er uvist, hvem der måtte gå med ham - foreløbige bud lyder på den tidligere radikale folketingskandidat Elise Patricia Rasmussen og Ammitzbølls nuværende sekretær, Jonathan Nielsen.Rygter om, at den tidligere konservative Pia Christmas-Møller skulle være at finde ved Ammitzbølls side, afviser hun:"Jeg er ikke på vej til et andet parti. Min situation er den samme som for to dage siden," siger hun med en ikke ubetydelig tilføjelse:"Men man skal aldrig sige aldrig."I går stod kommentatorerne på spring for at aflive Ammitzbølls projekt allerede før fødslen.Heller ikke Liberal Alliance - som i går så flere støtter i baglandet sige farvel - mener, at der er plads til et nyt parti."Spørgsmålet er, om der er plads til Liberal Alliance," lød det fra Anders Samuelsen.
