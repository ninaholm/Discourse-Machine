Betaler bilisterne en høj nok pris?
Forurenende bilos, trafikulykker og trængsel – spørgsmålet er, om privatbilismen betaler en høj nok pris, når man tager konsekvenserne af biltrafik i betragtning.


 Hvad er prisen for at køre i en bil? I kølvandet på den definitive begravelse af trængselsringen fortsætter debatten om bilismen, og de konsekvenser den har for samfundet. Trængslen på de danske veje koster hvert år borgere og samfund arbejdstimer, mens forureningen tærer på samfundssystemet.
I et §20-spørgsmål til Folketingets Skatteudvalg d. 26. januar 2012 fremlagt af Kim Christiansen fra DF, efterspørges der konkrete tal på statens indtægter og udgifter, når det kommer til bilisme. Heraf fremgår det, at statens indtægter i 2010 ved afgift på biler og brændstof i alt var på 42,996 mia. kroner. Udgifterne til drift, vedligeholdelse og anlæg af veje var på 10,369 mia., mens samfundets udgifter i forbindelse med personskader og følgebehandling lød på 5,8 – 6 mia. kr.
Så bilisterne betaler skatter og grønne afgifter, men kan disse beløb gøre op for de konsekvenser som bilen har for samfundet både i form af ulykker, trængsel og forurening?
Ifølge trafikforsker ved Aalborg Universitet, Harry Lahrmann, er der et vigtigt aspekt man mangler at tage med i beregningerne, når man regner på omkostningerne for bilister – miljøet.
Set fra et miljøperspektiv slipper bilisterne nemlig ifølge Harry Lahrmann alt for billigt.
»Man kan lave nogle konkrete målinger på, hvilke konsekvenser bilismen har for miljøet. Og det taget i betragtning mener jeg ikke, at bilismen betaler en høj nok pris i forhold til de miljømæssige konsekvenser,« siger han.
Men den holdning deler han ikke med trafikpolitisk ordfører for Venstre, Kristian Pihl Lorentzen.
»Bilismen er statens malkeko nr. 1,« siger han, og fremhæver at Danmark er et af verdens dyreste steder at have bil. Han mener, at der er sket en revolution inden for måder at tænke miljørigtig trafik på i dag, og det må man tage med i betragtning.
»Ring til en bilforhandler og spørg, hvilke biler han solgte for ti år siden, og hvilke biler han sælger i dag. Bilerne kører f.eks. 10 km længere på literen,« siger han og taler derfor for, at de miljømæssige konsekvenser er mindre i dag, og vil fortsætte med at falde.
Kollektiv trafik er også belastning
Men at få flere til at rejse med den kollektive trafik, er ikke nødvendigvis svaret på alle problemerne, påpeger Harry Lahrmann. Ifølge ham skal man regne med, at bilismen er ca. 2,5 gange så hurtig når det kommer til transporttid i forhold til kollektiv trafik.
»Den længere transporttid vil derfor byde nogle helt andre omkostninger for samfundet i den anden ende,« siger han.
Kristian Lorentzen kan godt se problematikken, men lægger vægt på individets ret til selv at vælge transportform.
»Staten skal ikke lave trafikformynderi. Der er vidt forskellige transportbehov rundt omkring i landet, og det må vi imødegå, ved at sikre en bedre fungerende kollektiv trafik og at fjerne trængslen på indfaldsvejene. Jeg vil ikke høre tale om højere afgifter,« siger han.

