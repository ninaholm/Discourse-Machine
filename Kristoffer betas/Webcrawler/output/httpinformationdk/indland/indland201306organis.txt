Organisationer presses ud af lovgivningsarbejdet
Lovforslag bliver i dag i vidt omfang lavet uden at de berørte organisationer inddrages. Regeringens indgreb i lægekonflikten er det seneste eksempel på, at organisationernes indflydelse på lovgivningsprocessen er blevet reduceret betydeligt. Kontrollen er i stedet centraliseret omkring ministrene
Politikerne inddrager ikke interessorganisationerne i lovgivningsarbejdet i samme grad som tidligere. Her ses finansminister Bjarne Corydon (S) umiddelbart efter kuldsejlede trepartsforhandlinger i juni sidste år.

Da sundhedsminister Astrid Krag (SF) fremlagde regeringens lovindgreb i konflikten mellem de praktiserende læger og regionerne, få timer efter at regionerne opsagde deres aftale med lægerne, skete det, uden at Praktiserende Lægers Organisation, PLO, havde været inddraget i beslutningen. Dermed føjede hun endnu et eksempel til listen over lovforslag, der er blevet til hen over hovedet på de berørte interesseorganisationer. Indgrebet kom, blot få dage efter at regeringen greb ind i konflikten mellem lærerne og Kommunernes Landsforening (KL) med et lovforslag uden at have inddraget Danmarks Lærerforening.Tendensen til, at politikerne foretager store ændringer uden at inddrage interesseorganisationerne, kan spores mere end to årtier tilbage. Organisationernes inddragelse i lovgivningsprocessen er reduceret kraftigt siden slutningen af 1980’erne, og kontrollen med lovforslagene er i stedet blevet centraliseret omkring regeringens ministre.»Regeringen har ingen problemer med at vedtage relativt markante ændringer uden at inddrage organisationer. Tidligere skete det næsten automatisk, at når nogle grupper formodedes at bliver berørt af en politisk beslutning, samarbejdede regeringen med de relevante organisationer. Det gør den ikke nødvendigvis længere,« siger Peter Munk Christiansen, professor ved Institut for Statskundskab på Aarhus Universitet.Skiftende regeringer har i løbet af de seneste 20 år foretaget vidtrækkende samfundsmæssige ændringer uden at de direkte berørte parter er blevet inddraget. Da daværende finansminister Mogens Lykketoft (S) i 1998 bebudede stramninger af efterlønnen – få måneder efter at daværende statsminister Poul Nyrup Rasmussen (S) havde udstedt sin efterlønsgaranti – skete det, uden at fagbevægelsen på noget tidspunkt var blevet orienteret.Og i de afgørende forhandlinger om strukturreformen, der skulle føre til nedlæggelsen af amterne, under VK-regeringen i foråret 2004, var Amtsrådsforeningen holdt udenfor, mens KL sad med ved bordet.»Det er et ganske særligt træk, for dengang holdt man den organisation, man vil ramme allerhårdest, ude. Til gengæld inviterede man den organisation med, som man ville bruge til at aflive den anden. Man lovede KL nogle godbidder, hvis den så at sige vil være med til at slå sin bror ihjel,« siger Peter Munk Christiansen.Samme år inviterede Beskæftigelsesministeriet Socialdemokraterne til orienteringsmøde inden offentliggørelsen af regeringens udspil til en kommunalisering af arbejdsmarkedsforvaltningen. Socialdemokraterne kontaktede straks derefter fagforeningernes hovedorganisation, LO, der kontaktede Dansk Arbejdsgiverforening (DA), og de etablerede en koalition, der havde held til at forhindre regeringens reform af arbejdsmarkedsforvaltningen. Så da regeringen sammen med Dansk Folkeparti og Liberal Alliance i 2008 besluttede at vedtage reformen alligevel, skete det i ly af finanslovsprocessen og uden at orientere organisationerne.Og da VK-regeringen i 2010 vedtog at halvere dagpengeperioden, skete det ligeledes hen over hovedet på fagbevægelsen med højlydte protester fra LO, FOA og 3F til følge.Fra korporatisme til lobbyismeSamtidig kan selv de store centralorganisationer ikke længere bruge deres medlemmer som løftestang. Tidligere kunne LO skræmme både røde og blå regeringer ved at true med, hvad deres medlemmer kunne finde på at gøre, hvis ikke regeringen makkede ret, siger Peter Munk Christiansen.»Den løftestang er fuldstændig væk. Vælgerne er blevet langt mere troløse, og relationen mellem vælgere, organisationer og partier betyder ikke ret meget mere,« siger han.Også på det strukturelle plan er inddragelsen af organisationerne i lovgivningsprocessen blevet kraftigt reduceret. I 1980 fandtes der 220 beslutningsforberedende udvalg, som typisk bestod af de store organisationer som LO, DA og Industrirådet og siden Dansk Industri, KL og Amtsrådsforeningen, samt embedsmænd fra ministerierne og politikere. Men antallet af beslutningsforberedende udvalg er fra 1980 til 1990 blevet reduceret med mere end to tredjedele til bare 65. Og i 2010 var antallet af beslutningsforberedende udvalg nede på 31.Ove Kaj Pedersen, professor i komparativ politisk økonomi ved Copenhagens Business School (CBS), mener, det er udtryk for et historisk skifte.»Dermed er den institutionaliserede, korporative deltagelse af organisationerne rullet tilbage og tilnærmelsesvis nedlagt i centraladministrationen. Det er et langsommeligt skifte, men det er også et historisk skifte set i forhold til den lange tradition for repræsentation af eksterne parter i disse udvalg,« siger han.En anden væsentlig ændring er i samme periode sket med de ikkepermanente udvalg, de såkaldte kommissioner. Siden 50’erne er interesseorganisationer, ministerielle embedsmænd og politikere mødtes i trepartskommissioner for at analysere politiske problemstillinger, forhandle løsningsforslag og forberede konkrete lovforslag. Men trepartskommissionerne er siden 80’erne gradvist blevet nedlagt. I stedet har man i dag de såkaldte ekspertkommissioner som f.eks. velfærdskommissionen, skattekommissionen, arbejdsmarkedskommissionen og produktivitetskommissionen. De er typisk sammensat af repræsentanter fra enkeltvirksomheder, professorer og embedsmænd fra ministerierne; ikke repræsentanter for interesseorganisationerne. Og regeringen vælger selv, hvilke dele af kommissionernes rapporter og redegørelser, den vil bruge i lovforslag.»Derfor er forhandlingerne internt i kommissionen blevet minimeret i forhold til tidligere. Kommissionen fremlægger en rapport for regeringen, og så kan regeringen frit vælge, hvor meget den vil bruge. Og om den overhovedet vil bruge noget. Det er en klar styrkelse af regeringen i lovgivningsprocessen. Og en nedtoning af interesseorganisationernes betydning,« siger Ove Kaj Pedersen.Strategisk opportunismeDa statsminister Helle Thorning-Schmidt (S) på et pressemøde for nylig varslede, at regeringen vil nedsætte en dagpengekommission, var det derfor bemærkelsesværdigt, at hun understregede, at »arbejdsmarkedets parter naturligvis vil blive inddraget«.»Det gør hun, fordi det er opportunt. For lige nu står regeringen i en situation, hvor den har fagbevægelsen på nakken. Så kernen er, at det i dag i højere grad er opportunismen, der er afgørende for regeringens inddragelse af organisationerne, end det er den demokratiske automatik. Inddragelsen er en strategisk, opportunistisk mulighed,« siger siger Peter Munk Christiansen.Han peger også på, at lovforslag stadig bliver sendt i høring hos de relevante organisationer, men at den politiske beslutning på det tidspunkt i processen allerede er blevet truffet.Og som Information tidligere har beskrevet, sender ministerierne ofte lovforslag i høring med så kort varsel, at organisationerne ikke kan nå at afgive et kvalificeret høringssvar.Det har affødt, at konkurrencen om indflydelse blandt organisationerne er blevet skærpet. Når organisationerne ikke længere kan regne med at blive inddraget i den formelle lovgivningsproces, baserer deres indflydelse sig i dag overvejende på lobbyisme forud for høringsrunderne. Det betyder ifølge Peter Munk Christiansen, at lovgivningsprocessen er blevet mindre transparent.»Der er en klar demokratisk ulempe i udviklingen. Der er mindre åbenhed, mindre klarhed, mindre garanti for, at tilstrækkeligt mange samfundsinteresser har været hørt i forbindelse med lovforslag. Det er et ganske alvorligt problem, som man bør tænke lidt over,« siger han.&nbsp;
