Københavnsk forbud har ikke betydet mindre købesex til handicappede
Pædagoger skal ikke længere opfordres til at formidle kontakt mellem handicappede og prostituerede, mener regeringen, der vil ændre vejledningen. Allerede i 2006 forbød Københavns Kommune pædagogerne at formidle kontakt, men forbuddet har ikke betydet, at færre handicappede går til prostituerede. De gør det bare på mindre sikre vilkår, lyder det
Handicappede i Københavns Kommune går fortsat til prostituerede, selv om kommunen for i 2006 forbød pædagogerne at hjælpe de handicappede med at formidle kontakt: Nu sker det bare på mindre sikre vilkår, siger fagfolk.


 Pædagogerne på landets botilbud for handicappede skal ikke længere opfordres til at »yde hjælp til at kontakte en prostitueret,« som det i dag hedder i Socialministeriets vejledning til kommunerne fra 2001. Det mener regeringspartierne, som vil fjerne den del af vejledningen, hvor prostitution nævnes.
Allerede i 2006 forbød Københavns Kommune pædagogerne at formidle kontakt til prostituerede, men spørger man i dag praktikere i kommunen, har forbuddet ikke betydet et fald i beboernes brug af prostituerede.
»Nej, det har skam bare betydet, at de handicappede gør det under mere usikre vilkår,« siger seksualvejleder og pædagog Henrik Larsen, der i mange år op til det københavnske forbud var med til at formidle kontakt til prostituerede.
»Vores dilemma er jo nu, at vi ikke må snakke med beboerne om det her, til trods for at vi ved, at det foregår lige foran næsen på os. Før i tiden kunne vi i det mindste vejlede dem om, hvordan de passer bedst på sig selv, når de er af sted, hvilke ’typer’ de skal undgå, hvad de skal gøre for at undgå kønssygdomme og alle sådan nogle ting. Men det må vi ikke længere, og konsekvensen er, at beboerne selv må finde ud af at passe på sig selv,« siger Henrik Larsen, der til daglig arbejder på ’Vinklen’, et bosted for unge udviklingshæmmede på Østerbro.
Det er nu snart seks år siden, at en enig Borgerrepræsentation vedtog, at »hjælpepersoner ikke længere skal kunne tilbyde at tage kontakt til prostituerede på vegne af den person, som de er hjælpeperson for,« som det lød i ændringsforslaget, som Socialdemokraterne fremsatte.
Siden er der ikke lavet nogen officiel evaluering af forbuddets effekter, men ifølge Socialpædagogerne, har forbuddet ikke forhindret beboerne i at opsøge prostituerede. De gør det blot på egen hånd, forklarer næstformand i Socialpædagogerne Marie Sonne.
»Den melding, vi får fra bostederne, er, at der ikke er færre af de handicappede, der opsøger prostituerede. Der er selvfølgelig nogle få, som er så fysisk handicappede, at de ikke er i stand til at gøre det uden hjælp fra pædagogerne, og det siger sig selv, at de gør det ikke længere. Men det foregår naturligvis stadig. Nu gør de det bare uden vores hjælp,« siger hun.
Beskytter beboerne
Pædagog og seksualkonsulent Simon Simonsen arbejder til daglig på et botilbud for udviklingshæmmede i Brøndby og er derfor ikke underlagt det københavnske forbud. I gårsdagens Information ytrede han sin bekymring for, hvilke konsekvenser det vil kunne få, hvis det på landsplan bliver forbudt for pædagogerne at hjælpe med at formidle kontakten og vejlede om brugen af prostitution. For det vil ikke betyde færre prostitutionsbesøg, forudser han.
»Det kommer bare til at betyde, at de skal gøre det selv, og det kan gå galt på mange måder. Jeg kan i det mindste sørge for, at det foregår under nogenlunde ordentlige vilkår — både for beboeren, men så sandelig også for den prostituerede,« sagde Simon Simonsen.
Og kigger man på de københavnske erfaringer, er der altså meget, der tyder på, at han har ret i, at et forbud ikke vil medføre færre prostitutionsbesøg.
Skal ikke opfordre
Men spørger man ligestillingsordfører for Socialdemokraterne Rasmus Horn Langhoff, er det et principielt spørgsmål.
»For langt de fleste i prostitution har det en enormt skadelig effekt — og i forsøget på at hjælpe én gruppe borgere nytter det ikke noget at ofre en anden gruppe svage borgere,« siger han.
»Vi kan selvfølgelig ikke forhindre de handicappede i at opsøge prostituerede, men vi skal ikke ligefrem opfordre pædagogerne til at hjælpe til,« siger Rasmus Horn Langhoff og slår fast, at forslaget ikke handler om at gøre det forbudt for pædagogerne at formidle kontakt. Det handler blot om at fjerne opfordringen i vejledningen — i hvert fald indtil videre.
»For det skal ikke være nogen hemmelighed, at jeg generelt set ikke går ind for prostitution, og det er en debat, vi snart vil tage op,« siger Rasmus Horn Langhoff.

