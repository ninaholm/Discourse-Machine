Der er langt fra svineinfluenza til spansk syge
Overlevede du influenzaen i januar, klarer du formentlig også svineinfluenzaen fra Mexico. Debatten om sygdommen bygger på følelser frem for fakta, siger professor
I Mexico er frygten for svineinfluenzaen så stor, at selv helgenerne har taget åndedrætsværn på.


 I Danmark overstod vi sæsoninfluenzaen i januar. Den kostede 1.000 mennesker livet. I Mexico er der opstået svineinfluenza, og den har indtil videre kostet syv mennesker livet. Så hvis du er i live nu, er der stor sandsynlighed for, at du også vil overleve svineinfluenzaen. Det vurderer professor Jens Lundgren fra Rigshospitalet og Det Sundhedsvidenskabelige Fakultet på Københavns Universitet.
"Ud fra den information man kan få i øjeblikket, ser svineinfluenzaen faktisk ud til at være mildere, end de typer influenza, vi normalt oplever. Indtil videre er der ganske få dokumenterede tilfælde af sygdommen," lyder det fra Jens Lundgren. 
Det hans indtryk, at medierne er gået i selvsving over frygten for pandemier og svinedød.
"Det hele begyndte, da WHO sendte en pressemeddelelse ud i fredags. Den blev taget op af Statens Serums Institut, som sendte den ud i Danmark. I løbet af de sidste par dage har den så virkelig fået tryk på, og hvis du i øjeblikket spørger hovedparten af den danske befolkning, så tror de, at vi står over for den spanske syge. Det tror jeg simpelthen ikke på," siger Jens Lundgren.
Kendt virus
Den spanske syge var en pandemi, der begyndte i 1918 og dræbte 50 millioner mennesker - heraf 14.000 danskere. Det betyder, at svineinfluenzaen skal speede op, hvis den vil opnå samme status i historiebøgerne.
"Det, der var unikt ved den spanske syge og Hong Kong-feberen i 1967 var, at virussen var så anderledes, end de influenzavirus-typer, man havde oplevet de foregående år. Folk havde overhovedet ikke nogen immunitet over for sygdommene, og det betød, at de blev forrygende syge, så snart de var blevet smittet. Det forklarer også de mange dødsfald," siger Jens Lundgren.
Han forklarer, at bekymringen for svineinfluenzaen går på, hvorvidt folks immunsystemer kan nedbryde den.
"Svineinfluenzaen er en type virus, som vi ikke har set før. Når der er tale om en ny virus, er der en risiko for, at folk kan blive virkelig syge af den, fordi de ikke har et immunsystem, der kan bekæmpe den. Spørgsmålet er så, om den her type af influenza er så anderledes i forhold til andre typer af influenza, at folk bliver syge og dør af den".
Det tvivler Jens Lundgren på.
"De patienter, der er ramt af sygdommen uden for Mexico, ser ud til at klare sig godt. Det er selvfølgelig ubehageligt, at de bliver syge. Men de klarer sig. Spørgsmålet er hvor mange af de smittede, som reelt bliver syge af det. Det er meget usikkert i øjeblikket," siger professoren.
Han forklarer, at danskerne sådan set allerede har stiftet bekendtskab med svinedræberen.
"Svineinfluenzaen er en afart af den influenza, som danskerne oplevede i 2007 og 2008. Efter virusen havde været her, tog den videre til Sydafrika og Australien sidste sommer. Senere er den vendt tilbage til USA, hvor den har været den dominerende type i år. I sidste ende har virussen så fundet vej til en gris i Mexico, hvor den har delt sine gener med den svineinfluenza, som grisen i forvejen var syg af. Ud af det er kommet en ny virus, som vi aldrig har set før," forklarer Jens Lundgren og understreger, at svineinfluenzaen umiddelbart ikke ser alvorlig ud.
"Når folk alligevel reagerer så voldsomt på denne her situation, må det være, fordi de har en forventning om, at det her er langt mere alvorligt end det, vi plejer at opleve. Det kan jeg bare ikke helt få til at gå op," siger Jens Lundgren.
Ikke stort problem
Ifølge professoren er folk begyndt at tro, at den fugleinfluenza, som første gang blev påvist i 1996, nu er kommet igen - forklædt som svineinfluenza.
"Diskussionen er præget af holdninger og følelser - og meget lidt fakta. Derfor er der i øjeblikket rum til at have en hvilken som helst holdning til det. Der er ingen tvivl om, at der er et problem, men størrelsen af det problem, og hvor farligt det problem er, bliver virkelig dårlig belyst i øjeblikket". 


