Når man taler for Niels Holck, får man også et etisk ansvar
Dokumentarfilmen ’Våbensmugleren’ om Niels Holck har aktualiseret en eviggyldig debat om dokumentaristens etiske ansvar: Vejer forpligtelsen på virkeligheden tungere end hensynet til det kunstneriske udtryk?


 Hos anmelderne har dokumentarfilmen om Niels Holck høstet stor ros, men uden for kulturspalterne møder filmen stærk kritik for sin endimensionelle fremstilling af den danske våbensmugler.
Udenrigsminister Martin Lidegaard (R) ser gerne Niels Holck retsforfulgt i Indien og er utilfreds med filmens udlægning af den verserende sag. Politiken beskrev i en leder tidligere på ugen Niels Holck som kriminel og vildfaren ungdomsidealist, og filmen som ensidig. Og Indien har siden 2011 lagt Danmark på is, efter at Østre Landsret afsagde dom, at Niels Holck ikke skulle udleveres til straf i Indien. Selv om det ikke er instruktøren Andreas Kofoeds rolle at løse politiske problemer, er dokumentaren om våbennedkastningen blevet kritiseret for at være alt for partisk og med til at tegne et unuanceret billede, der måske kan forstærke problematikken mellem Indien og Danmark.
Som dokumentarfilm er det ikke helt godt nok, mener Peter Schepelern, lektor ved Institut for Medier, Erkendelse og Formidling på Københavns Universitet.
»I det øjeblik du tager ordet i denne verden, hvad enten du skriver en bog, en kronik eller laver dokumentarfilm, vil jeg mene, at du er bundet af en etisk forpligtelse. Vi må se i øjnene, at der kan være nogle konsekvenser af det, vi siger, og dem skal man medtænke, især når man laver dokumentarfilm,« siger Peter Schepelern.
I sin film fortæller instruktøren Andreas Kofoed om Niels Holck, der af ideologiske grunde kaster våben ned til en indisk landsby. Niels Holck mener selv, at han handlede i en god sags tjeneste, men flere kritikere har påpeget, at filmen mangler at portrættere den anden side af sagen.
»Når man laver en film, som i den grad refererer til virkeligheden, især i dette tilfælde hvor den berør noget så højpolitisk som grænsen mellem ideologisk vold og terrorisme, burde man have nogle etiske forpligtigelser til at fortælle historien så sandfærdigt som muligt,« siger Peter Schepelern.
Jagten på den gode historie
Dokumentarfilm har fået meget opmærksomhed inden for de seneste år. Samtidig er konkurrencen blevet hårdere, og det er blevet sværere for filmene at brænde igennem til publikum. Og i jagten på den gode historie, er det etiske ansvar gradvist blevet trængt i baggrunden.
»I dag vil man hellere fortælle en historie, der er særpræget og overraskende – og det er måske ikke så tit for at få sandheden frem,« siger Peter Schepelern og pointerer, at man i tilfældet Niels Holck traditionelt set ville have forsøgt at belyse historien fra et indisk perspektiv også.
Før i tiden var dokumentarfilm ofte lavet af journalister. Men fordi genren bliver mere og mere kunstnerisk inspireret, bliver den også mere og mere flertydig.
»Det er naturligvis klart at kunsten har sin legeplads, men samtidig kan man ikke bare sige, at man laver et mangetydigt kunstværk og derfor ikke har noget ansvar for, hvordan det opfører sig,« siger Schepelern.
Skyd ikke budbringeren
Men man skal passe på, at man ikke ender med at kvæle dokumentarfilmen i journalistiske regler, mener Mads Brügger, programchef på Radio24syv. Han har selv lavet adskillige anmelderroste, men også kontroversielle dokumentarfilm, og han har erfaring med at balancere sensitive emner. Han mener godt, der må være forskel på at være journalist og dokumentarfilminstruktør.
»Som journalist skal du selvfølgelig stå til ansvar for den historie, du har valgt at fortælle. Men som filminstruktør er det noget andet,« siger Brügger:
»Fordi Andreas Kofoeds film er lavet under filminstituttets hat, vil jeg mene, at det ikke er de samme retningslinjer, der gælder.«
Det er ærgerligt, hvis man begrænser den kunstneriske frihed for meget, for de mere skæve og måske utraditionelle dokumentarfilm har også stor værdi, mener Mads Brügger. En god filmisk fortælling kan åbne en debat på en anderledes måde end en traditionel dokumentarfilm og skabe en bredere og mere kreativ måde at tilegne sig viden på.
»De rusker op i den traditionelle måde at lave dokumentarfilm på. Jeg mener, det er fint, at den journalistisk retfærdige og renfærdige fortælling bliver udfordret lidt, så vi får udvidet måderne at berette om verden på,« siger han.
Præcisering: Af den oprindelige version af artiklen  kunne  man få det indtryk, at Peter Schepelern har set Våbensmuglingen, og at han direkte kommenterer filmen og instruktørens metoder. Det har han ikke, og det gør han ikke. Han forholder sig udelukkende principielt til filmen. Det beklager vi, og vi har nu rettet artiklen i overensstemmelse hermed. /red

