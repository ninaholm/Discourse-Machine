VK: Kommunerne skal droppe søforklaringerne
Følg loven og drop undskyldningerne, siger Venstre og Konservative  om kommunernes misbrug af løntilskuds-ansatte. Mens S, R, SF og Enhedslisten lægger ansvaret over på regeringen, som de mener presser kommunerne for hårdt. De går nu til ministeren og kræver svar


 I går kunne Information berette om kommuner, der fyrer faglærte fastansatte og aktiverer ufaglærte ledige i løntilskudsstillinger i stedet. Kommunerne er økonomisk pressede efter indførslen af et nyt system. Systemet betyder at kommunerne selv hæfter for en stor del af dagpengene til de ledige, hvis ikke de ledige er aktiveret inden 18 uger.
Det giver et økonomisk incitament til hovedløst at placere ledige i fastansattes stillinger, mener Mona Striib, næstformand for FOA.
Misbrugen af løntilskudsansatte resulterer i en udvanding af professionalismen  - og desuden er det på kant med loven, påpeger FOA.
Det får nu SF, Socialdemokraterne, De Radikale og Enhedslisten til at afkræve svar fra ministeren.
'Absurd situation'
Socialdemokraternes arbejdsmarkedsordfører, Torben Hansen har oven på Informations artikel udsendt en pressemeddelelse om kommunernes misbrug af de løntilskudsansatte:
»Det her er en absurd situation. Regeringen har sat kommunerne i en så stram økonomisk skruetvinge, at nogle kommuner øjensynligt er presset til at omgå reglerne,« siger Socialdemokraternes arbejdsmarkedsordfører, Torben Hansen.
Han bakkes op af SF's arbejdsmarkedsordfører, Eigil Andersen, der understreger, at SF allerede inden systemet blev sat i kraft advarede om de eventuelle konsekvenser:
»Det er helt uacceptabelt, at kommunerne er presset ud i det her, men regeringen har dem i et økonomisk halsgreb, der gør dem ude af stand til at overholde reglerne,« siger Eigil Andersen.
'Dårlige undskyldninger'
Beskæftigelsesminister Inger Støjberg samt arbejdsmarkedsordførerne for Venstre og Konservative, Jens Vibjerg og Helle Sjelle, lægger alle kraftigt afstand til kommunernes handlinger, som de dømmer ulovlige.
»De overtræder lovgivningen. Så enkelt er det. Og det er en søforklaring, når kommunerne siger, at de ud fra et økonomisk perspektiv ikke kan undgå at omgå reglerne,« siger Jens Vibjerg fra Venstre.
Arbejdsmarkedsordføreren fra Konservative, Helle Sjelle, bakker op om ministeren, der i går var ude og fordømme handlingerne:
»Jeg synes det er en dårlig undskyldning fra kommunernes side. Hvis kommunerne synes, at de er for økonomisk pressede og ikke mener, at de kan leve op til lovgivningen, så må de råbe ministeren op,« siger Helle Sjelle, der understreger, at hun nu ligesom Venstre forventer, at kommunerne retter ind.
'Regeringen var advaret'
Men kommunerne er for pressede til at følge loven og rette ind, siger SF, der undrer sig over, hvorfor regeringen ikke lyttede til eksperternes råd, da lovgivningen skulle vedtages.
»Regeringen har i høj grad kunnet forudse, at dette problem ville opstå. Det er en skandale, at de ikke har lyttet efter, da arbejdsmarkedseksperter, LO og Dansk Arbejdsgiverforening advarede om de eventuelle konsekvenser,« siger Eigil Andersen, arbejdsmarkedsordfører for SF.
Også Morten Østergaard, arbejdsmarkedsordfører for De Radikale, undrer sig over regeringens manglede stillingtagen til kommunernes situation, da forslaget blev hørt:
»Vi advarede jo kraftigt imod det, så jeg mener, at regeringen er gået ind i dette problem med åbne øjne. De har vidst, det ville skabe et enormt økonomisk pres på kommunerne,« siger Morten Østergaard og understreger, at han på baggrund af sagen vil kalde ministeren i samråd.


