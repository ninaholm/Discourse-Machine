Boligselskab: Staten burde bidrage mere til boligplan
Regeringen har lavet en boligaftale, der vil sætte ekstra gang i renoveringer i almene boliger. Men det vækker undren, at statskassen ikke skal bidrage


 Det er en samfundsopgave at gøre noget ved de boligsociale problemer i de såkaldte ghettoområder, og derfor burde statskassen bidrage langt mere, end der er lagt op til i den boligaftale, som regeringen netop har lavet med Dansk Folkeparti og Radikale.
Det mener Jesper Nygård, direktør for Danmarks største almene boligselskab, KAB, og tidligere formand for Programbestyrelsen, som var nedsat af regeringen fra 2004 til 2008 som led  i en strategi mod ghettoisering.
»Jeg kunne godt tænke mig, at politikerne erkendte, at det her er en samfundsopgave, som statskassen også skal bidrage til at løse,« siger Jørgen Nue Møller, som i dag er adjungeret professor ved CBS, Handelshøjskolen i København.
Uambitiøst
Boligplanen skal sætte skub i renoveringen af almene boliger, men Jesper Nygård mener ikke, at aftalen er tilstrækkelig ambitiøs.
»Hvis man tror, at man kan fjerne ghettoerne - som man så uvenligt kalder det - ved at gøre noget ved husene og rive nogle af dem ned eller flytte lidt rundt på nogle mennesker, så tager man fejl. Jeg savner en socialpolitisk ambition om at gøre noget ved fattigdom, manglende uddannelse og arbejdsløshed,« siger Jesper Nygård.
Boligaftalen er dog bedre end frygtet, understreger Jesper Nygård.
Af de 5,65 milliarder kroner, som indgår i aftalen, skal de fem milliarder bruges på renovering af almene boliger de tre næste år. 500 millioner går til nedrivning af boligblokke i ghettoområder, og 150 millioner går til ændring af infrastrukturen i ghettoområder. Alle pengene skal komme fra Landsbyggefonden, hvis midler stammer fra beboere i de almene boligforeninger, der ikke længere betaler af på lån.
Bedre trivsel
Aftalen indeholder også en boligsocial indsats med fokus på god opvækst for børn og derudover forbedringer af erhvervsmuligheder.
Jørgen Nue Møller tror på, at en renoveringsindsats vil gavne den almene trivsel i ghettoområderne.
»Jeg tror bestemt, det er vigtigt at få forandret betonudtrykket i de her områder. De fysiske forandringer er vigtige, men det gør det ikke alene, det skal ske i sammenhæng med en social- og integrationsindsats,« siger han.
ritzau


