'Sygeplejersker bliver da ikke arbejdsløse'
At være arbejdsløs og sygeplejerske er en kombination, som folk har svært ved at forstå, fortæller Linda Molbo, der er nyuddannet sygeplejerske i løntilskudsjob
'Hver gang fik jeg afslag med svaret, at jeg ikke havde nok erfaring som nyuddannet. Det er jo anciennitetsdiskrimination, men gudskelov gav det mig også følelsen af, at det ikke bare var mig, der blev valgt fra,' fortæller Linda Molbo, der igennem fagforeningens netværk for ledige har fået praktik på en afdeling for rehabilitering af senhjerne-skadede på Glostrup Hospital.


 Der er for mange af Linda Molbos slags. Som nyuddannet sygeplejerske fra i sommer havde hun ellers regnet med, at der var et sikkert job forude.
Da hun begyndte på uddannelsen for fire år siden, blev de nyuddannede ansat af hospitalerne, før de var færdige.
I dag ser jobmarkedet anderledes overskyet ud: 18 procent af de nyuddannede sygeplejersker fra januar i år havde stadig ikke fået arbejde i sommer, da et nyt kuld nyuddannede sygeplejersker stod parat.
Til Linda Molbos dimission i juni holdt en fagforeningsformand tale om, at det ville blive svært at få job. At det skulle blive så svært er alligevel kommet bag på Linda Molbo.
»Pludselig hører du ikke til noget sted, og det sociale miljø på studiet er også væk. Efterhånden som afslagene på ansøgninger kommer retur, bliver det svært at undgå at tage det personligt,« siger Linda Molbo.
De mange afslag gik hårdt ud over selvtilliden de første uger. Tvivlen nagede. Duer jeg overhovedet til noget. Efter to måneder med afslag virkede det håbløst at søge flere job, fortæller hun.
»Det var chokerende at blive mødt af arbejdsgivere, som direkte frarådede mig at søge, fordi jeg ikke havde nok erfaring som nyuddannet. Det er jo anciennitetsdiskrimination, men gudskelov gav det mig også følelsen af, at det ikke bare var mig, der blev valgt fra,« fortæller Linda Molbo, der igennem fagforeningens netværk for ledige nyuddannede har mødt andre i samme situation og har fået opdateret sine færdigheder igennem en række kurser.
Selv om sygeplejeuddannelsen har flere praktikperioder, så mener Linda Molbo, at uddannelsens opbygning gør det vanskeligt at komme i arbejde:
»Når vi er færdige på studiet, så er det et halvt år siden, vi har været ude i praktik. Vi er derfor ikke klædt godt nok på længere til det rent praktiske arbejde som sygeplejerske. Vi kan godt nok referere Habermas, men det er fru Larsen ligeglad med, når hun skal have renset sår og have medicin i blodbanen.«
Ydmygende system
Livet som ledig er ikke blevet lettere af at skulle være på offentlig støtte. Linda Molbo har oplevet det som en voldsom mental belastning at skulle forsørges af andre.
»Dagpengesystemet er jo ikke lavet for, at det skal være nemt at have med at gøre. Det skal åbenbart skabe en motivation til at komme i arbejde, men når det eneste man ønsker er et job, så er det virkelig ubehageligt, at der er så negativ en tone omkring det at være arbejdsløs,« siger Linda Molbo.
Hun synes, at den negative tone går igen både i offentligheden og omgangskredsen.
»Folk er meget uforstående. De mener, enten jeg er for kræsen eller ikke tidligt nok ude at søge job, for der er jo mangel på sygeplejersker. At være arbejdsløs og sygeplejerske er en kombination, som folk har svært ved at forstå,« forklarer hun.
Fem måneder og 76 ansøgninger senere har Linda Molbo været til tre jobsamtaler og er i øjeblikket ude i seks måneders virksomhedspraktik på en afdeling for rehabilitering af senhjerneskadede på Glostrup Hospital. Hvis hun ikke var kommet ud og arbejde nu, ville hun næppe have fortsat med at søge job som sygeplejerske.
»Der er grænser for hvor meget afvisning, man kan tåle. Jeg var på vej ud at køre post, arbejde i Netto eller søge tilbage i mit gamle job som faglært blomsterdekoratør bare for at komme i gang igen,« siger Linda Molbo, som håber på, at halvt år på hospitalet vil skaffe hende et job. »Jeg er smerteligt klar over, at der ikke umiddelbart er nogle job, lige meget hvor god og interessant de måtte mene, jeg er, men jeg henter i det mindste noget mere erfaring,« siger Linda Molbo.
Virksomhedspraktikken bidrager også positivt til et større netværk og bedre selvtillid, som, Linda Molbo har erfaret, er vigtige i jagten på et job.
Som en afdelingssygeplejerske sagde til Linda, da hun ringede og spurgte til, om det var for ambitiøst at søge en specialiseret stilling på afdelingen:
»Med den indstilling skulle jeg ikke regne med at få arbejde. Hun mente, jeg undersolgte mig selv, men det kan være svært at gøre andet, når du har gået ledig i lang tid.«

