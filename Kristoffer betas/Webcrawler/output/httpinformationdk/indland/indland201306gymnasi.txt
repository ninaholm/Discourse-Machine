Gymnasier sparer trods store overskud
Landets gymnasier, hf- og VUC-kurser kan melde om endnu et år med millionoverskud. Elever og lærere undrer sig over, hvorfor rektorerne samtidig vil spare på undervisningen
Gymnasierne har millionoverskud, men trods de lyse tider bruger en lang række af dem alligevel færre ressourcer på undervisningen.

9 ud af 10 gymnasier og hf-kurser har millionoverskud, men trods de lyse tider bruger en lang række af skolerne alligevel færre ressourcer på undervisningen. Det viser en gennemgang af ungdomsuddannelsernes regnskaber fra 2012, som Gymnasieskolernes Lærerforening har lavet. Ungdomsuddannelserne omfatter også erhvervsskolerne og VUC, og tilsammen havde de sidste år et overskud på en halv milliard og en egenkapital på en tredjedel af omsætningen. Det er dobbelt så meget, som man anbefaler f.eks. universiteterne, der sidste år fik hård kritik for at spare offentlige penge bevilget til uddannelse op. Gennemgangen viser også, at tre ud af fire gymnasier bruger mindre på uddannelse, end de får ind i statsstøtte. Både lærere og elever på gymnasierne er bekymrede over, at så mange gymnasier sparer penge op, der skulle være brugt til uddannelse.»Det er penge, som går fra elevernes undervisning, og det er da direkte dumt at spare op, hvis du kunne sikre, at flere elever gennemfører uddannelsen,« siger Gorm Leschly, der er formand for gymnasielærerne.Han har svært ved at se, hvorfor gymnasierne i det kommende skoleår skal spare op mod fem procent, når der er så store overskud.»Lærerne er altid indstillet på løbe hurtigere, hvis der er saglige grunde til at spare, men lige præcis nu, hvor de fleste gymnasier har bugnende overskud, der er det meget uelegant at bede os om at løbe stærkere,« siger Gorm Leschly.Livrem og selerFormand for Danske Gymnasieelevers Sammenslutning Malene Nyborg Madsen mener ikke, det hænger sammen, at gymnasierne har store overskud, men alligevel sparer på undervisningen.»Gymnasiernes primære formål er undervisning, så derfor skal pengene selvfølgelig også bruges på den. Især i en tid, hvor flere og flere går i gymnasiet, er der brug for at sikre bedre undervisning og mindre frafald,« siger Malene Nyborg.Ungdomsuddannelsernes overskud og størrelsen af egenkapital kommer ikke bag på Per Nikolaj Bukh, der er professor i økonomistyring på Aalborg Universitet.»Der er nok nogle af skolerne, der går lidt med livrem og seler, når det gælder egenkapitalen. Det er ikke nødvendigvis alarmerende at have en stor opsparing som uddannelsesinstitution, men det er selvfølgelig et forhold, hvor man er nødt til at forholde sig til, hvad man gør med de penge,« siger Per Nikolaj Bukh.Formand for Gymnasieskolernes Rektorforening Jens Boe Nielsen erkender, at gymnasierne har en god økonomi.»Det er vanskeligt at afgøre, om gymnasierne samler til hobe i stedet for at bruge dem til uddannelse, fordi vi i de her år er midt i en omstillingsproces, da vi blev selvejende for seks år siden,« siger han og påpeger, at der har været et stort behov for især renovering af bygningerne på mange gymnasier.Når gymnasierne trods store overskud alligevel har snakket om fyringer og nedskæringer, skyldes det lærernes nye overenskomst, som har givet alle lærere en lønforhøjelse på fem procent til gengæld for afskaffelse af arbejdstidsaftalen.»Det kommer til at betyde, at lærerne nogle steder må løbe hurtigere, men der er ikke tale om besparelser, men effektivisering,« siger Jens Boe Nielsen. Han frygter ligefrem, at den nye overenskomst vil føre til store underskud på gymnasierne i år.TaxameterproblemFormanden for rektorerne er enig i, at det er kritisabelt, hvis gymnasierne sparer alt for meget op.»Det virker mærkeligt, hvis vi som offentlige uddannelser har millionoverskud, men det må være bestyrelsens opgave at sørge for, at skolerne ikke sparer alt for meget op uden grund,« siger Jens Boe Nielsen og påpeger, at gymnasierne som små institutioner er langt mere følsomme over for selv små udsving i økonomien.Per Nikolaj Bukh er enig i, at gymnasierne er mere følsomme økonomisk end eksempelvis universiteterne. Han mener dog, hovedproblemet i forbindelse med de store overskud på gymnasierne er statens taxametersystem for gymnasierne.»Alle gymnasier får jo penge efter den samme model, ligegyldigt hvor forskellige elever de har, derfor er der også en lang række skoler, der slet ikke får midler nok til undervisningen, mens andre har så mange, at de kan spare op. Hvis vi ikke bryder os om det, så må man lave en betalingsmodel, der tager hensyn til elevernes sociale baggrund,« siger Per Nikolaj Bukh.Malene Nyborg Madsen bakker op om den tanke:»Mange skoler genererer et overskud, som minder om en virksomheds, og bruger det på markedsføring, så de kan få endnu flere studerende. Og det forstærker forskellene mellem svage og stærke skoler. Derfor synes vi, at det overskud burde fordeles ud fra sociale kriterier, så det ikke kun handler om, hvor mange man optager.«Jens Boe Nielsen påpeger dog, at nogle af de institutioner, der har størst overskud, faktisk også har mange svage elever.»Så det er ikke helt så enkelt at sige, hvorfor nogle gymnasier har store overskud,« siger rektorformanden.Det har ikke været muligt at få en kommentar fra undervisningsminister Christine Antorini (S).&nbsp;
