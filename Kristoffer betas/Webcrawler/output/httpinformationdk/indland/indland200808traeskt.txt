Træsk traktor-træk, Troels
Smart at sløre miljøets sande tilstand bag røgen fra en kanon
De fleste har set billeder af miljøminister Troels Lund Poulsen (V) fræsende rundt på sin John Deere-traktor. Så her er et billede, hvor han efter veludført landskabsindsats hopper af en gravko.


 Gyllegodt gasset op, V-miljøminister Lund Poulsen! Din forgænger i embedet, Connie Hedegaard (K), ramte plet, da hun ved din overtagelse af ministeriet gav dig kælenavnet 'Traktor-Troels'. Du forstår at spinne rundt i sumpet landskab.
Tilstanden i dansk miljø har aldrig været værre end i din ministertid, Troels. 150.ooo hektar natur gik tabt, da landmændene i foråret fik lov til at pløje løs på brakmarkerne. Senest har tørre tal vist, at landbruget pøser mere og mere sprøjtegift og kommer længere og længere væk fra de 2o år gamle løfter om at nedbringe forgiftningen. Det vilde dyre- og planteliv dør. EU truer med at trække den danske regering for domstolene.
Og hvad gør du, Troels? Med din traktor laver du et træsk træk. Du kører diskussionen i skoven. Dine spindoktorer må have gispet af beundring, da du kom på den idé, at vi nu skal bruge kræfterne på en 'natur-kanon'. Genialt! 
Lige så smart som Brian Mikkelsens 'kultur-kanon'. Så kan alle mennesker holde op med at brokke sig over nedskæringer, venneudnævnelser og tilbagegang. I stedet kan de mundhugges om, hvad der skal med i en kanon og hvorfor. Og så behøver du ikke at bruge din tid på at genere landbrugets organisationer, Troels. Erhvervet kan bare køre derudad. Med dig forrest på din traktor.
Fiffigt, fiffigt
Det fiffige ved at foreslå en kanon er også, at den er svær for oppositionen og de grønne organisationer at gå imod. Tør de ikke tage debatten? Vil de ikke lade folkets røst høre? Jamen, så er de da højrøvede, elitære og bedrevidende. Det kan du trygt fastslå, Troels, mens du går rundt og taler med ganske almindelige mennesker om deres mening.
Du har fræset dine modstandere op i et hjørne, Troels! Man kunne høre, hvordan Naturfredningsforningens direktør i går våndede sig i Radioavisen, da han måtte rose din naturkanon for at skabe "en hel masse debat".
Nærmest grådkvalt tilføjede naturdirektøren: 
"Men hvordan forhindrer vi den sprøjtning med kemikalier, der gør, at vores grundvand, drikkevand, vores havmiljø får det ringere og ringere?"
Utidigt spørgsmål. Nu skal han bare komme med forslag til din kanon, Troels.
Men du kunne da overveje at lade din natur-kanon omfatte arten 'grædende miljøfolk'.
De uddør nok alligevel - som det meste andet, der ender i kanonen.


