Politiet får hård kritik i lækagesag
Politiet ikke har gjort deres arbejde godt nok, mener eksperter efter Østre Landsrets kendelse i lækagesagen. Politiet mener ikke, at sagen er blevet nedprioriteret, selv om de endnu ikke har afhørt nogen
Hverken tidligere forsvarsminister Søren Gade eller hans spindoktor Jacob Winther er blevet afhørt af politiet.


 Danmarks Radio slipper for at udlevere den lydoptagelse, der måske kan afsløre, hvem der har lækket fortrolige oplysninger om, at Jægerkorpset skulle på hemmelig mission i Irak i foråret 2007.
Det slog Østre Landsret fast i går. Heller ikke TV 2's journalister behøver at vidne i sagen. Begrundelsen i kendelsen er, at anklagemyndigheden hverken har dokumenteret, at »alle relevante og forholdsmæssige efterforskningsskridt er gennemført«, eller at lækagen reelt var til fare for de udsendte soldater.
Landsretten omstødte dermed en dom fra Københavns Byret med den begrundelse, at der ikke var »tilstrækkeligt tungtvejende grunde« til at tvinge de to involverede TV 2-journalister til at vidne og dermed opgive kildebeskyttelsen.
Dårligt arbejde
Jørn Vestergaard, professor i strafferet ved Københavns Universitet, har aldrig set så kraftig en røffel til politiet, som den Østre Landsret i går gav Københavns Politi.
»Jeg kan ikke mindes at have set noget lignende,« siger han.
Også Mark Ørsten, der er medieforsker på Roskilde Universitet, hæfter sig ved den skarpe kritik af politiet, som landsrettens dom indeholder.
»Præmissen er, at politiet ikke har afhørt, dem, som sagen handler om, så politiet har altså ikke gjort deres arbejde godt nok,« siger han.
Det er Sysette Vinding Kruse, der er beskikket forsvarer for kredsen af mulige mistænkte i lækagesagen, pudsigt nok også enig i.
»Det er dårligt arbejde fra politiets side. De har satset på, at de kunne få lydfilen udleveret - og det er en høj satsning - men så har de heller ikke gjort andet,« siger hun
Ingen afhøringer
Ikke én af de 13 navngivne personer, som ifølge Forsvarsministeriet med sikkerhed var orienteret om den hemmelige mission, er blevet afhørt af politiet, påpeger Sysette Vinding Kruse. Ligesom politiet heller ikke har prøvet at skaffe lister over telefonopkald mellem de implicerede.
»Normalt starter en anmeldelse af en sag med, at politiet går ud og afhører folk. Halvdelen af materialet i straffesager plejer at være afhøringer,« siger hun og mener, at efterforskningen er blevet nedprioriteret, fordi sagen er tre år gammel, og fordi der er gået politisk spil i den.
En højtstående kilde i Københavns Politi har tidligere indrømmet over for Information, at lækagesagen ikke har høj prioritet i en politikreds, hvor alvorlige voldsforbrydelser hører til dagens orden.
»Hele den sag er jo en farce, og helt ærligt - vi har mere alvorlige sager at tage os af,« sagde kilden til Information.
Til efterretning
Chefanklager i Københavns Politi Carsten Egebjerg Christensen mener imidlertid ikke, det er korrekt, at efterforskningen er blevet nedprioriteret.
»Vi har grebet sagen an på den måde, vi mente var rigtig, men nu vil vi studere landsrettens dom og finde ud af, hvordan vi kan efterforske sagen yderligere,« siger han, men afviser at oplyse hvem politiet agter at afhøre.
Han ønsker heller ikke at kommentere, hvorfor ingen af de 13 personer på Forsvarsministeriets liste er blevet afhørt.
»Vi har lavet vores efterforskning på den måde, vi synes var bedst, og vi har f.eks. ikke kunnet afhøre de to journalister, før landsretten havde afsagt sin kendelse,« siger Carsten Egebjerg Christensen.
Fejlslagen strategi
Juraprofessor Jørn Vester-gaard mener ikke, at Københavns Politi kan undlade at rette sig efter landsrettens kritik.
»Der er et meget tungt pres på Københavns Politi nu, og det vil være højst ejendommeligt og uacceptabelt, hvis de sidder denne tilrettevisning overhørig og ikke påbegynder en reel efterforskning,« siger han.
Også SF'eren Jonas Dahl, der oprindeligt anlagde sagen, forventer, at politiet og anklagemyndigheden nu tager kritikken til efterretning og forfølger sagen fuldt ud.
»Jeg kan ikke tvinge politiet til at handle, men kritikken af politiets passivitet er ganske hård, og det forventer jeg får konsekvenser,« siger Jonas Dahl.
Jørn Vestergaard understreger, at landsrettens kendelse i sagen viser, at politiets efterforskningsstrategi er slået fejl.
»Politiet har satset på først at fremskaffe lydfilen og afhøre de TV 2-folk, der ved, hvem der lækkede informationerne om Jægerkorpsets tur til Irak, før man foretog sig yderligere. Og den strategi må man sige har vist sig temmelig uheldig,« siger han.
Chefanklager Carsten Egebjerg Christensen mener dog ikke, at politiet har taget fejl:
»Det er en vurderingssag, om vi har været for optimistiske, men jura er jo ikke en eksakt videnskab,« siger han.
Anklagemyndigheden og Københavns Politi vil mandag overveje, hvad næste skridt skal >være.
»Nu må vi tage bestik af, om det eventuelt kan blive ændret ved en højere instans, og om betingelserne for at indbringe sagen for Højesteret i øvrigt er opfyldt,« siger statsadvokat Lise-Lotte Nilas til Ritzau.


