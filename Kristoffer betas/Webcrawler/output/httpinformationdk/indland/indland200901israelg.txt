'Israel er gået for vidt'
Men Israel har ret til at forsvare sig, og Hamas vidste, hvad de fik, siger udenrigsminister Per Stig Møller, der er parat til at sende fredsbevarende styrker til Gaza, hvis parterne ønsker det
Som krigsførende part er man forpligtet ifølge Genève-konventionerne til at gøre sit yderste for at udgå civile tab, og det har Israel ikke gjort i det her tilfælde. Magtanvendelse skal altid være proportional. Man må ikke gribe til overdreven magtanvendelse, siger udenrigsminister Per Stig Møller.

Trods Sikkerhedsrådets krav om en omgående våbenhvile fortsætter Israels bombardement af Gaza-striben. Antallet af dræbte nærmer sig 800, heraf 14 israelere. En stor del af ofrene er civile, der tilfældigvis har opholdt sig i nærheden af diverse bombemål.Bombningen af en FN-skole forleden, hvor mindst 40 civile blev dræbt, har vakt international opmærksomhed.Information har spurgt den danske udenrigsminister, Per Stig Møller, hvor grænsen for den danske regerings opbakning til Israels offensiv går.- Hvordan har du det med billederne af døde palæstinensiske børn, som vi ser hver eneste dag i øjeblikket?"Jeg ser det så rigeligt på al-Jazeera og andre steder. Det er forfærdeligt med så mange civile ofre, så mange kvinder og børn. Jeg vil gerne understrege, at det er Israels opgave at undgå at ramme civile. Det står helt klart, at man som krigsførende part ikke må gå efter civile. Det er en del af krigens regler. Det kan ske ved et uheld, og det er garanteret også det, der er sket. Vi har også fra starten krævet, at de humanitære organisationer får adgang til at hjælpe. De skal kunne rykke ud, når civilbefolkningen har brug for hjælp."- Hvem er ansvarlig for de 40 civile, som blev dræbt, da Israel forleden angreb en FN-skole fuld af flygtninge?"Hamas affyrede raketter ved siden af skolen for at fremprovokere den her situation. De respekterer ingen af krigens regler, det ved vi. Men det ved Israel også, så i stedet for at forsøge at ramme de ansvarlige Hamas-folk ved siden af skolen, burde de have at ventet og taget dem på en gade et eller andet sted senere. Når man ved, at man risikerer at ramme en skole og slå en masse civile ihjel, bør man ikke bombe. At Hamas derudover havde lagt lureminer uden for skolen, gør selvfølgelig ondt værre.- Du mener altså, at Israel er gået for vidt?"Ja, som krigsførende part er man forpligtet ifølge Genève-konventionerne til at gøre sit yderste for at undgå civile tab, og det har Israel ikke gjort i det her tilfælde. Magtanvendelse skal altid være proportional. Man må ikke gribe til overdreven magtanvendelse. Israel gik indledningsvis efter Hamas-mål, men jo længere, de israelske soldater trænger ind i Gaza, jo flere civile tab vil der komme. Smertegrænsen er for længst passeret."Kendte konsekvensen- Hvem er generelt set ansvarlig for de store civile tab i Gaza?"Israel har ret til at forsvare sig, og Hamas vidste, hvad de fik. Vores linje er, at det er Hamas, der har udløst det her. De vidste, hvad de gjorde. De var blevet advaret om konsekvenserne, hvis de fortsatte deres raketangreb på Israel, men de valgte ikke at lytte."- Har Israel ret til at angribe Gaza?"Ja, Israel har ret til at forsvare sig. Ingen regering kan acceptere, at befolkningen angribes med raketter. Det ville jeg heller ikke kunne forsvare. Tænk, hvis den danske befolkning mellem Korsør og Ringsted konstant blev udsat for raketangreb, så ville vi også være nødt til at reagere.- Hvilke konsekvenser skal Israels fremfærd i Gaza have? Skal EU f.eks. suspendere sin nye særaftale med Israel?"Nej, den vil jeg ikke røre. Jeg vil ikke straffe Israel. EU vil have parterne til at indgå en våbenhvile, og det er Israel jo også interesseret i. Hamas' tunneler og affyringsramper må væk, og Hamas skal standse sine raketangreb.""EU sidder jo ikke bare og vrider hænder. Vi er parate til at hjælpe med grænseovervågning, med koordinering af nødhjælp og med at sikre, at nødhjælpskonvojerne ikke er fyldt med våbenkasser."- Hvad har du personligt gjort for at sikre våbenhvile mellem Israel og Hamas og for at undgå tusindvis af civile døde og sårede?"Jeg har bestemt ikke ligget på den lade side. Allerede den 28. december krævede Danmark omgående våbenhvile. Jeg har desuden løbende været i kontakt med EU, Iran, Israel, Syrien, med EU-trojkaen i Jerusalem, med den israelske præsident, Ehud Olmert, med Holland osv. Det er bl.a. derfor, Danmark og Holland har kunnet tilbyde en politistyrke til overvågning af grænsen osv."- Du har ikke talt med Hamas?"Nej, men jeg har talt med Syrien, som kan påvirke Hamas. Det kan kun lade sig gøre at tale med så mange forskellige parter, fordi Danmark har en linje, som gør, at vi kan snakke med alle."- Kan det efter din mening lade sig gøre at forhandle fred med Hamas?"Det er jo Israel, der skal forhandle. Palæstinenserne har stemt på Hamas, men en fredsaftale skal indgås med et bredt flertal i det palæstinensiske samfund. Det er derfor, vi har forsøgt at få en forsoningsregering på plads med både Fatah og Hamas. En fredsløsning skal være baseret på to stater. Det er den eneste vej, og det må Hamas acceptere.- Hvor meget vil du gøre for at skabe fred. Er du f.eks. klar til at sende fredsbevarende styrker til Gaza om nødvendigt?"Ja, vi er klar til at sende fredsbevarende styrker. Vi er klar til at overvåge en våbenhvile, og det er klart, at de tunneler, som Hamas har gravet mellem Gaza og Israel, skal fjernes. Det vil vi gerne hjælpe med at sikre."- Ifølge EU's våbenhvileudspil skal blokaden mod Gaza fortsætte, er det rimeligt?"Nej, blokaden må hæves, så snart vi ser, om våbenhvilen holder. Gaza skal have et normalt liv, med havn og lufthavn osv. Det var jo også det, der var planen, men så kuppede Hamas sig til magten."
