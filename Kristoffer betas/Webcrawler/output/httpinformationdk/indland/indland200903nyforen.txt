Ny forening: flere kvindelige bestyrelsesmedlemmer



 Kun 5,6 pct. af bestyrelses- medlemmerne i de børsnoterede selskaber i Danmark er kvinder. Det er simpelthen for ringe, mener SF’s ligestillingsordfører Pernille Vigsø Bagge. Derfor har hun stiftet 'Aktionærer for flere kvinder på bestyrelsesposter', der vil opkøbe aktier i selskaber for at få taleret på diverse generalforsamlinger.
»Vores forening laver en liste over de virksomheder, der kun har få eller ingen kvinder i bestyrelserne, køber en aktie og bestiller adgangskort til den årlige generalforsamling. Det vil give mulighed for at tale direkte til direktionen og andre aktionærer og dermed skabe synlighed på problemet,« siger Pernille Vigsø Bagge.
Undersøgelser viser, at det også er i virksomheders egen interesse at få en mere ligelig kønsfordeling i bestyrelserne. Det giver nemlig et bedre resultat på bundlinjen, påpeger hun.
»Virksomheder med kvinder i bestyrelserne opnår bedre økonomiske resultater. Og det siger da også sig selv, at det er en fordel for virksomhederne at benytte sig af de ressourcer, kvinderne besidder. Og der er masser af kompetente kvinder, der står på spring,« lyder det fra Pernille Vigsø Bagge.

