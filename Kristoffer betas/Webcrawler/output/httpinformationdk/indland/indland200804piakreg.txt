Pia K: 'Regeringens OL-håndtering er amatøragtig'
Regeringspartierne er internt uenige om en politisk boykot af OL. Pia Kjærsgaard langer hårdt ud efter både Fogh og de konservative
Den konservative kulturminister Brian Mikkelsen erklærede tidligere, at han ikke ville deltage i en OL-åbningsceremoni medmindre dialogen mellem Kina og Tibet blev forbedret. I går erklærede han så - efter et samråd, hvor også statsministeren var indkaldt, at -hvis regeringen deltager, så deltager jeg selvfølgelig som repræsentant for regeringen.- Forud havde statsministeren kaldt -en politisk boykot hyklerisk-.


 Først ville den konservative kulturminister ikke deltage i OL-åbningsceremonien uden en forbedret dialog mellem Kina og Tibet. 
Men i går kaldte statsminister Anders Fogh Rasmussen (V) en politisk boykot for 'hykleri', og nu er Brian Mikkelsen klar til at repræsentere Danmark:
"Vi deltager i åbningsceremonien. Og hvis regeringen deltager, så deltager jeg selvfølgelig som repræsentant for regeringen", lød det i går fra kulturministeren efter et samråd i Folketinget.
Men i den konservative folketingsgruppe fastholder man, at en boykot fortsat er mulig. Og de seneste ugers forløb, hvor statsministeren også har leveret modstridende meldinger om, hvorvidt kronprinsen kan deltage ved åbningsceremonien, får nu formanden for VK's faste støtteparti til at klandre regeringen for at skade både kronprinsen og tibetanerne.
"Forløbet er amatøragtigt og det gavner ikke tibetanernes støttekomite. De må spørge sig selv, hvad er det dog, der foregår i det danske Folketing?" siger Dansk Folkepartis formand Pia Kjærsgaard.
Og formand for Støttekomiteen for Tibet, Anders Højmark Andersen, er skuffet.
"Regeringens egen holdning er hyklerisk, fordi de danske ministre siger, at de er bekymrede for situationen i Tibet, men ikke er villige til at sætte handling bag deres ord," siger han.
Dårlige signaler om VK
Ifølge Pia Kjærsgaard skaber de skiftende meldinger indenrigspolitisk usikkerhed.
"Det giver utrolig mange dårlige signaler om forholdet regeringen imellem. Det her handler ikke om andet, end at Venstre og Konservative generer hinanden. De konservative har ikke håndteret det her fair," siger hun.
Og DF-formanden står ikke alene med kritikken af de konservative. Ifølge Socialdemokraternes kulturordfører har kulturministeren slet ikke bakset med sin samvittighed i forhold til overholdelse af menneskerettigheder - Brian Mikkelsen har blot ville profilere sig selv og udnytte gunstige meningsmålinger mener Mogens Jensen:
"Og det synes jeg er dybt utroværdigt," siger han. 
Danmarks medlem af den olympiske komité, IOC, Kai Holm, sagde 9. april, at kulturministeren for længst havde meddelt Danmarks Idræts-Forbund, at han ikke ville deltage i åbningsceremonien. Om det er rigtigt, ville Brian Mikkelsen ikke svare på under samrådet. Derfor har Mogens Jensen nu søgt aktindsigt i Kulturministeriets kommunikation med DIF.
Med den forventede danske deltagelse i åbnings-ceremonien har regeringen samtidig ryddet en sten af vejen for kronprins Frederiks deltagelse - og dermed også hans mulighed for at blive valgt ind i IOC. 
SF's kulturordfører, Pernille Frahm, kritiserer, at regeringen overhovedet har ladet kronprinsen kandidere. 
"Det er synd, at der er sket et kommunikationskoks i Statsministeriet i forhold til kronprinsens IOC-kandidatur. Sport og politik på det her niveau hænger sammen," sagde hun under samrådet.
En leder må være synlig
Fra regeringens side afventer man officielt en samlet stillingtagen fra EU's udenrigsministre, der skal mødes 16. juni. Fogh vil dog ikke råde til samlet boykot, og Pia Kjærsgaard forventer, at kulturministeren ender med at deltage ved åbnings-ceremonien.
"Derfor er det her mellemspil helt håbløst," siger hun.
Men statsministerens håndtering af sagen har heller ikke været tilfredsstillende - han har været for meget i udlandet og dermed svigtet i sit embede, mener DF-formanden.
"En leder må være til stede, ellers kan sagen køre af sporet, og det er sket nu," siger Pia Kjærsgaard.


