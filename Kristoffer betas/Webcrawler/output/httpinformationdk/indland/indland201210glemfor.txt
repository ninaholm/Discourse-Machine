’Glem ikke det forskningsbaserede’
Det skal kunne mærkes, at det er en forsker, der underviser, mener Rasmus Markussen, der læser idehistorie


 Den seneste time, Rasmus Markussen har haft på universitetet, var en holdtime i litteraturlæsning på danskstudiet, hvor han i øjeblikket tager tilvalgsfag. Den 23-årige læser idéhistorie på Aarhus Universitet på femte semester og ser variation i undervisningen som vigtig. Og med en blanding af forelæsning, studenteroplæg og diskussion, var variationen til stede i timerne før efterårsferien.
»Der var en meget fin balance, hvor vi fik nogle teoretiske redskaber og greb, og derefter kunne se vores medstuderende bruge nogle af dem, og til sidst kunne vi selv prøve. Det er en god afveksling at få noget fra underviseren, men også bidrage med noget selv,« siger Rasmus Markussen, der havde læst de tekster, han skulle før timen.
Han kan sagtens mærke, når underviseren er dårligt forberedt, og undervisningen derfor bliver ustruktureret og uinspirerende, fordi underviseren ikke har nogen idé med, hvad han vil ud med til de studerende.
»Det er fedt, når man kan mærke, at det er en forsker, der underviser og ikke bare en tilfældig skolelærer, der lirer ting af. Underviseren skal formå at sætte tingene ind i en større sammenhæng fagligt set, så det giver mening og ikke bare handler om, at vi skal kunne det her til eksamen.«
Fællesskab vigtigt
Det sociale fællesskab på studiet er for Rasmus Markussen altafgørende for overlevelsen som studerende, fordi de relativt få timers undervisning kræver, at man kan blive udfordret og motiveret af sine medstuderende.
»Det er sindssygt vigtigt, fordi vi ikke har særlig meget undervisning. Det er nødvendigt at være en del af et socialt og fagligt fællesskab, hvis man skal bevare motivationen og engagementet og ikke bare sidde alene med det hele. Så det sociale og det faglige er hinandens forudsætninger,« siger Rasmus Markussen.

