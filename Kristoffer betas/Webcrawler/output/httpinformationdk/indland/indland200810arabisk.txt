Arabiske friskoler hindrer ikke integration
Privatskoler for muslimske børn giver børnene tid til at lære, fremfor at de hele tiden skal fokusere på, at de er anderledes, konkluderer nyt speciale, der udfordrer ideen om, at de arabiske privatskoler skulle stå i vejen for indlæring og integration


 De arabiske friskoler er blevet beskyldt for at være fundamentalistiske koranskoler og for at modvirke integrationen af muslimske børn og unge. Men hvordan har børnene det egentlig i friskolen i forhold til folkeskolen, hvad er det for sociale processer, der former børnene, og hvad er skolernes rolle i det danske uddannelsessystem?
De spørgsmål har cand.scient. i antropologi Gry Thorsen forsøgt at svare på i sit speciale, som er baseret på godt fire måneders feltarbejde i 3. og 7. klasse på en arabisk friskole i København. Helt imod forventning bliver børnenes etniske baggrund mindre afgørende på den arabiske friskole, fordi børnene ikke hele tiden bliver konfronteret med, hvad der gør dem anderledes, forklarer Gry Thorsen.
"Mange af børnene har erfaringer med mobning i folkeskolen, og næsten alle har oplevet, at der konstant bliver stillet spørgsmål ved deres identitet. Friskolerne bliver derfor et fristed for mange af børnene, fordi de her kan få lov til bare at være børn i stedet for etnisk eller religiøst anderledes," fortæller Gry Thorsen.
Hun gør op med den gængse opfattelse af, at etniske minoritetsbørn er splittet mellem dansk identitet og en minoritetsidentitet. Drengene og pigerne på friskolen definerede sig ofte ud fra, om de var gode muslimer eller ej, men det var på ingen måde en entydig identifikation med det arabiske frem for det danske, mener Gry Thorsen: 
"De mikser de forskellige identiteter på kryds og tværs og går f.eks. med tørklæde samtidig med, at de tager små glimmertoppe på. De går i moskeen og er fromme muslimer det ene øjeblik og er ballademagere og hænger på gaden det næste. Og de store eksperimenterede også med flirt, venskaber og kærester som alle andre unge."
Bedste mulighed
Familier, der vælger arabiske friskoler, gør det ud fra et spørgsmål om at give deres børn de bedste muligheder for at klare sig godt, mener Gry Thorsen:
"Mange af børnene og deres forældre ville hellere vælge folkeskolen, hvis der var mulighed for at lære arabisk. Derfor kan det godt undre, at man har afskaffet modersmålsundervisningen. Undersøgelser viser jo, at modersmålet er udgangspunkt for al anden læring. Nogle af børnene taler både dårligt dansk og dårligt arabisk, og det er et stort problem, hvis børnene hverken kan få forklaret et matematikstykke på dansk eller arabisk, så de kan forstå det," siger Gry Thorsen.
Sprogproblemerne og følelsen af at være anderledes fører ofte til, at børnene ender i ballade eller føler sig uden for i folkeskolen, viser de undersøgelser af, hvad det vil sige at være minoritetsbarn i en dansk folkeskole, som Gry Thorsen har sammenlignet med sine egne resultater:
"På friskolen får det enkelte barn flere muligheder for at udfolde sin identitet, fordi etnicitet bliver mindre afgørende for børnenes position, end den gør i den danske folkeskole, hvor børnene først og fremmest kategoriseres som minoriteter," siger Gry Thorsen og tilføjer, at det udfordrer ideen om, at folkeskolen er det bedste alternativ for etniske minoritetselever i det danske uddannelsessystem.
"Der bliver lagt meget vægt på danskhed i folkeskolen, men det fokus gør, at mange af de her børn bliver låst fast i nogle forudfattede positioner, som kan være meget svære at komme ud af," siger Gry Thorsen, der dog mener, at folkeskolen ideelt set ville give de fleste af børnene de bedste faglige muligheder, hvis den formåede at tage hensyn til især modersmål. 
Ny slags friskoler
Forældrenes valg af de arabiske friskoler er dog udtryk for et kompromis. Mange af skolerne har langt dårligere forhold end folkeskolen på en lang række områder. Flere skoler har meget lidt plads både indendørs og udendørs, og udflugter, nye lærebøger og faglokaler til musik eller billedkunst er der sjældent råd til.
"Mange af de her familier har ikke råd til at betale særligt meget, derfor er prisen for at gå på en arabisk friskole markant lavere end i de danske friskoler, som traditionelt er forbeholdt den øverste middelklasses børn," forklarer Gry Thorsen.
I modsætning til de danske friskoler, så kæmper de arabiske friskoler dog ofte med børn, der har brug for ekstra undervisning og pædagogiske støtte, men det får privatskoler ikke tilskud til.
"Folkeskoler med vanskelige børn får ekstra tilskud, og de arabiske friskoleelever skiller sig på mange måder ud, fordi nogle af børnene her har nogle andre behov end de traditionelle friskoleelever," siger Gry Thorsen. Hun mener godt, man kan argumentere for, at de arabiske friskoler burde have støtte til specialundervisning, fordi det ellers ender med, at de vanskeligste børn ikke opnår de faglige kompetencer til at fortsætte i uddannelsessystemet. 


