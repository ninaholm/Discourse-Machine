’Ulysses’ ligger og samler støv
– siger Miki Mistrati, redaktionschef for Ekstra Bladets gravergruppe og aktuel med sin anden roman ’Spin’



 — Hvilken bog ville du ønske, at alle ville læse?
Vejen af amerikanske Cormac McCarthy. Den er afsindig deprimerende og livsbekræftende på samme tid. Hans hjerteskærende og gribende beskrivelser af far-søn-forholdet gik lige i maven på mig. Scenen er sat. Moderen har begået selvmord, og faderen forsøger ihærdigt at fortælle sin søn, at alt nok skal gå, mens de alene traver gennem ødelagte, golde landskaber og nedbrændte byer for at finde overlevelse. Det er til at forstå for mig. Jeg har selv et meget tæt forhold til mine to børn, som jeg elsker overalt på jorden og vil beskytte i al evighed. I en tid med verdensomspændende terror og finanskollaps kan det være svært at overbevise sine børn om, at alt nok skal gå. Men jeg forsøger hver dag.
— Hvilken bog har haft størst betydning for dig?
Bjarne Reuters Zappa, som jeg læste som teenager. Den lærte mig en masse om især venskab og kærlighed på et tidspunkt i mit liv, hvor jeg var vanvittig forvirret og ikke kunne finde mig selv. Senere blev det så Rosens Navn af Umberto Eco, der fangede mig og førte mig ind i filosofiens verden.
— Hvad er den værste bog, du har læst?
Jeg læser simpelthen ikke en bog til ende, hvis den ikke fanger mig. Jeg har lagt adskillige bøger på hylden igen efter 20-30 sider. F.eks. ligger Ulysses og samler støv.
— Hvilken type læser er du?
Mest krimier og thrillere. Helst John le Carré og Jan Guilou (dog kun hans første romaner) og Gretelise Holm. Men jeg hiver også gerne gode gamle samfundsrevser Dan Turéll ned fra hylden igen og igen. Han får sgu smilet frem på mine læber. Det er bøger, der giver mig følelse af, at jeg selv kunne være til stede i handlingen. Ligesom Gomorra af Roberto Saviano om den napolitanske mafia, camorra.
— Hvornår læser du?
Jeg læser primært på mine mange rejser og i sengen om aften. Jeg har altid gang i flere bøger ad gangen. Derfor elsker jeg også min nye lette iPad, hvor jeg læser e-bøger. Fantastisk. Nu må forlagene se at komme i gang med at lægge flere e-bøger ud til salg.
krv@information.dk 

