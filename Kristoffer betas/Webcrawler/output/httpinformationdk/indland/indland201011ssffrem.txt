S og SF fremlægger nyt pointsystem
VKO's pointsystem, giver 'markant bedre rettigheder til vellønnede danskere,' mener S og SF. Derfor fremlagde de i aftes deres bud på et pointsystem. De to partier ønsker  bl.a. at sidestille erhvervsuddannelser med akademiske uddannelser, samt at annullere de nye ændringer i tilknytningskravet


 Regeringen og Dansk Folkepartis forslag til et pointsystem 'rammer skævt'. Det mener Socialdemokraterne og SF, der ikke vil støtte regeringen og DF med at gennemføre det pointsystem, de fremlagde i går.
»Hvorfor skal man favorisere den højtuddannede? Vi har også brug for helt almindelige mennesker i det her samfund«, sagde Villy Søvndal, SF's formand, til TV Avisen i aftes.
Derfor har de to partier fremlagt et alternativ til det pointsystem, VKO blev enige om i går.
Socialdemokraterne og SF's tre sider lange udspil hedder 'Retfærdige krav til gavn for integrationen'.
Socialdemokraterne og SF lover, at regeringen og DF's nye familiesammenføringsregler for ansøgere under 24 år vil blive videreført efter et regeringsskifte. Til gengæld vil de ændre reglerne for ansøgere over 24 år, blandt andet så ansøgerne ikke skal stille med en bankgaranti på 100.000 kroner, men derimod de 50.000 kroner, som det hidtil har været reglen.
Ikke mere lempeligt
Socialdemokraterne og SF skriver i deres udspil, at de ikke mener, deres pointsystem er mere lempeligt end den nuværende 24-årsregel:
»Det vil ikke påvirke antallet af familiesammenføringer, men sikre at de udlændinge, der kommer til Danmark, er mere integrationsparate - og nogle af 24-årsreglens utilsigtede konsekvenser afbødes« mener de to oppositionspartier.
De langer samtidig ud efter regeringen og Dansk Folkepartis forslag om stramning af tilknytningskravet. VKO vil ændre kravet fra, at man skal have mest tilknytning til Danmark, til at man skal have 'markant større' tilknytning til Danmark:
»Det vil alene have den effekt, at ægtepar som i øvrigt lever op til kravene om familiesammenføring, får udsat deres mulighed for at leve sammen i Danmark. Det finder Socialdemokraterne og SF uhensigtsmæssigt. Derfor vil vi efter et regeringsskifte videreføre det nuværende tilknytningskrav,« skriver Socialdemokraterne og SF i deres fælles udspil. Det var i aftes ikke muligt at få en kommentar fra S eller SF.


