Eksperter sår tvivl om effekt af SU-reform
Regeringens ønske om at hente 800 mio. kr. ved at presse studerende hurtigere gennem studierne bliver mødt med undren af eksperter. De tvivler på effekten af initiativerne. Minister erkender, at der er tale om en vurdering


 To af landets førende uddannelseseksperter sår nu tvivl om økonomien bag regeringens udspil til en reform af SU’en. Med det udspil, som uddannelsesminister Morten Østergaard (R) i går præsenterede, forventer regeringen at kunne finde 800 millioner kroner i 2020 ved igennem forskellige initiativer at presse de studerende hurtigere igennem uddannelsessystemet.
Men ifølge Palle Rasmussen, professor ved Aalborg Universitet, og Jacob Nielsen Arendt, forskningschef ved KORA, Det Nationale Institut for Kommuner og Regioners Analyse og Forskning, er regeringens beregninger af det beløb behæftet med stor usikkerhed.
»Jeg tror ikke, man skal forvente, at det giver enormt meget over en bred kam. Noget vil det nok kunne give, men studietiden er faldet betydeligt de seneste fem år, hvor både den tidligere og den nuværende regerings initiativer for at få folk hurtigere igennem uddannelsessystemet rent faktisk har virket. Den studerende er ikke enormt lang tid om at gennemføre en uddannelse. I forhold til hvad regeringen forventer, det vil bidrage med, tror jeg, man skal være forsigtig,« siger Palle Rasmussen.
Blandt andet foreslår regeringen, at studerende kun skal have mulighed for seks års SU, hvis de begynder et studie inden for to år efter endt ungdomsuddannelse, samt at studerende fremover kun kan være seks måneder forsinket, før SU-udbetalingen stoppes.
»Det er uigennemskueligt, hvordan regeringen kommer frem til de 800 millioner kroner, og det bygger på nogle forudsætninger, som jeg ikke tror, er underbyggede. Men usikkerhedens størrelse afhænger af, hvor stor en andel af de 800 millioner kroner, der handler om adfærdsregulering,« siger Jacob Nielsen Arendt.
Derimod mener professor ved Aarhus Universitet Helena Skyt Nielsen, at regeringen kan hente et større millionbeløb ved at få de studerende hurtigere gennem systemet.
»Det er svært at vurdere, præcis hvor mange millioner kroner der kommer i kassen ved forslagene, når de bagvedliggende beregninger ikke er stillet til rådighed, men jeg synes umiddelbart, at det lyder fornuftigt at hente 800 millioner kroner på det,« siger Helena Skyt Nielsen.
Bygger på vurdering
Regeringen vil indkalde forligspartierne bag den seneste aftale om SU til forhandlinger, og Venstre agter at spørge ind til regeringens beregninger:
»Jeg er nødt til at have nogle flere papirer på økonomien i udspillet, for jeg kan ikke helt gennemskue de effekter, der ligger gemt i det,« siger Mads Rørvig, SU-ordfører for Venstre.
Uddannelsesminister Morten Østergaard erkender, at regeringens beregninger af provenuet bygger på skøn:
»Det er rigtigt, at det er en vurderingssag, men det er trods alt baseret på erfaringer om, hvad der giver forsinkelserne. Vores beregninger er foretaget efter den fuldstændig gængse måde at udregne den slags på.«
Ifølge ministeren vil reformudspillet være til gavn for de studerende:
»Med reformudspillet har vi lavet en reform, som langt mere helhedsorienteret end tidligere forsøger at lave et uddannelsessystem, hvor de unge kommer bedre gennem uddannelserne med færre forsinkelser og tidligere studiestart, mens vi samtidig fastholder et SU-system, som ikke er dyrere end nødvendigt,« siger Morten Østergaard.

