Bedre muligheder for overarbejde kan afhjælpe lægemangel
Problemer med lange ventelister og mangel på læger på offentlige sygehuse kan afhjælpes med mere attraktive muligheder for ekstraarbejde. Det ville få færre læger til at søge over i det private, mener Overlægeforeningen


 Giv lægerne bedre muligheder for at arbejde over i det offentlige hospitalsvæsen, så vil problemet med lange ventelister og lægemangel i det offentlige blive løst. Sådan lyder budskabet fra Overlægeforeningen. 
"Hvis man åbnede mere op for, at overlæger kunne lave ekstraarbejde i det offentlige, ville man kunne løse en del af manglen på læger på offentlige sygehuse," siger Mogens Stubkjær Hüttel, næstformand i Overlægeforeningen.
Han mener, at det er spild af penge, når det offentlige bruger store summer på behandling af patienter på privathospitaler.
"I stedet burde man bruger de midler på at indføre bedre muligheder for at lønne overlæger for ekstraarbejde i det offentlige," siger han.
Ifølge de offentligt ansattes overlægers overenskomst skal en overlæges arbejdstid tilrettelægges således, at den "ikke væsentlig overstiger 37 timer pr. uge". 
"Mange læger vil gerne arbejde mere end 37 timer om ugen. Og når de ikke har mulighed for at gøre det i det offentlige, så søger de over i det private," siger han.
Udbredt bijobberi
For Per Schwalbe betød de lange ventelister på Rigshospitalets ortopædkirurgiske afdeling, at han i mere end to år måtte vente på en rygoperation, før han til sidst blev henvist til et privathospital. 
Her blev han mødt af den samme overlæge, der skulle have opereret ham i det offentlige sygehusvæsen. Bijobberi er ganske udbredt blandt Rigshospitalets overlæger på ortopædkirurgisk afdeling, hvor otte ud af de 13 overlæger også er ansat på et privathospital eller privatklinik. 
Afdelingen mangler p.t. at besætte fire lægestillinger, ligesom der mangler operationssygeplejersker, og derfor køres der på nedsat blus, forklarer klinikchefen, Jens Retpen. 
Alligevel har afdelingen ifølge chefkonsulent i Rigshospitalets personaleafdeling, Helle Pedersen, ingen aftaler om ekstraarbejde for overlæger.
"Med de høje lønninger vælger lægerne ofte at lægge deres ekstra arbejdstimer i det private," siger hun.
Formand for regionerne, der administrerer de offentlige sygehuse, Bent Hansen (S), mener ikke, at det er muligt at matche de høje lønninger på privathospitalerne.
"Hvis vi giver alle ret til overarbejde, ville pengene fosse ud. Den ubehagelige kendsgerning er jo, at budgetterne ikke er uendelige. Så vi er nødt til at prioritere, hvor vi får mest ud af pengene. Og vi kan alligevel ikke honorere de skyhøje takster, som der gives på privatklinikkerne," siger han.
Patientkontakt
At overlæger søger over i det private, skyldes dog ikke kun lønnen, understreger Mogens Stubkjær Hüttel.
"Det handler også om de vilkår, som man arbejder under. I det private skal de ikke bruge så meget tid på ikke-lægeligt arbejde. Her får de lov til at lave det, de bedst kan lide - nemlig patientkontakt," siger han.
Det er man også meget bevidst om på Rigshospitalet: "Når vi ikke kan konkurrere på lønnen, så forsøger vi at fastholde lægerne med kurser, uddannelse og forskningsmuligheder. For i det offentlige er det jo oftest det faglige miljø, der trækker," siger Helle Pedersen.
Sundhedsøkonom ved Dansk Sundhedsinstitut Jakob Kjellberg er ikke enig i, at det er en løsning at åbne op for højere lønninger for ekstraarbejde.
"Ofte er det billigere at lægge operationer ud i det private, end at åbne op for løn for al overarbejde. Man kan jo godt forestille sig, at der er mange overlæger, der i dag reelt lægger mere end 37 timer om ugen på de offentlige hospitaler, som så ville begynde at fakturere for overarbejde," siger han. 


