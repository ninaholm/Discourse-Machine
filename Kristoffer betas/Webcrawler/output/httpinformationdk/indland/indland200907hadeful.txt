Hadefuld vold mod homoseksuelle
Tre deltagere i World Outgames blev natten til søndag ofre for såkaldte hatecrimes i København, da de blev overfaldet af to gerningsmænd. Pressekoordinator for arrangementet Erik Farsøe mener, at episoden tydeligt viser, hvorfor Outgames netop er så nødvendig


 World Outgames, der skal sætte fokus på homo-, bi- og transseksuelles rettigheder var kun lige skudt i gang i København lørdag aften, da tre af arrangementets deltagere natten til søndag blev overfaldet på åben gade. To mænd på henholdsvis 28 og 33 år menes at stå bag de grove overfald, der sendte to af deltagerne på skadestuen, efter de var blevet sparket og slået.
Gerningsmændene havde spurgt tilfældigt forbipasserende på gaden, om de var homoer, hvorefter de to mænd uden at vente på svar, havde slået ud efter folk. Derfor vurderer politiet overfaldene som såkaldte hatecrimes, hadmotiverede forbrydelser, fortæller kriminalpolitiets efterforskningsleder.
Erik Farsøe, der er ansvarlig pressekoordinator for World Outgames mener, at overfaldet tydeligt viser, at der fortsat er behov for en kulturbegivenhed som Outgames. Derfor er det også vigtigt at få den slags forbrydelser frem i lyset, siger han.
»Desværre er den slags overfald hverdag i København og mange, mange andre steder rundt om i verden. Det er et skår i en ellers fantastisk åbning af Outgames, men heldigvis er gerningsmændene blevet anholdt af politiet, ligesom de tre ofre er ved godt mod, selv om de er rystede,« siger han.
I alt fem personer blev overfaldet af de to gerningsmænd, hvoraf de tre af ofrene, der var deltagere i World Outgames, alle var yngre udenlandske mænd fra henholdsvis Sverige, Norge og England.
I retten havde de to overfaldsmænd svært ved at genkalde sig overfaldene, da de enten havde været påvirket af spiritus eller narkotika. Dommeren valgte at varetægtsfængsle dem frem til den 4. august. Dommeren mente, at de to mænd står til en dom på mindst 60 dages fængsel. Københavns Politi og kommunen har været  opmærksomme på over den øgede risiko for hadoverfald.


