Pensionsselskaber klar til at åbne pengekassen for klimainvesteringer
Et forslag fra Enhedslisten om en ny klimafond til energi-investeringer bliver positivt modtaget af en række af de pensionskasser, der skal finansiere fonden
Vi er meget interesserede i at investere i energiområdet. Generelt er det et område, som passer godt til investeringer for pensionsmidler, siger direktør for Public Affairs i PFA Pension Thomas Torp


 De danske pensionskasser råder over en kapital på omkring 3.000 milliarder, og en del af de penge skal investeres i en klimafond, hvis det står til Enhedslisten.
Som beskrevet i Information mandag møder forslaget opbakning fra et flertal af partierne på Christiansborg, og nu melder en række pensionskasser sig også klar til at se nærmere på forslaget:
»Vi er meget interesserede i at investere i energiområdet, og generelt er det et område, som passer godt til investeringer for pensionsmidler,« siger direktør for Public Affairs i PFA Pension Thomas Torp.
Han peger på, at det endnu er for tidligt at kommentere på den konkrete model for en klimafond, da forslaget er en del af de i gangværende energiforhandlinger på Christiansborg.
Men tanken om, at staten udsteder nogle grønne statsobligationer med en statsgaranteret forrentning, som de danske pensionskasser kan investere i, er PFA Pension positiv overfor.
»Forhandlingerne er i gang, og derfor kan vi ikke kommentere på en konkret model lige nu, men vi vil gerne sende et signal om, at vi er positivt indstillede over for den type klimainvesteringer,« siger Thomas Torp.
Samme besked kommer fra Susanne Lund, som er senioranalytiker hos PKA.
»Vi har i forvejen fokus på klimaforbedrende investeringer, og så længe afkastet står mål med den risiko, der er forbundet med det, er vi positive,« siger hun.
Susanne Lund tilføjer, at PKA blandt andet også har samarbejdet med staten i forbindelse med oprettelsen af Vækstfonden, som handlede om at yde lån til små og mellemstore iværksættere, der havde problemer med at finde finansiering. Staten garanterede lånene, og en række pensionsselskaber stillede kapitalen til rådighed.
»Så tanken er ikke ukendt for os,« siger hun.
Godt alternativ
Administrende direktør i PensionDanmark Torben Möger Pedersen bakker også op om idéen, men vil dog også gerne vente med at tage stilling til den endelige model.
»Det afhænger naturligvis af, hvordan modellen konkret bliver udformet, men det er en fornuftigt idé at se på, hvordan man kan gøre det attraktivt for husholdninger og virksomheder at investere i energibesparende foranstaltninger,« siger han.
Torben Möger Pedersen peger dog på, at der i forvejen findes gode muligheder for at optage lån til energiforbedringer, hvis man er husejer.
»Der er allerede mulighed for, at husejere kan optage et tillægslån i deres realkreditinstitut til finansiering af nye vinduer, udskiftning af oliefyr og bedre isolering,« siger han.
Torben Möger Pedersen understeger dog, at PensionDanmark bestemt vil være interesseret i at bidrage til en klimafond, hvis det også indebærer et samarbejde med staten.
»Hvis staten er interesseret i at udstede statsgaranterede obligationer, så vil det selvfølgelig være interessant for os som alternativ til de statsobligationer, vi alligevel investerer i,« siger han.
Susanne Lund peger på, at PKA vil anse investeringer i en eventuel klimafond for et fornuftigt supplement til de klima- og energiinvesteringer, som PKA har i forvejen. Et eksempel på det er PKA’s investeringer i havvindmølleparken på Anholt, som forventes at resultere i omkring 8.000 nye arbejdspladser. Den slags investeringer er Susanne Lund tilhænger af. Hun mener, at der er brug for flere politiske initiativer, hvis flere pensionskasser skal på banen med den slags investeringer.
»Pensionskasserne hungrer efter nogle politiske initiativer, som kan fordre de her investeringer,« siger hun og tilføjer:
»Derfor bliver det spændende at se, hvad der ligger i den energiaftale, der kommer«.

