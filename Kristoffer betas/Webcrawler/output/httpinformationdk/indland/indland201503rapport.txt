Rapport: Medier vælger side om klima
Når Informations læsere åbner avisen og læser om klima, møder de ofte bekymrede klimaforskere. Slår man derimod op i Weekendavisen, støder man oftere på optimistiske røster


 Når Informations læsere åbner avisen og læser om klima, møder de ofte bekymrede klimaforskere, som mener, at klimaforandringerne er menneskeskabte, og at menneskets påvirkning kan gøre uoprettelig skade på klimaet.
Slår man derimod op i Weekendavisen, støder man oftere på optimistiske røster, som mener, at klimaforandringerne er naturligt forekommende, og at mennesket ikke er på vej til at gøre alvorlig skade på klimaet. Det er konklusionen i en ny doktorafhandling, hvor dr. comm. Oluf Danielsen fra Roskilde Universitet har sammenlignet danske mediers dækning af klimadebatten og nærstuderet Informations dækning i forhold til Weekendavisens.
»Information giver mindre plads til dem, der mener, at teorier om menneskeskabte klimaforandringer er tvivlsomme eller forkerte,« siger han.
Ifølge Oluf Danielsen er Weekend-avisens udvælgelse af optimistiske forskere dog problematisk. Avisen giver nemlig spalteplads til forskere, som forklarer klimaforandringerne med naturlige ændringer i solens udstråling af energi, og de teorier er tilbagevist af FN’s klimapanel.
»Der er så meget klimaforskning, at der er frit valg på alle hylder. Man kan finde lige den vinkel, man ønsker, men noget forskningsmateriale anses som underlødigt, og en del af den stikker frem i Weekendavisen,« siger Oluf Danielsen.
Han mener imidlertid ikke, at der er noget oplagt alternativ til de ukvalificerede kilder: »Et bud kan være, at man spørger flere eksperimentelt naturvidenskabelige forskere. Det kan f.eks. være kemikeren, der interesserer sig for, hvordan CO2 optages i havet. De får dog allerede en del spalteplads, og Informations dækning af klimaet er både omfangsrig og langt hen ad vejen rigtig,« siger han.
Ifølge doktoren er de danske mediers dækning af klimaforskningen også langt at foretrække andre landes: »I USA er der en rigtig stor, uvidenskabelig skepsis mod teorierne om menneskeskabte klimaforandringer, og der bliver finansieret adskillelige tænketanke, som alene producerer støj.«
Han er begejstret over, at danske medier har fastholdt et stort fokus på klimadebatten, selv om der ikke er opnået store aftaler på området siden Kyoto-aftalen i 1997.
»Det ville svare til, at sportsjournalister blev ved med at interessere sig for landsholdet, selv om de aldrig spillede andet end træningskampe.«

