Nye retningslinjer for behandling af blodpropper



 Personer, der rammes af en blodprop i hjernen, kan med effekt behandles med medicin, der opløser blodproppen. Også kaldet trombolyse. 
Tidligere har undersøgelser vist, at patienterne kun kunne have glæde af behandlingen frem til tre timer efter, at symptomerne på blodprop begyndte. Men den seneste forskning viser nu, at trombolyse har en positiv effekt helt op til 4,5 timer efter symptomerne begyndte: 
»Det er en meget positiv udvikling, som giver flere patienter mulighed for at komme i betragtning til trombolysebehandling,« siger overlæge, dr.med. Grethe Andersen, Apopleksiafsnittet Århus Universitetshospital, Århus Sygehus.
I overensstemmelse med Sundhedsstyrelsens udmeldinger på trombolyseområdet indføres der nu på Århus Universitetshospital, Århus Sygehus og Regionshospitalet Holstebro reviderede retningslinjer for trombolysebehandlinger. 
Ændringen gælder pr. 1. januar 2010, så grænsen nu bliver på 4,5 timer. Samtidig fjerner man en hidtidig aldersgrænse på 80 år. Fremover er det patientens biologiske alder, lægerne skal vurdere. 
Når alle patienter med blodprop i hjernen ikke kan få behandlingen er det fordi nogle ikke tåler den. Behandlingen indebærer blandt andet risiko for hjerneblødning.
»Derfor er der stadig store sikkerhedskrav til behandlingen. Men når disse overholdes, forventer vi ikke at få flere tilfælde af bivirkninger i form af tilstødende hjerneblødninger,« siger Grethe Andersen fra Århus Universitetshospital.

