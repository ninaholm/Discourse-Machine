V og K vildleder om de nedslidte
Mange vil komme i klemme, hvis efterlønnen afskaffes, siger en række eksperter i sociale forhold. Regeringen afviser, at de nedslidte bliver ladt i stikken, da der findes ordninger for alle. Men det passer ikke, fastslår eksperterne


 Der er store huller i det sociale sikkerhedsnet i Danmark, og det vil langtfra fange alle nedslidte danskere, hvis de ikke længere kan gå på efterløn. Selv den laveste sociale ydelse, kontanthjælp, er ikke en rettighed for alle, fastslår lektor i socialret Simon Thorbek fra Professionshøjskolen Metropol.
»Mit bud er, at en hel del vil komme i klemme,« siger Simon Thorbek.
»Der er mange, der ikke kan få kontanthjælp, fordi de er gift. Og ægtefællen typisk tjener for mange penge til, at den pågældende kan få kontanthjælp,« siger han og nævner af andre eksempler, at man heller ikke må have større ejerbolig eller anden formue.
Dermed går han og de øvrige sociale eksperter, som Information har talt med, i rette med regeringspartiernes påstand om, at ingen bliver ladt i stikken, hvis efterlønnen bliver afskaffet.
Tirsdag sagde Konservatives politiske ordfører, Henriette Kjær, til Information, at hun »ikke kunne tro«, at der findes mennesker, der ikke er syge nok til førtidspension, men heller ikke kan passe et arbejde.
»Der er ordninger for alt her i Danmark,« sagde Henriette Kjær.
I går gav Venstres politiske ordfører, Peter Christensen, samme svar.
»Jeg anerkender ikke, at der vil være en gruppe, der ikke har noget sted at gå hen,« sagde Peter Christensen.
Men sådan er virkeligheden altså ikke, fastslår formand for Dansk Socialrådgiverforening, Bettina Post.
»Der findes mennesker, som hænger i jobbet med det yderste af neglene, fordi de ved, de kan trække sig tilbage, når de bliver 60 år. Deres arbejdsevne er nedsat med 20-30 pct., og dem har vi ingen ordninger til, hvis de ikke kan gå på efterløn,« siger Bettina Post.
Nettet forsvinder
En stor forskel er, at efterløn er en rettighed i modsætning til eksempelvis førtidspension, fleksjob og revalidering, som man skal have særlig tildelt, hvis man har behov for det, siger Dorte Caswell, der forsker i socialt arbejde for Anvendt Kommunalforskning
»Det er et gradvist skridt væk fra det universelle sikkerhedsnet, som politikerne henviser til, når de siger, at vi har ordninger, der samler alle op,« siger Dorte Caswell.
»Du går fra et system, der giver automatisk adgang for alle, til et system, der giver meget omhyggeligt dokumenteret adgang til den enkelte,« siger hun.
Alle kan få efterløn, når de fylder 60 år, hvis de har indbetalt til ordningen i 30 år. Men selv om man lever op til alle kriterierne for at få eksempelvis førtidspension, skal det først dokumenteres, at ens arbejdsevne er varigt nedsat til det ubetydelige.
»Der er meget skrappe krav for at få pension, og det kræver langvarig grundig udredning for at dokumentere dem. Så de, der finder helle i at gå på efterløn, vil slet ikke kunne regne med, at de vil kunne ryge over i førtidspensionssystemet,« siger Bettina Post.
Jammerlig udvej
Det samme er problemet med fleksjob, hvor du også skal have en varig sygdom uden mulighed for behandling, forklarer lektor Simon Thorbek.
»Der vil mange med nedslidningssygdomme formentlig have så diffuse symptomer, at de vil få meget svært ved at komme ind under fleksjobordningen,« siger han.
Endelig er problemet, at der ikke er nogen automatik i systemet, der samler dem op, der ryger mellem ordningerne, fortæller Bettina Post.
»Nogle kommer i klemme mellem fleksjob og førtidspension, fordi de har en restarbejdsevne, men ikke nok til et fleksjob. Man lander i et limbo, hvor du ikke bliver samlet op,« siger Bettina Post.
Sidste udvej er kontanthjælp, der er den laveste sociale ydelse for danskere. Kontanthjælp giver omkring 9.500 kr. om måneden før skat og kan efter seks måneder føre til, at man mister en række andre sociale ydelser så som boligstøtte.
Så man kan også sige, at de, der ryger på kontanthjælp, kommer i klemme i systemet, mener Simon Thorbek
»Det er noget jammerligt noget at slutte sit liv på kontanthjælp,« siger han.

