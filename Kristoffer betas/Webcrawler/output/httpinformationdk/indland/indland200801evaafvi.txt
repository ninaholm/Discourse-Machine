EVA afviser at ændre praksis
Det er umuligt at give interesserede skolefolk adgang til undersøgelsesresultater før offentliggørelse, mener EVA-direktør. Bertel Haarder (V) vil ikke blande sig i konflikten, men han afviser lærerformands kritik af elevplaner


 En de facto-offentliggørelse.
Sådan betegner direktør for Danmarks Evalueringsinstitut (EVA), Agi Csonka, konsekvenserne af ønsket fra skoleledere, lærere, Kommunernes Landsforening og forældre, der i gårsdagens udgave af Information beklagede det faktum, at undervisningsministeren i modsætning til skolens øvrige interessenter har adgang til rapporter, når pressen dagen forinden skriver om dem. 
EVA-direktøren forstår udmærket organisationernes ønske om forhåndskendskab til undersøgelserne, men hun peger på, at hele 78 organisationer er indstillingsberettiget til EVA's repræsentantskab. 
"Og det er altså bare organisationer lige inden for vores kreds, som med rette kunne forvente, at de fik undersøgelserne på forhånd. Men det ville reelt svare til en offentliggørelse," siger Agi Csonka og afviser at udvælge de mest oplagte interessenter forud for en bestemt offentliggørelse.
"Vi vil gerne være så åbne som muligt, men jeg har svært ved at se, efter hvilke kriterier det skulle foregå," siger Agi Csonka, som peger på, at såvel dato for offentliggørelse som evalueringernes kommissorier lægges ud på EVA's hjemmeside i god tid.
14 dages forspring
I loven om EVA står, at ministeren skal have evalueringer senest 14 dage før offentliggørelse. I nogle tilfælde får pressen tilsendt evalueringerne i dagene op til offentliggørelse med klausul til offentliggørelsesdagen. Og det hægter skolens øvrige interessenter af, når de bliver kontaktet af journalister uden at have adgang til rapporten, lyder kritikken.
Flere interessenter henviser til, at Skolestyrelsen, som er en styrelse under Undervisningsministeriet, sender deres rapporter til interessenterne i Skolerådet før offentliggørelse. Men i det tilfælde sidder netop interessenterne i Skolerådet påpeger Agi Csonka.
"Og det er jo ikke tilfældet hos os som uafhængig organisation," påpeger hun og afviser kritikken af pressens forspring.
"Vi skal have vores evalueringer ud til offentligheden og må derfor tage hensyn til, hvordan pressen arbejder," siger Agi Csonka og understreger, at EVA arbejder efter samme praksis som andre forskningsinstitutioner.
Lektor på Institut for Økonomi, Politik og Forvaltning ved Aalborg Universitet Heidi Houlberg Salomonsen påpeger, at EVA er et uafhængigt institut, og at ministeren ikke kan blande sig i resultaterne. 
"Men praksis giver ministeren et forspring i forhold til at kunne vurdere en rapport og forberede sig politisk og kommunikationsmæssigt på, hvordan han vil forholde sig til den," siger hun.
Og ifølge forvaltningseksperten er eneste alternativ, at EVA træffer beslutning om, at minister, presse og øvrige interessenter får evalueringerne samtidig. Heidi Houlberg Salomonsen betoner dog samtidig, at det kan være rimeligt, at ministeren får adgang til undersøgelser forud for offentliggørelse, hvis ministeriet står som rekvirent. 
Loven om EVA blev vedtaget med et bredt flertal i Folketinget, hvorfor en ændring af praksis vil kræve en lovændring. Ifølge undervisningsminister Bertel Haarder (V) er det op til EVA at beslutte, om skolens øvrige interessenter bør have adgang til evalueringer før pressen og ministeren selv.
"EVA er uafhængige, og hvis de vil ændre reglerne har jeg et åbent sind. Hvis bestyrelsen ønsker det skal være anderledes, må den sige til," siger ministeren, der ikke selv vil vurdere, hvorvidt praksissen er rimelig.
Klokkeklar konklusion
Bertel Haarder vil dog gerne tilbagevise kritikken fra lærerformanden, der i går kritiserede ministerens udlægning af en EVA-undersøgelse af elevplaner. Ifølge Anders Bondo Christensen kan man ikke konkludere, at der er tale om en succes, når kun seks skoler med egne planer er omfattet. Men ministeren fastholder resultatet, der viser, at 74 procent af forældrene er glade for planerne. 
"Den konklusion er klokkeklar, og der er flovt, at vi skal have den diskussion. Det er jo ikke en undersøgelse, vi har lavet, jeg har ikke opfundet resultaterne. Det er dumt af Anders Bondo at slå budbringeren ihjel i stedet for at tage budskabet til sig," siger ministeren.


