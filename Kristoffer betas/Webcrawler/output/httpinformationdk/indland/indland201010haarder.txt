Haarder: Højere priser var nødvendige
Det var afgørende for at løbe regeringens frie valg i gang, at privatsygehusene fik en højere pris, end de får i dag, siger Bertel Haarder. Han afviser tidligere spindoktors antydninger i en mail om, at V og K ikke kunne blive enige.


 Det var en nødvendighed, at privathospitalerne fik en højere pris i starten, da det frie sygehusvalg blev indført, end de får i dag. Ellers havde løftet til borgerne om det frie valg ikke kunnet indfries. Og derfor fik de private sygehuse i starten de samme takster som gennemsnittet i de offentlige.
Det siger indenrigs- og sundhedsminister Bertel  Haarder (V).
»Der manglede kapacitet til at opfylde det løfte, vi havde vedtaget ved lov. Og det er da ubestrideligt, at man også var nødt til at tænke det med, når man forhandlede prisen. Det var så at sige ikke nok at forhandle med dem, der allerede var på markedet. Man var nødt til at sørge for, at der også kom nogle flere ind på markedet for at opfylde borgernes lovsikrede ret,« siger Bertel Haarder.
Han understreger, at der efter hans mening aldrig har været tale om en 'overpris' - og at amterne selv forhandlede priserne helt frem til 2006, da forhandlingerne mellem Amtsrådsforeningen og privatsygehusene brød sammen, og daværende sundhedsminister Lars Løkke Rasmussen ifølge loven skulle gribe ind.
Pistol for panden
- Men kan man ikke sige, at amterne forhandlede med en pistol for panden? De vidste jo godt, at en velvillig minister stod klar til at gribe ind for at fremme det frie valg, hvis de ikke selv kunne blive enige med privatsygehusene?
»Man kan i hvert fald sige med sikkerhed, at nu er priserne sat ned med 20 pct. Man kan sige med sikkerhed, at hele øvelsen forkortede ventetiderne med en måned, fordi det også lagde pres på de offentlige sygehuse. Det har regionernes formand selv udtalt. Det er altså en kæmpe succes,« siger Bertel Haarder.
Han fremhæver, at der i dag er indført en uafhængig voldgift, så det ikke længere er ministeren, der skal afgøre sammenbrudte forhandlinger.
- Jeg mindes ikke at have hørt nogen i regeringen sige dengang, da loven blev vedtaget, at det ville blive dyrere i starten, inden kapaciteten var opbygget. Burde man ikke have sagt det fra starten af?
»Det kunne man muligvis. Jeg vil bare sige, at det handler ikke kun om kapacitetsopbygning. Det handler også om at presse de offentlige sygehuse og dermed ventetiderne ned. Det var også derfor, at Lars Løkke Rasmussen ikke bare kunne acceptere det, amterne ville betale, den ene gang, han måtte gribe ind, i 2006. For så havde vi jo brudt loven, der netop sikrede danskerne en helt ny ret.«
- I regeringsgrundlaget fra 2007 lover regeringen at arbejde for, at priserne til privathospitalerne 'skal afspejle forpligtelserne og rammevilkårene for de private sygehuse'. Hvad skal man lægge i det?
»Det dokumenterer, at regeringen var meget opmærksom på, at man skulle holde øje med de priser og prøve at få dem ned.«
Beregninger nødvendige
- Jeg læser det, som om regeringen allerede i 2007 var klar over, at priserne ikke afspejlede privatsygehusenes 'forpligtelser og rammevilkår'?
»Jeg vil hellere sige, at regeringen ville ruste sig for det tilfælde, hvor ministeren igen var tvunget til at gribe ind. Regeringen ville have et bedre beslutningsgrundlag. Derfor skulle der laves beregninger på, hvad den billigste tredjedel eller den billigste fjerdedel af sygehuse kostede i det offentlige. Og det lå så omkring 20-25 procent lavere. Og det var også det niveau, taksterne endte på.«
- Det arbejde, der blev lavet, var med andre ord det, der lå til grund for den aftale, man vedtog med regionerne i april 2009 - efter at det frie valg havde været suspenderet som følge af sygehusstrejkerne?
»Det var i hvert fald et arbejdspapir, der medvirkede til udregningen af de referencetakster, som man endte med at sende til regionerne.«
- Statsministeren har udtalt, at man må have respekt for, at når en regering er i gang med at forberede beslutninger, så er det beslutningsgrundlag ikke tilgængeligt for alle og enhver. Så må det da have været voldsomt irriterende, at den tidligere særlige rådgiver Frank Korsholm sendte beregningerne ud af huset for at Lene Espersen (K) kunne komme med en udmelding om lavere priser?
»Min departementschef har også kritiseret det. Selvfølgelig må den særlige rådgiver godt drøfte en sag med Folketingsgruppen. Men at han samtidig videregav oplysninger om de interne rådslagninger i regeringen, det måtte han ikke.«
Spindoktor tog fejl
- Af Frank Korsholms mail fremgår det netop, at Jakob Axel Nielsen (K) forgæves pressede på over for Løkke for at få fastlagt nye takster. Hvorfor holdt Venstre igen på den måde?
»Det er en falsk problemstilling. For taksterne blev jo fastsat til tiden. Derfor havde hverken Korsholm eller Jakob Axel Nielsen grund til at mene, at der var nogen, der sinkede noget.«
- Så selv om Lene Espersen ikke i marts 2009 havde krævet, at der »skulle skrues ned for de gyldne haner« over for privathospitalerne, så var det sket alligevel?
»Ja - det kan jeg garantere for.«
- Så hvis hun bare havde undladt at komme med den melding, så havde vi ikke haft hele den ballade, vi har i dag?
»Jeg har ikke flere kommentarer til Lene Espersens melding,« siger Bertel Haarder.


