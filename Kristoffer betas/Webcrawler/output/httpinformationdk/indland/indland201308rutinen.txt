’Jeg har ikke rutinen med papirerne’
Schrøder Cykler på Amager hjælper Københavns Kommune med at få ledige ind på arbejdsmarkedet. Men indehaveren, Niels Christiansen, er træt af alt medfølgende bureaukrati


 
	Når de kommer og spørger: ’Vil du have en?’, så siger jeg: ’I må udfylde papirerne for mig.’ Jeg kan ikke finde ud af det.« Niels Christiansen tager med jævne mellemrum imod ledige med løntilskud gennem det kommunale jobcenter. De går til hånde hos ham i Schrøder Cykler på Amager, og hvis alt går vel, ender de med at komme i lære som cykelmekaniker.

	Men det nødvendige papirarbejde og bureaukratiet i forbindelse med ansættelsen går ham på. Jobcenter København har tidligere hjulpet ham med at udfylde papirerne, indtil Københavns Kommunes jurister blev opmærksomme på, at den praksis ikke er lovlig.

	For konsulenterne i jobcentret tog det ikke mange minutter at udfylde papirerne korrekt. For Niels Christiansen, der tager imod medarbejdere med løntilskud hvert andet eller tredje år, opleves bureaukratiet imidlertid som en byrde i hverdagen.

	»Man sidder ikke med papirerne hver dag. Og derfor kan man ikke huske det. Man har ikke rutinen,« som han siger.

	Komplicerede papirer

	Praktikanterne har ofte været igennem et forudgående aktiveringsprogram. Nogle af dem har døjet med helbredsmæssige eller sociale problemer, og meningen er, at arbejdsgivere som Niels Christiansen skal hjælpe dem tilbage på arbejdsmarkedet.

	»De lærer at lave lette reparationer, og de lærer butikken at kende. Så prøver vi at udvikle dem, så de til sidst kan stå og ekspedere, tage imod reparationer, slå ind på kasseapparatet og så videre. De lærer at fungere almindeligt i en cykelbutik, så de kan sige: ’Jeg vil gerne være cykelmekaniker’,« forklarer Niels Christiansen.

	Sidste gang han ville ansætte en gennem det kommunale jobcenter, endte han med at køre ind til jobcentret for at få hjælp til at udfylde papirerne. Han syntes, de var for svære. Men den type administrativ hjælp må jobcentrene altså ikke yde.

	Københavns beskæftigelses- og integrationsborgmester, Anna Mee Allerslev (R), har nu bedt om en dispensation fra reglerne.

	Hun håber, at det kan være med til at skabe pladser til nogle af de 1.000 unge i Københavns Kommune, som kommer gennem en erhvervsuddannelse uden at have gennemført nogen form for praktikforløb.

	Hos Schrøder Cykler på Amager er Niels Christiansen ikke i tvivl om, at muligheden for hjælp fra jobcentret ville motivere ham til at tage imod flere praktikanter med løntilskud.

	»Hvis du spørger mig direkte, om det ville hjælpe, så er mit svar bare klart ja! Det vil hjælpe.«

