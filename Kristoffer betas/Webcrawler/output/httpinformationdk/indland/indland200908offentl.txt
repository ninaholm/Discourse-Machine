Det offentlige er slidt ned
Dårligt vedligeholdte offentlige bygninger og anlæg har under VK-regeringen tabt så meget i værdi, at det vil koste 50 mia. kr. at bringe dem tilbage i samme stand som ved regeringsskiftet, viser analyse. Det samlede investeringsbehov vurderes til at være et godt stykke over 100 mia.
Skoletoiletter og -gårde har været i søgelyset på grund af ringe hygiejne. Her er vi på Christianshavns Skole.


 Danmarks offentlige bygninger, kloakker, veje og andre anlæg har i VK-regeringens tid været så dårligt vedligeholdt, at det vil koste 50 mia. kr. at bringe dem tilbage i den stand, de var i ved regeringsskiftet i 2001.
Det viser en ny analyse fra Arbejderbevægelsens Erhvervsråd på dagen, hvor finansminister Claus Hjort Frederiksen (V) offentliggør regeringens finanslovforslag for næste år.
Investeringsbehovet vil ikke forsvinde, men bliver kun dyrere, hvis man udskyder det for længe, siger chefanalytiker Martin Madsen fra AE-Rådet.
»Så snart der kommer gang i økonomien igen, vil arbejdskraften gå til den private sektor først. Men lige nu har vi både projekterne og de ledige hænder. Så det er bare med at komme i gang,« siger han.
I tråd med, hvad de økonomiske vismænd gjorde i deres forårsrapport, anbefaler AE-rådet derfor, at regeringen med finansloven sætter gang i en vækstplan på 30 mia. kr. over to år, der foruden bedre vedligeholdelse kan skabe flere job i den kriseramte byggesektor.
Ingen fokus på kloakker
Værditabet under denne regering er kun en fortsættelse af et voksende efterslæb i vedligeholdelsen under tidligere regeringer. En Rambøll-rapport for Foreningen af Rådgivende Ingeniører (FRI) konkluderede sidste år, at der er et samlet efterslæb på mellem 100 og 200 mia. kr. - og at jernbaner, veje og kloakker er så nedslidte, at de ikke kan varetage deres funktion uden kraftige investeringer.
Siden er et bredt flertal i Folketinget blevet enige om en stor trafikinvesteringsplan - og regeringen har også hævet det anlægsloft, der sætter grænser for kommunernes investeringer. Men selv om dét er »store skridt på vejen«, så er der stadig et markant efterslæb, siger direktør Henrik Garver fra FRI.
»Der er for eksempel stadig et spørgsmål om kloakker og spildevand og andre områder, som der endnu ikke er tilstrækkelig fokus på,« siger Henrik Garver, der også efterlyser øgede bevillinger til kommunerne. For selv om anlægsloftet er fjernet, er det ikke alle kommuner, der har pengene til at bruge de penge, der er nødvendige.
»Generelt er der en for lille prioritering af vedligeholdelse, både det skjulte, som kloakker og vandforsyning, men også skoler og institutionsbygninger. Og en tid som den aktuelle er også den rigtige at gå ind og gøre det i,« siger han.
Professor Henrik Lund fra Institut for Samfundsudvikling og Planlægning på Aalborg Universitet er enig. Han fremhæver energirenoveringer af offentlige bygninger som noget, der foruden modernisering også vil skabe arbejdspladser, udvikling - og gøre driften billigere for kommunerne.
»En dårligt vedligeholdt skole koster mere at drive end en nyopført. Det er ikke kun et spørgsmål om, at vinduerne er nymalede. Det er i lige så høj grad et spørgsmål om, hvor høj elregningen eller varmeregningen bliver,« siger han. Men også på andre områder bliver regningen kun dyrere, hvis der ikke rettes op på efterslæbet.
»Vi kan mærke konsekvenserne allerede nu. Det er helt klart, at nedslidte veje har større vedligeholdelses-omkostninger. Det samme gælder kloakker, fjernvarmerør og vandrør. Der er simpelthen mere tab og mere slid,« siger Henrik Lund.
Diskussionen om behovet for en vækstplan for at sætte gang i dansk økonomi bliver en af de mest centrale i de kommende finanslovforhandlinger.
Oppositionen vil med Socialdemokraterne i spidsen fortsætte deres kritik af regeringen for ikke at gøre tilstrækkeligt - mens finansminister Claus Hjort Frederiksen vil fremhæve forårets skattelettelser, fremrykningen af trafikinvesteringer og ophævelsen af anlægsloftet som en række tiltag, der vil skabe mere aktivitet.
Ikke overraskende er AE-rådet på linje med S. Martin Madsen fremhæver, at regeringen selv i et svar til Finansudvalget har beregnet sig frem til, at regeringens tiltag kun løfter beskæftigelsen med omkring 8.500 personer i år.
»Det synes vi ikke er særligt ambitiøst, når ledigheden steg med 7.400 i juni,« siger han - og understreger, at en vækstplan på 30 mia. vil koste »peanuts« på den langsigtede holdbarhed i forhold til, hvad skattestoppet koster.
»Hvis det så også giver en varig beskæftigelseseffekt oveni, så vil en del af den tjene sig selv ind igen.«
Alt for stort
Hos Dansk Byggeri betegner adm. direktør Lars Storr-Hansen det som »fornuftigt«, hvis man fremrykker en række investeringer i energirenoveringer og visse former for infrastruktur:
»Vi er i en tid, hvor vi har kapaciteten til det. Det har vi ikke om 5-7 år,« siger han.
Men AE-rådets udspil skyder over målet, mener Lars Storr-Hansen. Han henviser til, at der i byggeriet lige nu er en såkaldt »konjunkturarbejdsløshed« på ca. 10.000 personer.
»Hvis vi skulle aktivere dem alle sammen, så svarer det til investeringer på 13-14 mia. Alene i dét lys lyder en investeringspakke på hele 30 mia. over to år som alt for stor i forhold til, hvad der er kapacitet til,« siger han.
De økonomiske vismænd gentog i går deres anbefaling om en vækstpakke - men kun, hvis regeringen samtidig tager fat på de arbejdsmarkedsreformer, som den ellers har erklæret for døde lige nu.
»Man skal tage sig sammen til at gennemføre reformer, der sikrer den finanspolitiske holdbarhed på lang sigt,« siger vismand Hans Jørgen Whitta-Jacobsen til Børsen.

Finansministeren fremlægger regeringens finanslovforslag på et pressemøde kl. 13 i dag

