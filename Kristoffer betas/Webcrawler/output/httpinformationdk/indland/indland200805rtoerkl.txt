R: Tørklædeforbud er et knæfald for DF
Danske dommere må for fremtiden ikke bære politiske eller religiøse symboler, besluttede regeringens topministre i går, efter integrationsminister Birthe Rønn Hornbech i en kronik gik i rette med forslaget om et tørklædeforbud. Regeringen blander sig dermed unødigt i domstolenes arbejde for Dansk Folkepartis skyld, mener de Radikale


 Regeringen vil ændre retsplejeloven, så dommere fremover ikke må bære religiøse eller politiske symboler i retssalen. Det kom frem i går efter et møde i regeringens koordinationsudvalg. Forbudet omfatter ikke lægdommere, anklagere eller forsvarere, men juridiske dommere i retssalen, samt i skifte- og fogedretter. 
Det skete samme dag som integrationsminister Birthe Rønn Hornbech i en kronik i Politiken advarede imod et sådant forbud.
"Hvis først der skrides til lovgivning om tørklæder for dommere, hvordan kan man så undgå, at der også stilles krav om, at der skal lovgives for alle mulige andre professioner, og hvor ender vi så?" skrev hun blandt andet.
Rønn Hornbechs udmeldinger førte i går til et tumultagtigt forløb, hvor flere gruppefæller undsagde ministeren. Rønn Hornbech holdt dog tidligt på dagen fast i sine synspunkter med begrundelsen: "Jeg er folkeoplyser."
Hvortil udenrigsordfører Søren Pind (V) replicerede: "Minister betyder tjener."
Og integrationsministeren kommer efter alt at dømme til at tjene regeringen eller gå af. 
En meget sammenbidt Birthe Rønn Hornbech hastede, efter hun havde stået skoleret for koordinationsudvalget, igennem Christiansborgs gange og nægtede at udtale sig til en hale af journalister om regeringens beslutning 
"I kan ikke bruge det her til noget", sagde hun, inden hun nåede frem til Venstres gruppeværelse og smækkede døren efter sig.
Justitsminister Lene Espersen oplyste efter mødet, at der havde været enighed om at fremsætte lovforslaget om et tørklædeforbud, og at mødet ikke havde haft noget at gøre med Rønn Hornbechs udmeldinger. 
Statsminister Anders Fogh Rasmussen valgte dog i går eftermiddag at sætte Birthe Rønn Hornbech eftertrykkeligt på plads: "Jeg har en begrundet formodning om, at det ikke gentager sig," lød det fra statsministeren, som kaldte kronikken for en 'særdeles uheldig' fremgangsmåde.
Unødig indblanding
De Radikales partiformand Margrethe Vestager undrer sig over, at regeringen trumfer beslutningen om et tørklædeforbud igennem over hals og hoved på baggrund af integrationsministerens overvejelser omkring problemerne ved et tørklædeforbud. 
"Regeringens håndtering af den her sag har været utrolig klodset. Frem for at vente på, at der blev indhentet udenlandske erfaringer på området og taget en principiel diskussion af det her vanskelige spørgsmål, så er der gået meningsmåling i den. Regeringen lader endnu engang Dansk Folkeparti sætte dagsordenen i stedet for at nære tillid til, at vores domstole godt selv kan håndtere det her spørgsmål," siger Margrethe Vestager, der ikke mener, at det politikernes job at vurdere, hvorvidt dommere må bære tørklæde eller ej.
Formanden for Dommerforeningen Jørgen Lougart forklarer, at der også blandt dommerne er uenighed omkring tørklædespørgsmålet. Han undrer sig dog over, at beslutningen bliver hastet igennem.
"Vi ville have foretrukket selv at tage stilling, og det virker da besynderligt, at spørgsmål vedrørende vores dagligdag, skal trumfes igennem hen over hovedet på os," siger Jørgen Lougart med henvisningen til, at lovforslaget også kommer til at omfatte et påbud om brug om kappe. Et påbud som et flertal af dommerne er imod.
"Tørklæder er jo ikke specielt aktuelle i dommerstanden til gengæld, så kommer vi nu til skulle tage stilling i en masse sjove sager om religiøse symboler som dagmarkors eller lignende i stedet for at bruge vores tid på noget fornuftigt," siger formanden for Dommerforeningen.
lovforslaget om tørklædeforbud ventes fremsat til efteråret.

