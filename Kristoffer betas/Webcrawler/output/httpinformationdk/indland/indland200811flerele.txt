Flere lejere ofre for boligspekulanter
Ingen varme, fusk med huslejen, mistet depositum. Konkursramte spekulanters hærgen på boligmarkedet rammer stadig flere lejere i disse år


 De stærkt tvivlsomme investeringer fra lykkeridderne på ejendomsmarkedet skaber store problemer for mange lejere.
"Det er helt klart et stigende problem," siger Jesper Larsen, økonom i Lejernes Landsorganisation (LLO). 
Af de godt 300.000 lejere, der bor i almindelige udlejningsejendomme, er omkring 3.000 af dem er blevet ofre for spekulanterne, vurderer han. 
Problemet kan have vidt forskelligt omfang. Mest alvorligt er det, når der bogstaveligt talt bliver lukket for det varme vand, når spekulanterne er ved at løbe tør for penge.
"Vi har flere eksempler på, at ejeren ikke betaler regningen til leverandørerne af varme, vand og el. Så kontakter vi forsyningsselskabet eller kommunen og håber, at de kan hjælpe os," siger Jesper Larsen. 
Et grelt eksempel på sådan en type sag kommer fra Ejendomsselskabet Onsgaarden på Strandvejen 179-189 i Hellerup med 71 lejemål. Her er der vand i kælderen, DONG truer med jævne mellemrum med at lukke for varmen, og en ingeniørrapport vurderer, at det vil koste 70 mio. kr. at bringe ejendommen i en anstændig forfatning. 
I mens forsøger domstolene at hitte rede i, hvilken af de to spekulanter, Joacim Bruus-Jensen og Kenneth Schwartz Thomsen, der er den egentlige ejer af ejendommen. De to har hevet 81 mio. kr. ud af ejendommen, som de købte for 325 mio. kr.
"Her har der ikke været vicevært i mange måneder, og beboerne har selv måtte betale for at få fyret repareret," siger Bente Kristensen, jurist i LLO Hovedstaden.
Ejendommen er på vej mod tvangsauktion.
Andre typer af sager inkluderer fraflytningssager, hvor lejerne ikke får deres penge retur for forudbetalt leje og depositum.
Der er også mange ældre, der kommer i klemme, fordi de ikke ved, om de er købt eller solgt, når ejendommen skifter ejer. 
"Der bliver ikke informeret ordentligt, og de tror, at lejekontrakten skal laves om," siger Jesper Larsen. 
Ifølge Bente Kristensen skyldes mange af problemerne de spekulanter, der har handlet med pantebreve i skyggen af festen på boligmarkedet.
"Vi har oplevet en klar stigning i antallet af folk, der er kommet i klemme på grund af pantebrevscirkusset, inden for de senere år," siger hun. 
Bente Kristensen peger på, at problemet er størst i perioden op til, at ejerne går konkurs. Når først konkursboet udpeger en kurator, kan han nemlig bruge de faste lejeindtægter til at sikre en løbende vedligeholdelse af ejendommen.
Stråmænd
Et særligt og stærkt stigende problem er brugen af de såkaldte stråmænd. Her opretter spekulanterne virksomheder, der fremstår som udlejer. De er med til at presse huslejen og omgår dermed lejelovens beskyttelse af lejeren, når det kommer til opsigelsesvarsler og så videre. Kenneth Schwartz Thomsen var en af de tidligere ejere af ejendommen Fredericiagade 33, som Information beskrev i går. Den bygning er de seneste fire år blevet handlet mellem hele fem forskellige spekulanter. Ved hjælp af kreativ handel med pantebreve - og velvillig finansiering fra Roskilde Bank, Amagerbanken og Forstædernes Bank - har det pisket værdien af ejendommen op fra 11 til 46 mio. kroner siden 2004. Nu er flere af ejerne gået konkurs, og ejendommen kommer i dag på tvangsauktion i Skifteretten i København. 


