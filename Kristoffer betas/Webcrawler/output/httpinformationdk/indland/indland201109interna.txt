Internationale medier: Dansk højrepopulisme står for fald
Danmark står over for et paradigmeskifte på udlændingeområdet, skriver internationale medier. Hvis Dansk Folkeparti taber indflydelse, vil danskernes image blive forbedret, og resten af Europa kan lade sig inspirere, lyder vurderingen
Dansk Folkepartis leder, Pia Kjærsgaard, afgiver sin stemme til folketingsvalget på Gentofte Rådhus. Den internationale presse har de seneste dage glædet sig over, at hendes parti nu ser ud til at miste indflydelse.


 Mens udlændingepolitikken ikke har fyldt meget i den danske valgkamp, står den centralt i internationale mediers dækning af valget. Danskerne gør efter 10 år op med højrepopulismen, lyder det.
»Ved dagens valg vil vælgerne formentlig give den stramme udlændingepolitik, som føres af den højreliberale regering med støtte fra DF, det røde kort,« skrev den tyske avis Die Welt i går. Avisen kaldte Dansk Folkeparti »det vel nok mest indflydelsesrige højrepopulistiske parti i Europa« og vurderede, at et regeringsskifte vil forbedre Danmarks »image i udlandet«.
De fleste andre tyske aviser betegner også Dansk Folkeparti som højrepopulistisk, og tidsskriftet Der Spiegels populære onlineavis skriver, at »den skingre Pia Kjærsgaard« har dikteret dansk udlændingepolitik og sammensat en lovgivning på asylområdet, som er »den strengeste i hele Europa«.
Også ugeavisen Die Zeit fokuserer på Pia Kjærsgaard. Hun har »forandret det engang så skandinavisk-tolerante Danmark« til en »xenofobisk grænsekontrolpost og krigsførernation«, skriver avisen i et portræt af partilederen og kalder hende den »mest succesfulde højrepopulist i Europa«.
Kjærsgaards tid forbi
Ligesom Die Welt vurderer verdens største nyhedsbureau, Associated Press, at »resultatet af valget kan påvirke Danmarks image i udlandet« ved at »reducere de negative overskrifter, som partiet (DF, red.) har skabt«.
Den svenske avis Aftonbladet peger også på, at der er behov for at genoprette et godt dansk image i udlandet.
I en leder beskriver avisen Dansk Folkeparti som »Europas mest fremgangsrige højreekstreme parti«, som har »påvirket det danske samfund og billedet af Danmark udenlands på gennemgribende vis«, men netop derfor er det ikke nogen let opgave at forbedre det danske omdømme:
»At vaske det billede af Danmark, som Dansk Folkeparti efterlader, kommer desværre til at tage tid,« vurderer Aftonbladets lederskribent.
En anden svensk avis, Dagens Nyheter, er mere optimistisk. I en leder bemærker avisen, at den danske blokpolitik under alle omstændigheder er et overstået kapitel.
»Én sag virker sikker: Pia Kjærsgaards tid i magtens inderste korridorer er forbi. Dansk Folkeparti kommer ikke fortsat til at få en bekvem rolle som regeringens støtteparti i Folketinget. Det indebærer forhåbentlig, at der ikke kommer flere skærpelser af udlændingepolitikken,« skriver avisen i en leder og konkluderer:
»Uanset udgangen bliver dagens valg derfor et dansk vendepunkt.«
Også franske Le Monde vurderer, at udlændingestramningernes tid er forbi.
»De midtsøgende radikale, som længe har været marginaliserede, har holdt fast og gjort comeback i meningsmålingerne ved hjælp af temaerne værdier og tolerance. For denne besættelse af indvandreren, som kendetegner Danmark, ender med at have en pris,« skriver avisen.
Europæisk betydning
Britiske The Guardian vurderer ligefrem, at et magtskifte i Danmark kan blive en inspirationskilde i andre lande.
»En socialdemokratisk ledet regering kan tjene som en opkvikker for centrum-venstre-partierne på tværs af Europa, som er mislykkedes med at komme på attraktive politikker som svar på den finansielle og økonomiske krise siden 2008 eller på de vægtige spørgsmål om islam og immigration, der har overført traditionel støtte fra arbejderklassen til populistiske bevægelser på den yderste højrefløj,« skriver avisen, som placerer Dansk Folkeparti på den yderste højrefløj og kalder det »modstander af indvandring og eurofobisk«.
Spanske El Pais sætter også det danske valg ind i en europæisk sammenhæng.
»Centrum-venstres fremgang vil sætte EU's mest indflydelsesrige højreparti uden for døren,« skriver avisen i en artikel med overskriften »Det danske valg tester ekstremisternes tiltrækningskraft efter massakren i Oslo«.
På samme måde forbinder den amerikanske avis The Christian Science Monitor, der regnes blandt USA's vigtigste medier, det danske valg med Anders Behring Breiviks terroranslag i Norge. I en af de mest detaljerede udenlandske artikler om valget sammenligner avisen Dansk Folkeparti med Geert Wilders' hollandske Frihedsparti, det finske De Sande Finner og de svenske Sverigesdemokraterna og skriver, at Breiviks »syn på immigration og islam ligner Dansk Folkepartis«.
The Christian Science Monitor vurderer, at de indvandringskritiske nordeuropæiske partiers store tilslutning er udtryk for, at »det ekstreme er blevet mainstream«. Det er sket »under radaren«, men den norske massakre har ifølge avisen sat fokus på de ekstremistiske tendenser, og det danske valg er nu den første lakmusprøve på den yderste højrefløjs appel til vælgerne efter Breivik.

