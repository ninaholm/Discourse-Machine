Folketinget får ligestillingsudvalg
Venstre har nu opgivet modstanden; efter næste valg får Folketinget et ligestillingsudvalg. Det skal tage spørgsmål om både køn, seksualitet og etnicitet op. Positivt, lyder det fra kønsforsker


 Oppositionen har i årevis forgæves efterspurgt et udvalg, der kan tage sig af ligestillingsmæssige spørgsmål i Folketinget. Men nu har regeringspartierne ændret holdning, og efter næste valg vil danmarkshistoriens første ligestillingsudvalg i vores parlament se lyset.
Ifølge Venstres ligestillingsordfører, Ellen Trane Nørby, indvilger man i det nye udvalg som led i en ny struktur, hvor Det Politisk Økonomiske Udvalg (PØ) bliver nedlagt, og en del af dets område lagt ind under Finansudvalget.
»Den rokade giver et nyt perspektiv på at oprette et selvstændigt ligestillingsudvalg,« >siger Ellen Trane Nørby. I øjeblikket arbejder Folketingets administration på det praktiske omkring det nye udvalg, men hos Venstre advarer man på forhånd mod, at køn bliver det eneste parameter:
»Køn er for snævert et perspektiv. Udvalget skal helst have et bredt syn på ligebehandling og antidiskrimination også i forhold til seksualitet, etnicitet og handicappede,« siger Ellen Trane Nørby.
S: Det var på tide
Hos Socialdemokraterne glæder man sig over, at Folketinget omsider er nået til enighed. For ifølge oppositionen har PØ-udvalget ikke fungeret tilstrækkelig godt i forhold til at håndtere ligestillingen.
»Vi har måtte kæmpe hårdt for det. Danmark har jo haft ministre for området, og vi har ordførere - så det er på høje tid, at vi får det udvalg,« siger ligestillingsordfører Julie Rademacher, som bakker Venstres ønske om et bredt arbejdsområdet for udvalget op, så længe kønsperspektivet også fastholdes.
»Vi skal sikre mangfoldigheden i Danmark,« siger S-ordføreren.
Forsker i køn og europæisk politik ved Aarhus Universitet Christina Fiig kalder udsigten til et Ligestillingsudvalg 'spændende'.
»Vi får nu faktisk ligestilling ind på den politiske dagsorden, for det emne fylder ikke ret meget i dag,« siger hun.
Det er nu op til politikerne at sikre, at ligestillingen bliver til konkrete tiltag, mener Christina Fiig, som mener, at der er noget at indhente.
Hun peger blandt andet på kritik fra FN, der har beklaget den manglende danske indsats i forhold til ulige løn, andelen af kvindelige ledere samt de dårligere betingelser i samfundet for kvinder med anden etnisk baggrund.
»Jeg ser udvalget som en normalisering, for Danmark halter bagefter. Så det har vel også været et spørgsmål om, hvor længe det danske folketing har kunnet holde til ikke at have et ligestillingsudvalg,« siger Christina Fiig.
I går vedtog Folketinget desuden, at Institut for Menneskerettigheder fremover skal overvåge diskrimination. Instituttet kan tage sager op af egen drift og få belyst sager af mere principiel karakter. Dermed regner regeringen med, at kritikken fra EU, der blandt andet har truet Danmark med en retssag for ikke at overholde ligestillingsdirektivet, vil forstumme.


