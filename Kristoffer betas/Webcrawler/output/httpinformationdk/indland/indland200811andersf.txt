Anders Fogh: Lomborg er værdifuld
Bjørn Lomborg har ikke ændret holdning - klimaet er langt fra det vigtigste indsatsområde. Fogh forsvarer fortsat miljøskeptikeren, mens konservative undrer sig over en merbevilling på fem millioner til Lomborg


 Hvad statsminister Anders Fogh Rasmussen (V) er kommet til af klimaerkendelser, har Bjørn Lomborg ingen kommentarer til. 
Den erklærede miljøskeptiker får i år fem millioner kroner ekstra på finansloven, og det til trods for, at Bjørn Lomborg og hans økonomer placerer indsatsen mod klimaforandringer helt nede på en 14. plads over verdens vigtigste udfordringer.
- Statsministeren siger åbent, at han fejlagtigt ikke har taget klimaudfordringen alvorligt - men du har ikke ændret standpunkt de sidste seks år?
"Nej," lyder det korte svar fra Bjørn Lomborg.
Han understreger, at hvis man skal gøre en indsats for klimaet, bør man satse på forskning og udvikling - dér får man ifølge Lomborg mindst 12 gange mere for pengene, end hvis man alene via kvoter betaler for at nedbringe CO2.
"Men hvis vi gerne vil gøre godt i verden, er der mange andre ting," siger han.
Fogh vil have Lomborg
Ifølge de otte topøkonomer fra Copenhagen Consensus i år bør politikerne i stedet satse på indsatsen mod fejlernæring med a-vitamin og zink til børn.
Hos de konservative undrer energiordfører Per Ørum Jørgensen sig over, at Bjørn Lomborg i år får 7,5 millioner kroner i statslige tilskud.
"Der er så mange aktører på dette område, der søger puljer for at fremme gode ting. Derfor er det problematisk, at han får en ekstrabevilling til at anvise løsninger, når han ikke mener, at klimaproblemet er det vigtigste, men hellere vil bruge penge på a-vitamin. Det giver for mig at se ingen mening," siger Per Ørum Jørgensen.
Han understreger samtidig, at konservative fortsat bakker op om finansloven.
Men statsministeren, der er kendt som en stor forsvarer af Bjørn Lomborg, kan sagtens finde plads til bevillingen - også selv om Lomborgs holdninger altså er i direkte strid med statsministerens nye linje.
"Jeg synes, Bjørn Lomborg kan bidrage værdifuldt, ligesom andre kan. Nu har jeg sat en klar kurs, når det gælder klimapolitikken, og den kan hverken Lomborg eller andre være i tvivl om. Men jeg vil meget gerne høre forskellige bud på, hvordan vi bedst når de mål. Det er sådan, jeg opfatter Copenhagen Consensus-konceptet," sagde statsministeren til Information efter Venstres landsmøde i weekenden.
Fattig debat
Fogh understregede desuden, at han også har mødtes med modstandere af Bjørn Lomborg.
"Jeg har været meget åben omkring den erkendelsesproces, jeg selv har været igennem. Derfor hører jeg også til dem, der ikke på forhånd vil udelukke argumenter. Jeg synes ærligt talt, at det er fattigt, hvis man i den politiske debat vil afskære nogen fra at komme frem med deres synspunkter," sagde statsministeren.
I morgen skal energiminister Connie Hedegaard (K) i Folketinget svare på en række spørgsmål om, hvorfor regeringen fortsat bevilliger penge til Lomborg. Selv har han ingen kommentarer til den prioritering:
"Det er et politisk anliggende," siger Bjørn Lomborg.


