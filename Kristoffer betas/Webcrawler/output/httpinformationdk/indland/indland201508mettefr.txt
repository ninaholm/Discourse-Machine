Mette Frederiksen freder foreløbig Lars Løkke
Jakob Ellemann-Jensen påpeger, at Mette Frederiksen ønsker en bred aftale om dagpenge ligesom statsminister Lars Løkke Rasmussen
Socialdemokraternes formand, Mette Frederiksen, vil samarbejde med V-regeringen.


 Det er nye, men glædelige toner, når Socialdemokraternes formand, Mette Frederiksen, nu vil samarbejde med den smalle Venstre-regering. Da Helle Thorning-Schmidt (S) var leder i opposition, ville Socialdemokraternes ikke spille med.
Det siger Venstres politiske ordfører, Jakob Ellemann-Jensen, efter Mette Frederiksens første interview efter sommerferien med Politiken, Jyllands-Posten og Berlingske.
Her afviser hun blandt andet at ville vælte regeringen med venstrefløjen og Dansk Folkeparti.
»Jeg hæfter mig ved, at Mette Frederiksen gerne vil samarbejde, og at man – også hos Socialdemokraterne – har fået øjnene op for, at et stærkt erhvervsliv, som skaber arbejdspladser, er forudsætningen for velfærd,« siger Jakob Ellemann-Jensen.
»Det er positive, men også nye toner fra en socialdemokratisk opposition,« siger han.
Jakob Ellemann-Jensen påpeger, at Mette Frederiksen ønsker en bred aftale om dagpenge ligesom statsminister Lars Løkke Rasmussen (V). Det er bedst for Danmark og danske lønmodtagere, mener Jakob Ellemann-Jensen.
Han håber at enes med Socialdemokraterne om en bred aftale om udlændingepolitik i lyset af folkevandringen mod EU med godt 800.000 asylsøgere til Tyskland i år samt et massivt pres på Grækenland og Makedonien.
»Det er helt nødvendigt, at vi får så brede politiske aftaler som muligt. Det er en udfordring, som ikke forsvinder i morgen. Uanset hvem, der sidder ved magten,« siger Jakob Ellemann-Jensen.
Klogt af Mette Frederiksen
Det er klogt, at Mette Frederiksen foreløbig freder Lars Løkke, mener politisk kommentator Hans Engell, ved at tale for at samarbejde med statsminister Lars Løkke Rasmussens smalle Venstre-regering i stedet for at føre kalkunjagt på regeringen sammen med Dansk Folkeparti. Det er en klog disposition, vurderer Hans Engell efter Mette Frederiksens interview i går i de tre store aviser.
»Mette Frederiksen tænker langsigtet og strategisk. Hun har den opfattelse, at Løkke-regeringen ikke væltes det første år. Samarbejdet mellem Socialdemokraterne og andre partier skal ikke præges af kalkunjagt eller forhastet samspil med DF,« siger Hans Engell.
»Hun vil ikke lade sig diktere af Radikale, eller involvere sig med Dansk Folkepartis formand, Kristian Thulesen Dahl, som i sidste ende vil støtte Løkke. Mette Frederiksen kan se, at Løkke får mere brug for hende end omvendt,« siger Engell.
Radikales leder, Morten Østergaard, roser Mette Frederiksen.
»Det åbner perspektiver for, at vi kan gøre op med den evindelige blokpolitik i dansk politik og kan samarbejde hen over midten. Det kræver selvfølgelig, at Lars Løkke mener noget af det, han har sagt og kan agere frit,« siger Morten Østergaard.
Ritzau

