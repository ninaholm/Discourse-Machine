Dansk diabetesvejledning lavet af læger med tilknytning til Novo Nordisk
I den officielle danske diabetesvejledning anbefaler man ikke at bruge den billige humane insulin, selv om den for langt de fleste patienter er lige så god som den dyre, analoge insulin. Ni ud af de 14 læger bag vejledningen har økonomisk tilknytning til Novo Nordisk, som tjener penge på de dyre insulinanaloger


 Den officielle danske diabetesvejledning er udarbejdet af folk med tilknytning til Novo Nordisk.
Sundhedsstyrelsens Institut for Rationel Farmakoterapi udsender vejledningen, som benyttes som rettesnor af både de privatpraktiserende læger og af lægerne på landets sygehuse, når de skal udskrive medicin til type 2-diabetikere. Men til trods for at en offentlig myndighed står bag vejledningen, tæller forfattergruppen to læger, der ejer aktier i Novo Nordisk, og syv læger med forskellige bijob hos den store insulinproducent – og interessekonflikterne fremgår ikke noget sted i vejledningen.
Det er uholdbart, mener Preben Holme Jørgensen, som er praktiserende læge og medlem af netværket Læger uden sponsor.
»Jeg synes, det er kedeligt, at man vælger at sammensætte et udvalg på den måde. Men det overrasker mig ikke, og man har set det før. Man forklarer det med, at det er svært at finde eksperter, der er uafhængige af industrien, men det ændrer ikke ved, at det er kedeligt,« siger Preben Holme Jørgensen.
Det er uheldigt
I vejledningen har man valgt ikke at forholde sig til prisen på de forskellige typer af insulin. Som Information kunne fortælle lørdag, er de nye insulinanaloger, herunder Novo Nordisks Levemir og Sanofis Lan-tus, næsten dobbelt så dyre som de gamle humane insuliner. Og selv om førende diabeteseksperter vurderer, at næsten alle type 2-diabetikere kunne benytte den billige medicin, så dominerer de dyre analoger på markedet herhjemme – og det offentlige har indtil videre givet godt en halv milliard i patienttilskud til Levemir og Lantus.
Derfor burde den officielle vejledning anbefale den billige insulin, mener Preben Holme Jørgensen.
»Jeg synes, at vejledningen er for ukritisk i sin anbefaling af lægemidler. Man burde have skrevet ligeud, at man i første omgang skulle forsøge med tabletbehandling eller human insulin. Langt de fleste type 2-diabetikere kan nøjes med det. Og så kun i de særlige tilfælde benytte de dyre insulinanaloger,« siger Preben Holme Jørgensen.
Han mener ikke, at vejledningen lever op til sit formål:
»Som praktiserende læge skal jeg forholde mig til prisen, når jeg udskriver medicin. Både af hensyn til patienten og skatteborgerne. Og den vigtige information kan jeg ikke få i vejledningen. Den må jeg søge andre steder,« siger han.
Vejledningen er udgivet i samarbejde mellem to videnskabelige selskaber og Institut for Rationel Farmakoterapi (IRF). IRF har netop til opgave at oplyse lægerne om, hvordan de træffer det rationelle valg – det vil sige det bedste valg til prisen. Derfor undrer Preben Holme Jørgensen sig over, at diabetesvejledningen kommer fra netop IRF:
»Det synes jeg er uheldigt,« siger Preben Holme Jørgensen, som også selv har arbejdet for IRF. Han sammenligner med IRF’s britiske forbillede, National Institute for Health and Clinical Excellence (NICE)
»Hos NICE tager men altid prisen med. Og man laver nogle meget klare anbefalinger af, hvad man skal vælge,« siger han.
Også I Tyskland og Sverige står der i de officielle anbefalinger, at man skal indlede behandlingen af type 2-dianetes med de billige insulintyper.
Et valg
Hos Institut for Rationel Farmakoterapi har man siden 2004 været klar over, at insulinanalogerne for langt de fleste patienters vedkommende ikke har større gavnlig effekt end de billigere humane insuliner. I 2004 anmeldte IRF Novo Nordisks insulin-analog, Levemir, og dengang skrev man: »Insulin detemir (virkningsstoffet i Levemir, red.) bør ikke anvendes rutinemæssigt til behandling af diabetes.«
Grunden var den simple, at det var for dyrt i forhold til virkningen. Men nu lægger Institut for Rationel Farmakoterapi altså navn til en vejledning, hvor prisforskellen fuldstændig ignoreres.
»Det er ikke muligt at give nogen evidensbaseret vejledning i, hvilken insulintype og hvilket insulinregime der skal vælges,« hedder det i vejledningen.
Ifølge Steffen Thirstrup, der i dag er chef for lægemiddelgodkendelse i Sundhedsstyrelsen, men som var leder af IRF, da vejledningen udkom, valgte man dengang bevidst at se bort fra prisen: »Vi havde diskussionen om det i gruppen, og vi blev enige om, at vi ville lade videnskaben veje tungest og lade den økonomiske vurdering være op til den enkelte læge.«
– Hvorfor det?
»Det var et valg, at økonomien blev holdt ude af den vejledning, og det er måske et af de største problemer med den: Den fokuserer kun på det kliniske. Men når to produkter er ligestillede, så anbefaler vi selvfølgelig, at man tager det billigste.«
– Men hvorfor så ikke skrive det?
»Priserne er jo en variabel størrelse. Hvis vi havde skrevet i vejledningen, at man skulle vælge de humane insuliner, ville det jo være problematisk, hvis Levemir pludselig er det billigste.«
– Men så kunne I vel opdatere den?
»Jo, det kunne man jo godt. Men det er en trykt vejledning.«
– Jeg troede, at IRF’s opgave var at fortælle, hvad der er det rationelle valg?
»Jo, men stadigvæk: Videnskaben først. Og vi har så sagt, at de er ligeværdige – og så er det oplagt at vælge det billigste først. Men jeg kan da ikke udelukke, at hvis vi havde været mere aggressive med at få det budskab ud, så havde forbruget af insulinanaloger været mindre,« siger Steffen Thirstrup,
Alle har interessekonflikter
Ifølge Steffen Thirstrup er det så godt som umuligt at finde læger, der ikke står i en interessekonflikt, til at lave en diabetesvejledning. Derfor er der ikke noget odiøst i sammensætningen af gruppen bag vejledningen, mener han:
»Der er stor set ingen diabetesforskere i Danmark, der ikke har eller har haft tilknytning omkring Novo Nordisk. Derfor har vi reelt ikke haft et valg.«
– Kunne man så ikke have fundet nogle udenlandske eksperter?
»Jo, men de danske videnskabelige selskaber er med til at udpege eksperterne, og jeg tror ikke, at de er interesserede i at hente udenlandske eksperter ind til det. Men det må du spørge dem om.«
– Kunne I ikke bare lave regler, der fastslår, at der ikke må være folk med interessekonflikter med?
»Jo, det kunne man sagtens. Vi vil helst have folk uden interessekonflikter, men det skal selvfølgelig også være de førende eksperter. Og det er det dilemma, vi har i Danmark, som har verdens største insulinproducent, at det kan være svært at finde eksperter, som er fri af det. Så må man deklarere sig ud af det.«
– Men det har ikke fået alarmklokkerne til at ringe hos dig?
»Jo, alarmklokkerne var der, inden vi gik i gang. Jeg er ikke sikker på, at vejledningen ville have fået lige så stor udbredelse, som jeg har indtryk af, at den har fået, hvis den havde været lavet af udenlandske eksperter. Det er en gordisk knude, vi står med.«
– Det kan se påfaldende ud, at man ikke anbefaler human insulin, selv om det er lige så godt og billigere, og det faktum, at et flertal i gruppen bag har relationer til Novo Nordisk?
»Det er så sådan, du læser det.«
– Anser du det som en rimelig læsning?
»Det da en mulig udlægning af det. Men jeg synes, at i og med at vi har været åbne omkring det, og der har været andre inde og redigere i det, så mener jeg ikke, at det bør være en kritik, som er tungtvejende. Vi (IRF, red.) er jo garanten for, at den interessekonflikt ikke bliver dominerende. Det er ikke noget, der bekymrer mig i det færdige resultat.«
Efter interviewet spørger Information via mail ind til det med åbenheden. I vejledningen står der nemlig ikke et ord om skribenternes interessekonflikter. I en mail svarer Steffen Thirstrup følgende:
»Det er korrekt, at de eventuelle interessekonflikter ikke direkte fremgår af den færdige vejledning. Det tror jeg nok, jeg ville have lade det gøre i dag,« skriver Steffen Thirstrup.

