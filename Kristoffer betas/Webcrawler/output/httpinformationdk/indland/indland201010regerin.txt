Regeringens ghetto-plan strider mod ekspertråd
Trods eksperters opråb fremlagde regeringen  i går en ghettostrategi, som fokuserer på 'hurtige løsninger' og nedrivninger frem for langsigtet helhedsindsats med fokus på bolig-sektoren, unge og uddannelse. Eksformand for regeringens integrationstænketank er overordentlig skuffet


 Suk. Sådan lyder tidligere formand for regeringens integrationstænketank, Erik Bonnerups første reaktion efter at have set regeringens længe ventede ghettostrategi, som blev offentliggjort i går. Trods Erik Bonnerup og en række andre eksperters advarsler fastholder regeringen, at ghettoproblemer skal løses med nedrivninger af boligblokke, snævre særregler og tv-overvågning.
Den langsigtede, helhedsorienterede indsats med fokus på uddannelse, som eksperterne har efterlyst, blev i går overskygget af 32 forslag, der med Erik Bonnerups ord rummer lige lovlig mange »trosartikler« og »markeringer af, at: Se! Nu gør vi en masse,« selv om der ifølge Bonnerup ikke tages fat om problemets rod.
»Arkitektonisk bliver områderne sikkert bedre af at rive ned, men jeg tvivler på, at det hjælper på andet,« siger han.
Ghettoerne skal være attraktive boligområder, lyder det fra regeringen, der blandt andet lover renoveringer. Men det bliver svært at vende boligsammensætningen, mener Erik Bonnerup.
»Det kan virke naivt at tro, at man kan få nogen til at flytte derind, før der er taget ordentligt hånd om de basale problemer med integrationen,« siger han og henviser til, at mange gamle anbefalinger stadig ikke er blevet gennemført.
Ingen nemme løsninger
Især på uddannelsesområdet halter indsatsen, mener han. Ligeledes har Information tidligere beskrevet, hvordan de helhedsplaner, der allerede er udarbejdet for ghettoområderne, stadig ikke er gennemført.
»Og der er ingen nemme løsninger. Jeg savner meget, at man fokuserer på løsninger for de unge drenge, der dropper ud af uddannelserne, som vi også tidligere har anbefalet. I det hele taget savner jeg noget mere langsigtet og konstruktivt. I stedet bliver det hele nemme fix, ligesom med Socialdemokraterne og SF's plan,« siger Bonnerup, som vurderer, at hele ghettodiskussionen er kørt af sporet efterhånden.
»Hele debatten er præget af nemme løsninger, som i bedste fald er virkningsløse, men som kan komme til at koste rigtig mange penge, i stedet for at sætte midlerne ind over for børnene, hvor problemerne grundlægges,« siger han.
Også Hans Thor Andersen, forskningschef ved Statens Byggeforskningsinstitut tvivler på, om strategien vil virke.
»Man kan forhindre folk i at flytte ind, men man kan ikke tvinge nogen ind. Det bliver svært at overbevise middelklassedanmark om at flytte ind, når det stadig er annonceret som et kæmpe problem. Man kan også godt udbyde halvdelen af Gellerup til salg, men spørgsmålet er, om der er købere,« siger han og vurderer, at strammerforslagene fylder for meget i planen - hvilket også kan virke afskrækkende.
»Det er overvældende, hvor meget straf og sanktioner fylder i forslaget, og det er måske ikke umiddelbart det, som vil give folk lyst til at flytte ind,« siger han.
Så selv om der nu ligger en fiks og færdig plan med 32 punkter og en længere strategi på 43 siders højglanspapir, så skal danskerne ikke regne med, at situationen ændrer sig foreløbig, vurderer Hans Thor Andersen, der minder om, at meget endnu afhænger af kommunerne.
»Der står flere steder, at nu får kommuner adgang til det ene og mulighed for det andet. Om der kommer noget ud af det, ved vi ikke.«
Arbejdsløse
En af de mest opsigtsvækkende dele af forslaget er måske, at den såkaldte 450-timers regel strammes yderligere, hvilket betyder, at gifte personer på kontanthjælp nu skal arbejde 225 timer årligt, modsat 450 timer fordelt på to år, hvilket tidligere var kravet for at bevare retten til kontanthjælp.
Ændringen vil ifølge Arbejderbevægelsens Erhvervsråd betyde, at flere fattige beboere vil miste deres kontanthjælp, fordi reglen vil være svær at leve op til for marginaliserede langtidsledige, primært indvandrerkvinder.
Men ifølge beskæftigelsesminister Inger Støjberg (V) er et styrket økonomisk incitament måden at få ghettobeboerne ud på arbejdsmarkedet. Der er job nok at få, mener hun og vurderer, at 225 timers arbejde ikke er meget:
»Det svarer til en avisrute af en times varighed pr. dag. Det kan også være, at man arbejdede i Netto en dag om ugen med at sætte varer på hylderne. Det er faktisk det, 225 timer svarer til.«


