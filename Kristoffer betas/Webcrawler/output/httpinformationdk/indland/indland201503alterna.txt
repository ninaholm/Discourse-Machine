Alternativet vil give skatterabat til bofællesskaber
Kommer Alternativet i Folketinget, vil partiet arbejde for en skattepolitik, der tilgodeser alternative og bæredygtige boformer. Miljøbevidste bofællesskaber, der arbejder for at mindske madspild, vil kunne se frem til en kontant bonus, siger Uffe Elbæk


 Alternativet løfter nu sløret for en del af sin skattepolitik. Partiet foreslår, at der indføres et særligt skattefradrag for folk, der bor i bæredygtige bofællesskaber.
»Vi vil belønne dem, der flytter sammen i fællesskaber, hvor de deles om udgifterne og sammen arbejder for at mindske belastningen af vores miljø,« siger politisk leder Uffe Elbæk og tilføjer: »Både planeten og menneskene på den er under pres, og vi er nødt til at indse, at vi må indrette os anderledes og knytte os mere sammen, hvis vi vil sikre et bedre liv – både for klodens og befolkningens skyld.«
Konkret vil Alternativet give op til 10.000 kr. i årligt skattefradrag for hver person i et bofællesskab, der kan dokumentere, at dets medlemmer lever bæredygtigt. Det kan f.eks. være ved at have »madplaner, der mindsker madspild«, ved at købe »miljøvenlige hårde hvidevarer« og ved at reparere ødelagte husholdningsmaskiner frem for at købe nye. Bofællesskaber i landområderne, der arbejder for at blive selvforsynende, bør også ifølge Alternativets forslag, der offentliggøres i dag under titlen ’Bæredygtigt fællesskab’, kunne få fradrag for »indkøb af materialer, afgrøder mv.«.
Opgør med storbysinglerne
Forslaget er inspireret af håndværkerfradraget, der indtil 2014 gav boligejere og lejere en kontant bonus, hvis de fik udført håndværk eller anden hushjælp. Ideen med håndværkerfradraget var at sparke gang i væksten i byggesektoren, der led under finanskrisen. Alternativets forslag har dog et andet sigte.
»Håndværkerfradraget var en del af mantraet om vækst, vækst og atter vækst. Med vores nye forslag ønsker vi at motivere befolkningen til at tænke i andre og mere bæredygtige baner,« siger Uffe Elbæk. Forslaget er desuden ifølge Alternativets politiske leder et opgør med det, han kalder »storbysinglementaliteten«, hvor flere og flere mennesker bor alene i lejligheder i byerne.
»Storbysinglerne presser både boligmarkedet og miljøet. De bor i hver deres lejlighed med deres egne køleskabe, vaskemaskiner, espressomaskiner osv., uden at de har et særligt behov for det. Med det her forslag vil vi gerne tilskynde storbysinglerne til at flytte sammen i større fællesskaber – til gavn for hinanden og for miljøet. For vi ved, at det mindsker belastningen på miljøet betragteligt, hvis folk bor sammen i større fællesskaber, ligesom det gavner den mentale sundhed hos folk.«
– Hvordan vil I sikre jer, at pengene ikke bare bliver brugt på unødvendige forbrugsgoder, der er belastende for miljøet?
»Fradraget vil være betinget af, at man bruger pengene på at købe ting, der er dokumenteret bæredygtige, f.eks. et årsabonnement på Aarstiderne. Alternativt kan pengene investeres i opkøb af jungle i f.eks. Sydamerika eller lignende tiltag, der sigter på at genoprette klodens balance.«
Detailregulering
Lektor i bæredygtig omstilling Poul Nielsen fra Roskilde Universitet roser Alternativets forslag.
»Det er lige præcis sådan nogle helt anderledes – nogle vil måske mene radikale – tiltag, der skal til, hvis vi for alvor vil gøre noget for omstillingen af samfundet og miljøet,« siger Poul Nielsen, der dog tvivler på, om forslaget vil kunne føres ud i livet. »Som jeg læser det, vil Alternativet stille meget strenge krav til, at folk skal dokumentere, at de lever bæredygtigt. Det har jeg svært ved at se, hvordan man kan gøre uden at skulle ud at ’løfte dyner’ i bofællesskaberne.«
Elbæk afviser, at forslaget er for vidtgående: »Hvis vi vil noget med den her omstilling, som vi alle taler om, må vi tage tyren ved hornene. Det kan måske virke, som om vi vil detailregulere folks liv, men man er nødt til at forstå, at det er til alles bedste.«
Denne artikel blev bragt i Information 1. april 2015 som årets aprilsnar.

