Ny uddannelse om videndesign og vidensmedier



 Fra 1. September i år kan man tage en bachelor i biblioteks- og informationsvidenskab med fokus på videndesign og vidensmedier på Danmarks Biblioteksskole. Uddannelsen bygger videre på en bibliotekstradition, hvor organisering, søgning og formidling af viden er grundelementet. Men med udbredelsen af de nye medieteknologier hænger strukturering af viden også sammen med, hvordan man producerer viden - forstået som både information og kultur. De studerende skal fremover også lære at udvikle viden i samspil med brugere og institutioner i forhold til både trykte og digitale medier. En viden der findes i både litteratur, leksika, bibliografier, tidsskrifter, databaser, webportaler, blogs, billedarkiver og musiksamlinger. Den nye uddannelse retter sig ikke kun mod jobs på biblioteker, men også mange andre jobtitler og -funktioner, som f.eks. database- og webudvikler, informationsarkitekt, IT-konsulent, kulturformidler, mediebibliotekar, usability- og brugervenlighedskonsulent m.v. 

