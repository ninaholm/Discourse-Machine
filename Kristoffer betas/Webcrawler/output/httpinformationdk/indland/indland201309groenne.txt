Grønne organisationer blåstempler usikre klimaprojekter
WWF’s og Greenpeace’ kritik af en kontroversiel beregningsmetode for uddeling af klimakreditter er hård. Men modellen bruges af en organisation, de selv har været med til at grundlægge og fortsat er involveret i


 
	De grønne organisationer WWF og Greenpeace holder sig ikke tilbage, når det gælder om at kritisere en metode bag uddeling af klimakreditter for projekter i udviklingslande.

	Men nu viser det sig, at de selv har været med til at grundlægge organisationen The Gold Standard, der udsteder salgbare klimakreditter efter selvsamme metode. Både Greenpeace og WWFer fortsat involveret i The Gold Standards arbejde. Blandt andet har organisationerne mulighed for at tage del i og stille spørgsmål til konkrete projekter. Dertil kommer, at WWF har en repræsentant i The Gold Standards bestyrelse.

	Modellen, som de grønne organisationer på én og samme tid kritiserer og er en del af, går ud på, at The Gold Standard udsteder grønne kreditter til projekter, der forventes at forhindre fremtidige CO2-udledninger. Et eksempel er et dansk firma, der i Kenya gør det unødvendigt at koge drikkevand ved at uddele vandrensningsfiltre. Firmaet får dog også kreditter for mennesker, der slet ikke koger deres vand. Det skyldes en antagelse om, at langt flere ville begynde at koge deres vand i fremtiden, hvis det ikke var for dette projekt.Ifølge de grønne organisationer er det imidlertid meget usikkert, om metoden reelt sparer verden for så mange fremtidige udslip, som der udstedes kreditter for.

	»Når et firma kan få kreditter fra forventede reduktioner, som kun i begrænset omfang eller reelt slet ikke materialiserer sig, og tjene penge på at sælge dem til virksomheder eller lande, så er der tale om klimamæssigsnyd og bedrag,« skriver Greenpeace Danmarks klima- og energitalsmand, Tarjei Haaland, i en mail til Information.

	Vil undersøge sagen

	Ligeledes kritisk over for metoden er Verdensnaturfonden WWF i Danmark, hvor klima- og miljøchef John Nordboe synes, at metoden bag klimaprojekterne »virker spooky«.

	Alligevel er organisationerne altså dybt involverede i The Gold Standard. Hos WWF vil man nu have sagen undersøgt.

	»Det er helt klart noget, vi vil tage op. Man kan være nødt til at gøre sig visse antagelser, men når man gør effekten op i konkrete ton CO2, skal der være solid underbygning,« siger John Nordbo.

	Greenpeace oplyser, at de nu vil overveje, om de skal gøre en indsats for at få The Gold Standard til at ændre metode.

	The Gold Standard afviser kritikken.

	»Alle projekter handler om at reducere udledninger, da enhver kredit repræsenterer en reduktion eller en undgået fremtidig emission. Og uden metoden ville projekter i de fattigste lande slet ikke kunne lade sig gøre,« siger The Gold Standards talsmand, Tanya Petersen.

