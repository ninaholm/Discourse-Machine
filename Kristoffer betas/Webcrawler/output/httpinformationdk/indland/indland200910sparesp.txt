Der skal spares på børns forhold
Forskning viser, at gode daginstitutioner kan forhindre kriminalitet hos børn og unge. Trods det forventer fire ud af ti kommuner at skære ned på børneområdet i 2010


 I går var sidste frist for kommunerne til at indlevere deres endelige budgetter for 2010. Inden offentliggørelsen af budgetterne har 40 procent af kommunerne meldt ud, at de forventer at spare på børne- og ungeområdet.
Det viser en undersøgelse fra Børn og Ungdomspædagogernes Landsforbund (BUPL) og forbundsformand Henning Pedersen mener, at besparelserne i sidste ende bliver dyre.
»Når man skærer ned på daginstitutionerne, så kommer man kun til at stå med en større regning om nogle år.Al forskning viser, at man forhindrer ungdomskriminalitet og anbringelser med en forebyggende indsats, og der er gode børnehaver og vuggestuer en altafgørende brik,« siger han.
Formanden for Børns Vilkår, Peter Albæk, bakker BUPL op: »Det er de udsatte børn, der profiterer mest af at være i daginstitutionerne. Derfor er det den forkerte vej, vi bevæger os, hvis vi skærer ned på området.«
Dårlig skolegang
En forskningsoversigt fra Det Nationale Forskningscenter for Velfærd (SFI) viser også, at gode institutioner har en positiv effekt.
»Dansk og international forskning viser, at hvis børnene har været i gode institutioner, har de det nemmere i skolen, og de har også mindre brug for specialundervisning og færre bliver kriminelle. Hvis man skærer ned på kvaliteten af børnehaverne kan man derfor sagtens forestille sig, at det vil have en negativ effekt,« forklarer Alva  Albæk Nielsen, der er forsker ved SFI og står bag forskningsoversigten.
Formanden for Kommunernes Landsforening Erik Fabrin vil ikke kommentere på besparelserne, men han forklarer, at kommunernes økonomi er presset på børne- og ungeområdet: »Der er brug for at finde andre metoder over hele viften for at få tingene til at køre rundt.«


