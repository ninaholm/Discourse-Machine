EL vil have bæredygtighed på finansloven
En bæredygtighedskommission skal komme med bud på en grøn omstilling af ressourcer og økonomi, lyder et krav fra Enhedslisten til den kommende finanslov. Der skal også gøres op med ’de gængse regnemetoder’ i de økonomiske ministerier. Regeringspartier er ikke afvisende


Vi skal omstille vores forbrug af naturressourcer, hvis Danmark og resten af kloden skal overleve. Og hvis regeringens finanslov skal overleve, i hvert fald med stemmer fra Enhedslisten, skal den nedsætte en bæredygtighedskommission. En kommission, der skal foreslå, hvordan Danmark kan omstille økonomi og ressourceforbrug.Sådan lyder et krav fra Enhedslisten forud for efterårets finanslovsforhandlinger.»Vi skal omlægge den danske produktion og livet i Danmark, så vi reducerer ressourceforbrug og forurening, men samtidig sikrer, at de økonomisk dårligt stillede danskere ikke får det værre,« siger Enhedslistens gruppeformand, Per Clausen, der mener, Danmarks ressourceforbrug skal ned på en fjerdedel af niveauet i dag.Bæredygtighedskommissionen, der ifølge Per Clausen vil koste 15 millioner kroner, skal også overveje, hvordan man kan regne forbruget af naturressourcer og forurening med i de økonomiske fremskrivninger.Regeringen har ellers tidligere afvist den tankegang. Det skete i forbindelse med 2020-planen, da Enhedslisten kaldte økonomiminister Margrethe Vestager (R) i samråd for at høre om ministerens holdning til at regne ressourceforbrug og forurening med i 2020-planen. Til det svarede Margrethe Vestager, at det strider mod »de gængse regnemetoder«, selv om ministeren dog mente, regeringen er opmærksom på spørgsmålet.»Til det er der bare at sige, at hvis det strider mod ’de gængse regnemetoder’, er de forkerte, og så har vi brug for nogle andre,« siger Per Clausen, der mener, at ideen i højere grad er et problem for embedsmændene i finans- og økonomiministerierne end for regeringspartierne.Derfor er det vigtigt, at kommissionen ikke kun består af økonomer.»Det her er en problemstilling, der kræver naturvidenskabelig og miljømæssig indsigt og viden mere end økonomisk indsigt og viden. Der skal også være økonomer med, men det afgørende er, at vi får løftet opgaven fra en tværvidenskabelig tilgang,« siger Per Clausen, der håber, kommissionen kan komme med forslag til alternative fremskrivninger, som også indeholder ressourceforbrug m.m.S og SF ikke afvisendeSocialdemokraternes fungerende politiske ordfører, Jens Joel, byder forslaget velkommen. Men Jens Joel vil ikke tage stilling til, om der ligefrem skal nedsættes en kommission.»Vi tager det dybt alvorligt, at vi får lavet en omstilling af økonomien for at sikre, at vi ikke har en vækst nu, som forhindrer fremtidige generationer i at få vækst. Det er jo definitionen på bæredygtighed,« siger Jens Joel og fortsætter:»Vi deler ambitionen om, at vi i fremtiden skal være bæredygtige. Vi er også enige i kritikken af, at de måleredskaber, vi har i dag, f.eks. BNP, ikke i tilstrækkelig grad tager hensyn omkostninger for miljøet.«Et grønt alternativ til BNP, der regner miljøbelastning med, blev netop lanceret af udviklingsminister Christian Friis Bach (R) i forbindelse med FN’s topmøde om bæredygtighed i Rio i sidste måned.»Det er en aktuel problemstilling, og det kan ikke nytte noget, vi har en målestok, der ikke tager alle omkostninger med, herunder forurening af naturen. Det er regeringen enig med Enhedslisten i,« siger Jens Joel.SF’s gruppeformand, Pernille Vigsø Bagge, vil ikke forholde sig til forslaget før finanslovsforhandlingerne.»Vi ser positivt og åbensindet på de forslag, der lander på forhandlingsbordet,« siger Pernille Vigsø Bagge, der også peger på Rio+20-mødet som eksempel på, at spørgsmålet om grøn omstilling er et globalt anliggende.»Det er interessante tanker, og det skal vi tage med videre. Men om det skal være i en bæredygtighedskommission, vil jeg ikke forhandle om i avisen.«Et selvforsynende DanmarkEt af de områder, der efter Per Clausens opfattelse især trænger til en omstilling, er landbrugs- og fødevareproduktionen. Det handler ikke om at nedlægge landbruget, men om at fremtidssikre »en stor og vigtig produktion i Danmark«.»Fødevareproduktionen skal også være en vigtig del af produktionen fremover, fordi den sikrer arbejdspladser, også i udkanten af Danmark. Men det er simpelthen ikke holdbart at have et landbrug, der er baseret på en ekstrem udnyttelse af import af foder fra tredjeverdenslande, og hvor man har beslaglagt næsten al landbrugsjord i Danmark til at producere foder til svin,« siger Per Clausen og peger på importen af svinefoder i form af soja fra Sydamerika.I fremtiden skal Danmarks landbrug i stedet have en mere selvforsynende karakter, mener gruppeformanden.»Selvfølgelig skal vi stadig købe de ting, vi ikke selv kan producere. Men vi tror, man vil få en udvikling de kommende år, hvor det vil blive nødvendigt selv at producere en langt større del af de ting, man skal bruge i og omkring Danmark.«Det har ikke været muligt at få en kommentar fra økonomiminister Margrethe Vestager, der er på ferie.
