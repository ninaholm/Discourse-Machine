Lægemiddelstyrelsen giver læge mundkurv på
Efter kritiske udtalelser om statens indkøb af Tamiflu, har en læge fra statens Institut for Farmakoterapi(IRF) fået mundkurv på. Det er, fordi indkøb til et influenzaberedskab ligger uden for instituttets område, forklarer lægemiddelstyrelsens direktør
Det omtalte lægemiddel Tamiflu - som Danmark har købt en million doser af -  kan ikke forebygge influenza. Det kan kun forsøge at bremse spredningen af influenzavirus i kroppen. Præparatet har bivirkninger som ligner influenza og kan svække modstandskraften mod den frygtede bakterie som forårsager lungebetændelse.  Det har i det hele taget en begrænset klinisk effekt og reducerer sygdomsperioden med ca. en halv dag.


 Efter kritiske udtalelser om statens indkøb af influenzamidlet Tamiflu, må læger fra Institut for Rationel Farmakoterapi (IRF) ikke længere udtale sig til pressen om sagen. Ordren kommer for  Lægemiddelstyrelsens direktør, Jytte Lyngvig.
I Informations artikel den 8. december rejste flere eksperter, herunder læge Niels Heebøll-Nielsen fra Institut fra Rationel Farmakoterapi, kritik af den danske stats store indkøb af Tamiflu. Dagbladet Information og British Medical Journal offentliggjorde samtidig en ny og omfattende gennemgang af videnskabelige data for Tamiflu. En undersøgelse, der viste, at Tamiflu har en »meget begrænset effekt« på følgesygdomme ved svineinfluenzaen og højest kan »dæmpe symptomerne én dag«.
I Danmark har vi indkøbt én million doser Tamiflu til en samlet værdi af 65 millioner kroner.
Fornuftigt
Institut for Rationel Farmakoterapi rådgiver om fornuftig brug af medicin, hvilket man umiddelbart skulle tro kvalificerede læge Niels Heebøll-Nielsen til at udtale sig om, at staten har handlet irrationelt og købt for stort ind.
Til Information sagde han blandt andet, at indkøbet bar præg af den panikstemning, der herskede efter SARS-udbruddet:
»Når frygten breder sig, og der opstår en stemning af død og ødelæggelse, så breder der sig også en forventning om, at der bliver gjort noget. Det er forståeligt nok. Og man må jo have troet på, at Tamiflu har en effekt.«
Desuden kritiserede han grundlaget for indkøbet:
»Når man indkøber store mængder medicin, så ville det være godt, hvis man havde vidst mere om, hvad vi fik for pengene. Den viden, viser det sig, har været mangelfuld, hvad angår Tamiflu. Men man må have stolet på, at det var godt nok. Man havde ingen alternativer,« sagde han.
Rationelt
Institut for Rationel Farmakoterapi hører under Lægemiddelstyrelsen, og i Lægemiddelstyrelsen har man slet ingen holdning til håndteringen af nødberedskabet, forklarer direktøren for Lægemiddelstyrelsen, Jytte Lyngvig:
»Lægemiddelstyrelsen har slet ikke noget med det at gøre. Det er Sundhedsstyrelsen, der står for indkøbet,« siger Jytte Lyngvig. Derfor må Niels Heebøll-Nielsen heller ikke udtale sig om pandemiberedskabet i sin egenskab af ansat i på Institut for Rationel Farmakoterapi:
»Han må sige, hvad han vil privat. Men det her er Sundhedsstyrelsens beslutning. Derfor er det kun rimeligt, at det også er dem, der udtaler sig om det.«
- Det er vel meget rart at have eksperter, der kan forholde sig kritisk til det?
»Så må du snakke med læger på hospitalerne.«
- Institut for Rationel Farmakoterapi forholder sig jo generelt kritisk til den måde vi bruger medicin på?
»Ja, men kun i forhold til daglig brug af medicin. Ikke i forhold til en pandemi. Instituttet har ingen rolle i en pandemi. Når han udtaler sig på instituttets vegne, så skal det være inden for det felt, som instituttet beskæftiger sig med. Man lukrerer jo på navnet, og folk bliver måske forvirrede over, at Institut for Rationel Farmakoterapi udtaler sig om det.«
- Han er jo vant til at vurdere, hvad der er fornuftig brug af medicin?
»Nej, for han har aldrig været med til at købe ind til et beredskab. Hvis han vil kritisere Sundhedsstyrelsens indsats, så må han gøre det som privatperson.
- Tror du, han har lyst til det fremover?
»Det ved jeg ikke. Men det tror jeg da, at han har.«

