Connie Hedegaard bliver EU-kommissær
Klimaminister Connie Hedegaard (K) bliver ny EU-kommissær. Prorektor Lykke Friis bliver ny klima- og energiministe


 Efter lang tids spekulation er det nu ganske vist.
 Klima- og energiminister Connie Hedegaard (K) bliver Danmarks næste EU-kommissær, bekræfter Statsministeriet. Prorektor Lykke Friis bliver ny klima- og energiminister.
 Spekulationerne om, at Connie Hedegaard ville få kommissærposten, har stået på længe.
 De tog for alvor fart, da udenrigsminister Per Stig Møller (K) midt i september sagde, at hans partifælle ville kunne blive en glimrende klimakommissær. 
Barrosos favorit
Ugen efter bekræftede kommissionsformand José Manuel Barroso, at han ville have en kommissær for klimaet i den kommende kommission. 
Siden har han ikke lagt skjul på, at Connie Hedegaard er hans favorit - og at han var utålmodig efter at få navnet på plads.
 Med sin erfaring fra forberedelsen af klimatopmødet i København til december og sit store internationale netværk er hun det oplagte valg. Og desuden er hun kvinde - en mangelvare i EU-toppen.
 Det har længere været vurderingen på baggrund af kilder i Det Konservative Folkeparti, at hun var varm på posten. Og K-formand Lene Espersen ser hende gerne som Venstrekvinden, landbrugskommissær Mariann Fischer Boels, efterfølger.
Haarder fravalgt
 Connie Hedegaard har sammen med undervisningsminister Bertel Haarder (V) været i spil til en kommissærpost.
Ifølge TV2 faldt valget af Hedegaard endeligt på plads under en telefonsamtale mellem statsminister Lars Løkke Rasmussen (V) og José Manuel Barroso mandag.
 Barroso ventes at sætte det nye kommissærhold meget snart.
Artiklen opdateres løbende
