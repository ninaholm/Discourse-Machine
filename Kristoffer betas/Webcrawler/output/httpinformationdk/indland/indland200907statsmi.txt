Statsministeriet hemmeligholder Foghs rejseudgifter til NATO-post
Statsministeriet ønsker ikke at oplyse, hvad Anders Fogh Rasmussens NATO-kandidatur  har kostet i rejseudgifter. Statsretsekspert kalder det endnu et tegn på 'voksende arrogance' i ministeriet, og oppositionen beder Lars Løkke Rasmussen om en forklaring i sagen


 Kommer det befolkningen ved, hvad det har kostet at lade tidligere statsminister Anders Fogh Rasmussen rejse i fast rutefart mellem NATO-landenes hovedstæder for at  køre sig i stilling som kommende generalsekretær for forsvarsalliancen?
»Ja, selvfølgelig,« mener Morten Bødskov, socialdemokraternes finansordfører, og SF'eren Meta Fuglsang svarer: »Naturligvis ...«.
Men Statsministeriet siger nej.
»Statsministeriet ønsker ikke at oplyse, i hvilket omfang spørgsmålet om udnævnelse af ny generalsekretær for NATO har været drøftet i forbindelse med udlandsrejser«, skriver specialkonsulent Charlotte Krüger fra ministeriets juridiske kontor i et brev til Information.
Det er nemlig kernen i ministeriets afslag på en aktindsigt, hvor Information den 1. april begærede offentlighed i »ministeriets udgifter i forbindelse med statsministerens rejse- og anden aktivitet i relation til den mulige udnævnelse til generalsekretær for NATO« inden for det seneste halve år.
Blot tre dage senere blev Anders Fogh Rasmussen valgt til ny generalsekretær på NATO-topmødet den 3. og 4. april.
Lars Løkke må svare
Statsministeriets begrundelse for afslaget er, at »det er en helt afgørende forudsætning for, at regeringen eventuelt kan køre en dansk kandidat i stilling til en international toppost, at indledende sonderinger og forberedelser kan foregå i fortrolighed - en fortrolighed, der nødvendigvis må opretholdes også efter en udnævnelse.«
Et sådant synspunkt forstår Morten Bødskov ikke:
»Jeg kan ikke se, at det principielt adskiller sig fra andre ministres brug af offentlige midler,« som han udtrykker det.
Meta Fuglsang vil nu spørge statsminister Lars Løkke Rasmussen, hvordan en sådan generel tavshed kan være i overenstemmelse dels med offentlighedsloven, dels med den forpligtelse til at oplyse om bl.a. ministrenes rejseudgifter, som følger af den såkaldte kalenderlov, som Folketinget vedtog før sommerferien.
»Befolkningen har krav på at få at vide, hvad regeringen bruger  offentlige midler til. Ellers kan man jo ikke forholde sig til, om det er i orden  eller ej,« siger Meta Fuglsang .
Professor i statskundskab ved Københavns Universitet Tim Knudsen ser Statsministeriets afslag som endnu et tegn på »en voksende arrogance især  i Statsministeriet« i forhold til aktindsigt: »For jeg har svært ved at tro, at de ikke kender lovgivningen,« som han tilføjer.
175.000 kr. pr. rejse
Af et bilag Forsvarsministeriet fremgår det, at Flyvevåbnet 24 gange fløj Challenger-jet for Statsministeriet i 2008 til en samlet udgift på 4,06 millioner kr. Indtil i maj i år har Statsministeriet rejst seks gange med Challenger-jet til en pris på 1,19 million kr. Det svarer til en gennemsnitspris på godt 175.000 kr. pr. rejse for Anders Fogh Rasmussen på knap halvandet år.
Statsministeriet giver afslag på Informations henvendelse uden at angive hvilke undtagelsesbestemmelser i offentlighedsloven, der ligger til grund for afslaget. Det følger ellers af såvel forvaltningsloven som af god forvaltningspraksis, at en afgørelse altid skal være retligt begrundet.
Men ifølge ministeriets forklaring 'uden for blokken' har ministeriet opfattet Informations aktindsigt ikke som  en aktindsigt , men derimod som  et spørgsmål . Og der eksisterer ifølge ministeriet ingen pligt for en offentlig myndighed til altid at besvare spørgsmål.
Selv om Information tydeligt flere gange har brugt ordet 'aktindsigt', er det ikke tilstrækkeligt for Statsministeriet. Der er nemlig ingen konkrete dokumenter i ministeriet, der bærer overskrifter i stil med 'Udgiftsbilag for Anders Fogh Rasmussens NATO-kampagne', og derfor er der intet at søge aktindsigt i, lyder forklaringen. Naturligvis kan man begære aktindsigt i ministerens samlede rejsebilag, men ikke alene i udgifterne til de rejser, hvor den tidligere statsminister promoverede sig.
Savner retsligt grundlag
Ifølge afdelingsforstander i mediejura Oluf Jørgensen fra Journalisthøjskolen i Århus er der ingen tvivl om, at Informations aktindsigt  er  en aktindsigt.
»Og derfor skal ministeriet begrunde et afslag. Og hvorfor har de så ikke gjort det? Tja, måske er forklaringen, at ministeriet har problemer med den nye åbenhedsordning, hvor netop ministrenes rejse- og andre udgifter skal oplyses,« siger Oluf Jørgensen.
Hemmeligholdelsen gælder ifølge Statsministeriet ikke bare for danske kandidater til internationale topposter. Tavsheden er åbenbart  internationalt gældende:
»En tilsvarende forudsætning om fortrolighed« gælder nemlig også »i forhold til andre landes sonderinger og forberedelser i forhold til egne nationale kandidater«, skriver Charlotte Krüger og tilføjer:
»Denne gensidige forudsætning om fortrolighed er således en nødvendighed i forbindelse med besættelse af større internationale stillinger.«
Ifølge Statsministeriets afslag er det ikke muligt endnu at opgøre udgifterne til Anders Fogh Rasmussens deltagelse i NATO-topmødet i Tyskland/Frankrig den 3. og 4. april, »idet der fortsat udestår opkrævninger for hotel og fly.«
Ingen i Statsministeriet ønsker at udtale sig til citat i Information om afslaget.


