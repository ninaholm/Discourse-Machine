Domme for menneskehandel viser kun ’toppen af isbjerget’
Der falder for få domme for menneskehandel i forhold til den udnyttelse, der faktisk foregår af mennesker i især prostitution, mener både politi og fagfolk. Juraen er ’snæver’, i forhold til hvordan virkeligheden ser ud, siger de
Meget få bagmænd dømmes for menneskehandel, fordi lovgivningen på området er snæver, mener politi og fagfolk. Her ses et bordel nær Viborg.


 Ni personer i alt blev dømt for menneskehandel i Danmark i 2014 i én enkelt straffesag om prostituerede rumænske kvinder. Året før blev tre mennesker i alt dømt for menneskehandel i Danmark.
Det fremgår af den amerikanske regerings rapport Trafficking in Persons (TIP), der hvert år kortlægger menneskehandel og indsatsen mod bagmændene på baggrund af tal fra nationale myndigheder.
Men tallet er lavt i forhold til den udnyttelse af sårbare mennesker, der faktisk finder sted inden for prostitution og andre former for tvangsarbejde, siger både Rigspolitiet og en række fagfolk til Information.
Læs også: De fleste af prostitutionens bagmænd er kvinder
»Vi fælder ikke ret mange bagmænd, fordi området er meget svært at efterforske. De er derude, vi vil rigtig gerne have fat i dem, men det er svært,« siger politiassistent Kit Andersen fra Rigspolitiets Nationale Efterforskningscenter (NEC), der har overblikket over efterforskning af menneskehandel i Danmark.
»Der er god grund til at tro, at vi kun ser toppen af isbjerget i retssalene. Menneskehandel er et efterforskningsområde, der er meget krævende og afhængigt af store ressourcer, blandt andet fordi politiet sjældent modtager anmeldelser, men proaktivt skal løbe efterforskningen i gang selv,« siger Anders Lisborg, specialkonsulent i Center mod Menneskehandel.
Sorthvid jura
Flere peger på, at den juridiske definition af menneskehandel er en væsentlig udfordring i forhold til retsforfølgelsen.
Ifølge straffeloven skal bagmanden enten have f.eks. transporteret, huset eller modtaget en person, hvor der er anvendt tvang, og dette skal være sket med henblik på udnyttelse af den pågældende f.eks. til prostitution.
Men paragraffen lægger sig således fast på en helt bestemt fortælling om menneskehandel, der ofte ser anderledes ud i virkeligheden, siger DIIS-forsker og antropolog Sine Plambech:
»Paragraffen fungerer meget snævert. Et offer skal være udnyttet på en helt særlig måde, for at en bagmand kan dømmes efter den. Men når vi er så optagede af, at ofret skal have en helt bestemt fortælling, kan der være nogle bagmænd, vi ikke får med.«
Hun peger f.eks. på, at menneskehandler og offer ofte har en kompleks relation, hvor udnytteren samtidig kan fungere som den hjælper og arbejdsgiver, der gav ofret adgang til migration eller arbejde.
På den måde »kan der være sager, der ender med en langt mildere dom for rufferi, selv om der har fundet grov udnyttelse sted«, siger Sine Plambech.
Anders Lisborg er enig: »Det er en hård og skarp linje, man juridisk trækker ned gennem et område, der er meget mudret.«
Den komplekse relation mellem udnytter og offer spænder samtidig ben for de vidneudsagn, der næsten altid afgør, om politiet kan løfte efterforskningen. For ofre tøver typisk med at kappe navlestregen til den bagmand, som kan få migrationen til at lykkes – selv hvis forholdet er baseret på udnyttelse.
»Når vi ikke finder så mange bagmænd, er det, fordi de handlede ikke vil snakke, og så er det meget svært at efterforske,« siger Kit Andersen fra NEC.
Træthed i politiet
Hun fremhæver sagen fra 2014, hvor ni personer blev dømt, som et enestående eksempel på efterforskning af menneskehandel, der blev løftet, uden at kvinder eller mænd først havde fortalt om deres bagmænd.
Sagen byggede bl.a. på overvågning. Det var et efterforskningsskridt, politiet kunne benytte, fordi gruppen også havde begået andre former for kriminalitet, der gav den begrundede mistanke, der jf. retsplejeloven er en forudsætning for, at den type efterforskningsmetoder kan tages i brug.
Ifølge Anders Lisborg risikerer de mange barrierer for efterforskning og retsforfølgelse at have en selvforstærkende effekt.
»Jeg kalder det en bullseye-problematik. Når definitionen er så snæver, kan det give en vis træthed blandt myndighederne, når man gang på gang rammer randområderne af bullseye, så sagerne ikke kan løftes,« siger han.
Det samme mener Trine Baumbach, lektor i strafferet på Københavns Universitet:
»Jeg har indtryk af, at politiet opgiver den tunge efterforskning og i stedet bruger energien på at straffe de prostituerede, der har ulovligt ophold,« siger hun.
I Belgien er straffelovens bestemmelse om menneskehandel bredere defineret. Her er det tilstrækkeligt, at en arbejdsgiver »ikke lever op til gældende arbejdstid, løn og arbejdsforhold«, fremgår det af den amerikanske TIP-rapport.
»Den belgiske definition er anderledes, idet den definerer menneskehandel som tvangsarbejde forstået som arbejde ’under forhold, der er i modsætning til menneskelig værdighed’,« uddyber Anders Lisborg.
Lektor Trine Baumbach tøver dog med at ændre loven i Danmark for at sparke liv i flere domme for udnyttelse af sårbare mennesker:
»Den danske bestemmelse er bygget op, som bestemmelsen er i de fleste andre lande og helt i overensstemmelse med FN’s såkaldte Palermo-protokol og EU’s rammeafgørelse og direktiv om, hvad menneskehandel er. Det er ressourcer til politiet og politisk vilje til at stække efterspørgslen ved at kriminalisere kunderne, der skal fælde bagmændene,« siger hun.

