Enhedslisten kræver PET-kontrol i udlændingesager
Sagen om Henrik Sass Larsen viser, at der er behov for langt større retssikkerhed for personer i efterretningstjenestens søgelys, mener Enhedslisten. Partiet vil give det kommende PET-tilsyn kompetence i sager om statsborgerskab
Aktindsigt i PET-notat viste, at PET ikke havde noget bevis for, at Henrik Sass Larsen (S) havde brugt en rocker som bodyguard, men alene indikationer, der af forhenværende PET-chef Hans Jørgen Bonnichsen i BT er blevet beskrevet som ’von hørensagen’


 Forud for efterårets forhandlinger om en lov for Politiets Efterretningstjeneste kræver Enhedslisten nu, at der bliver indført en klageinstans for udlændinge, som bliver afskåret fra statsborgerskab af PET.
Ikke mindst sagen om Henrik Sass Larsen illustrerer ifølge partiet, hvorfor der er behov for mere kontrol med efterretningstjenesten.
»Der er ingen tvivl om, at forløbet omkring Henrik Sass Larsen og hans manglende sikkerhedsgodkendelse er et skræmmende eksempel på, at borgernes retssikkerhed bløder. Også ansøgere om statsborgerskab skal selvfølgelig have en klageinstans. Det vil være helt centralt for os under forhandlingerne,« siger retsordfører Pernille Skipper.
Som praksis er nu, afskærer Folketingets Indfødsretsudvalg rutinemæssigt udlændinge fra dansk statsborgerskab, hvis de ifølge PET kan være til fare for rigets sikkerhed, selv om de hverken er sigtet eller dømt for nogen forbrydelse.
Jurister har løbende kritiseret denne praksis, der blev indført med den såkaldte terrorpakke i 2002, blandt andet fordi de pågældende udlændinge ikke kan gå til nogen klageinstans og få efterprøvet PET’s vurdering.
Men regeringen har »ingen planer om at ændre den aktuelle fremgangsmåde«, har justitsminister Morten Bødskov tidligere udtalt til Information.
Efter det såkaldte Wendler Pedersen-udvalg tidligere i år afgav sin betænkning om et lovgrundlag for PET, som Folketinget efter sommerferien skal tage stilling til, er det imidlertid en oplagt lejlighed for regeringen til at ændre planer, mener Enhedslisten.
Wendler Pedersen-udvalget har foreslået et uafhængigt tilsyn med PET, men har ikke taget stilling til, om tilsynet skal have beføjelser til at kontrollere PET’s rolle i sager om statsborgerskab.
Fejlfrie eller ej
Hvor ansøgere om statsborgerskab ikke kan gå til nogen klageinstans, kunne Henrik Sass Larsen henvende sig til ombudsmanden, efter han under regeringsforhandlingerne i september 2011 måtte trække sig som ministerkandidat, fordi han fik besked om, at PET mente, han havde benyttet en fremtrædende Bandidos-rocker som bodyguard.
Ombudsmanden kritiserede efterfølgende Justits- og Statsministeriet for en række procedurefejl i forbindelse med de to ministeriers håndtering af sagen, og det fik Justitsministeriet til at give Henrik Sass Larsen aktindsigt i et PET-notat om ham.
Notatet viste, at PET ikke havde noget bevis for, at den socialdemokratiske toppolitiker havde brugt en rocker som bodyguard, men alene indikationer, der af forhenværende PET-chef Hans Jørgen Bonnichsen i BT er blevet beskrevet som »von hørensagen«.
I mellemtiden var Henrik Sass Larsen blevet udnævnt til formand for den socialdemokratiske folketingsgruppe, og han udtalte, at PET er nået frem til en »forkert konklusion«.
Når Socialdemokraterne alligevel ikke vil indføre en klageinstans for udlændinge, der er blevet afskåret fra dansk statsborgerskab på grund af oplysninger fra PET, er det udtryk for »dobbeltmoral«, mener Enhedslistens Pernille Skipper:
»Henrik Sass Larsen har jo meget klart sagt, at han mener, PET har begået en fejl, og så må han vel også anerkende, at det kan ske i andre sager. Det er vel ikke sådan, at PET er fejlfrie i alle andre sager end den, der handler om ham selv.«
For Radikale Venstres udlændingeordfører Zenia Stampe gør sagen om Henrik Sass Larsen ikke den store forskel.
»Jeg mener under alle omstændigheder, at vi står med et kæmpe retssikkerhedsmæssigt problem, og at ansøgere om statsborgerskab selvfølgelig skal have en klageinstans at gå til,« siger hun.
Venstres retsordfører Karsten Lauritzen siger, at han »erkender, der er et dilemma«, men at Venstre »endnu ikke har taget endeligt stilling til sagen«.
Henrik Sass Larsen siger til Information, at han er »inhabil« i forhold til at udtale sig om sagen, og Justitsminister Morten Bødskov har heller ikke ønsket at kommentere sagen.

