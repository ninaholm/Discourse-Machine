Bange for Sohns skygge



 Ole Sohn og statsbanker. Uhhm, det ligger godt på tungen. Faktisk er det en kombination af ord, der kan få mundvandet til at løbe på enhver borgerlig og valgparat politiker.
»Planøkonomi, Østeuropa, kommunisme, Stalin,« lød de forudsigelige følgeslutninger fra typer som den konservative Carina Christensen, da S-SF forleden foreslog at lade ATP drive bankvirksomhed. De borgerlige kan nemlig deres skræmmekampagner. Og det virker – desværre – som om, de virker.
Ikke nødvendigvis på befolkningen. I hvert fald var der stor opbakning til oppositionen, da man – da finanskrisen toppede – gik til angreb på banker og andre finansinstitutioner, der i årevis havde gjort sig i eksorbitante lønniveauer, uigennemskuelige derivativer, bonusordninger  og milliardudbetalinger til aktionærer, men nu havde brug for statskassen.
Anklager om betonsocialisme og dets lige synes derimod at have haft sin virkning på oppositionen. ATP-forslaget ligger lysår fra de tanker, der var fremme i 2009. Dengang foreslog SF  det blev rent faktisk formuleret som et reformprogram af forrige års landsmøde  en regulær samfundsbank med et særligt, etisk ansvar. Vaccineret mod vilde spekulationer og jagt på kortsigtet profit.
Socialdemokraternes Henrik Sass Larsen supplerede: »Det ville være absurd, hvis staten fralagde sig muligheden for at øve indflydelse.«
I dag lyder der andre toner. I stedet for en samfundsbank vil man blot lade en ATP-ejet bastard virke på fuldstændigt samme vilkår som de kommercielle aktører. S-SF påpeger, at der i mellemtiden er indført regulering og større krav til bankernes likviditet, ligesom der i S-SF's 2020-plan indgår bankskat, skat på aktietransaktioner osv, men det ville være opløftende, hvis oppositionen turde gøre sig tanker om et reelt alternativ.
Nøjes man med lappeløsninger ved vi udmærket, hvem der får regningen. Bankerne har allerede hævet rentemarginalen for at sikre sig, at ingen i den finansielle sektor lider nød, mens vi venter på den næste krise.
»Kom ikke og sig, at SF ikke tør,« sagde Villy Søvndal dengang. Det siger vi nu alligevel.

