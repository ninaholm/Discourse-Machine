Strejke kan trække ud
Bekymrede danskere skal holde øje med kommunernes hjemmesider for at se, hvor konflikten rammer fra onsdag, lyder det fra KL


 Danmark er på vej i en omfattende konflikt på pleje- og sundhedsområdet. 
Forhandlingerne om nye overenskomster er brudt sammen, og de 11 forbund i Sundhedskartellet og forbundet Fag og Arbejde er klar til konflikt onsdag. Konflikten vil ikke ramme livsvigtig behandling som kræftbehandling, men ingen har et nøjagtigt overblik over strejkens omfang endnu, lyder det fra Kommunernes Landsforenings (KL) topforhandler og borgmester i Frederiksberg, Mads Lebech (K).
"Jeg vil derfor opfordre borgerne til at følge med på de enkelte kommuner og KL's hjemmeside," siger han til Ritzau.
Der er aftalt et nødberedskab mellem forbund og arbejdsgivere. Konflikten må ikke gå ud over livsvigtige opgaver og koste liv. 
Flemming Ibsen, arbejdsmarkedsforsker ved Aalborg Universitet, vurderer, at konflikten sagtens kan fortsætte et par uger. Derefter vil politikerne gribe ind. Arbejdsgivere og forbund får nemlig svært ved at finde en løsning selv. 
"Forbundene vil have 15 procent mere over tre år, og det kan arbejdsgiverne ikke være med til, når de har givet 12,8 procent til mange andre faggrupper. Jeg tror, at konflikten højest vil fortsætte i tre uger. De får lov til at strejke i et par uger, men så kommer der også et indgreb," siger Flemming Ibsen.
Arbejdsgiverne kan også optrappe konflikten ved en lockout. Så får de ansatte besked på at blive væk. En lock-out kan begynde fire uger efter, den er varslet.
FOA har udtaget 23.000 medlemmer til strejke, og velfærden kommer med forbundsformand Dennis Kristensens ord på vågeblus fra onsdag. Det er især plejeområdet, der bliver ramt, men FOA organiserer også pædagogmedhjælpere. Forældre til børn i Københavns-området kan derfor godt begynde at lede efter alternativ børnepasning.
De 11 forbund i Sundhedskartellet organiserer tilsammen omkring 110.000 sygeplejersker, jordemødre, fysioterapeuter, bioanalytikere og andre faggrupper inden for sundhedssektoren. Der er udtaget 40.000 til en konflikt, da ledere og tjenestemænd ikke er omfattet af en konflikt. ritzau

