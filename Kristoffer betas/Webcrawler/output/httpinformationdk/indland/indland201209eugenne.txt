EU gennemtvinger dansk forbud mod snus
Regeringen står til at komme i mindretal, når den nu vil følge EU’s krav om at forbyde salget af snus


 Efter et års kamp mod EU strækker regeringen våben og vil forbyde salget af snus i Danmark.
Kapitulationen kommer, efter at EU-Kommissionen i juni tog det første skridt mod at trække Danmark for EF-domstolen ved i en såkaldt åbningsskrivelse at advare om, at snussalget er i strid med EU’s tobaksdirektiv. Direktivet forbyder salg af enhver form for tobak, som indtages oralt.
»Den danske regering tager Kommissionens vurdering til efterretning og har på det grundlag besluttet at fremsætte et lovforslag inden udgangen af marts 2103, der fastsætter et dansk forbud mod salg af løs snus,« skriver sundheds- og forebyggelsesminister Astrid Krag (SF) således i et notat til Folketingets Europaudvalg.
I Danmark har det hidtil været lovligt at forhandle snus i løsvægt, hvorimod det er forbudt at sælge snus i poser – også kaldet portionssnus.
Men ifølge EU har Danmark heller ikke lov til at sælge løssnus.
Salget af snus – både i løsvægt og poser – er nemlig kun tilladt i Sverige. Hvilket skyldes, at svenskerne af kulturelle årsager har fået lov til fortsætte vanen med at proppe tobak op under overlæben.
Hverken Venstre, Dansk Folkeparti, Liberal Alliance eller Enhedslisten vil dog være med til helt at forbyde salget af snus. Og dermed har SRSF-regeringen ikke flertal for sit lovforslag. I givet fald vil det være første gang i regeringens levetid, at den kommer i mindretal.
Helt hen i vejret
»Venstre kan ikke støtte et sådan forbud, som er for vidtgående. Det vil blot medføre to ting: At folk køber snus i udlandet – og at det bliver handlet under disken, eller illegalt, i Danmark,« siger Venstres sundhedsordfører, Sophie Løhde.
Enhedslistens gruppeformand, Per Clausen, henviser til, at det er mindre farligt at bruge snus end at ryge tobak.
»Dermed ikke være sagt, at snus er sundt. Men jeg ser det mere som udtryk for, at tobaksindustrien bruger EU til at fremme sine egne interesser. Jeg kan ikke forestille mig, at vi kan stemme for et sådant lovforslag,« siger Per Clausen.
Dansk Folkeparti og Liberal Alliance ønsker tværtimod, at danskerne også skal lov til at købe snus i poser.
»Forbuddet er helt hen i vejret. Regeringen skulle snarere liberaliseret salget af snus yderligere,« siger Dansk Folkepartis sundhedsordfører, Liselott Blixt.
»Det er vanvittigt, at EU vil forbyde snus – og at regeringen ikke sætter foden ned. Erfaringerne fra Sverige viser netop, at folk går fra røgtobak til snus,« lyder det fra Liberal Alliances sundhedsordfører, Joachim B. Olsen.
Kræftens Bekæmpelse erkender, at snus er mindre skadelig end rygning, men projektchef Niels Them Kjær understreger, at vanen stadig stadig øger risikoen for for eksempel kræft i mundhulen og bugspytkirtlen. Og selv om det kun én procent af danskerne som bruger snus, så frygter Niels Them Kjær, at vanen breder sig:
»Vi kan frygte, at det vil gå ligesom med vandpiber. For 10 til 15 år siden ville du aldrig have gættet på, at gamle libanesiske mænds vaner lige pludselig skulle blive et hit i Vesteuropa.«
Rettelse: I artiklen var der desværre blevet byttet om på to ord i et citat af Joachim B. Olsen, sundhedsordfører for Liberal Alliance. Citatet lød: »(...) Erfaringerne fra Sverige viser netop, at folk går fra snus til røgtobak:« Der skulle have stået, at svenskerne går fra røgtobak til snus. Citatet er rettet i denne version af artiklen. 

