Kristian Jensen har ansat to nye rådgivere



Udenrigsminister Kristian Jensen (V) har ansat Christopher Arzrouni og Peter Høyer som særlige rådgivere i Udenrigsministeriet. Det skriver Udenrigsministeriet på sin hjemmeside.Christopher Arzrouni kommer fra en stilling som debatredaktør og lederskribent på dagbladet Børsen. Peter Høyer har tidligere været særlig rådgiver i Skatteministeriet for blandt andre Kristian Jensen.Christopher Arzrouni er cand.scient.pol. fra Aarhus Universitet og har arbejdet for Venstre, Dansk Industri og Weekendavisen og har siddet i bestyrelsen for den borgerligt-liberale tænketank Cepos.Fra 2005 var han spindoktor for Eva Kjer Hansen (V), da hun var socialminister og senere fødevareminister. Som socialminister fik hun en reprimande fra statsminister Anders Fogh Rasmussen (V) for at forsvare ulighed, hvis samfundet skabte mere rigdom.I 2004 blev Christopher Arzrouni kendt for at hjælpe Foghs spindoktor, Michael Kristiansen, med statsministerens nytårstale. Det kom frem, fordi Statsministeriet sendte talen til journalister i et word-dokument, hvor Arzrouni stod som fadder til dokumentet.Peter Høyer er journalist og har arbejdet i Danmarks Radio samt Forbrugerrådets blad, Tænk. Han var fem et halvt år pressechef i Skatteministeriet under Kristian Jensen, men stoppede, da denne blev afløst af Peter Christensen (V).Ritzau
