Er østeuropæerne virkelig løntrykkere?
I ti år er østeuropæiske arbejdere strømmet til Danmark i større og større tal. I kølvandet på dem er fulgt debatten om social dumping og frygten for, at udenlandske konkurrenter vil presse danske arbejdere til at acceptere en lavere løn og ringere arbejdsvilkår. Hidtil har ingen dog kunnet dokumentere, at det rent faktisk sker
Debatten om social dumping og østeuropæiske arbejdere har været ophedet, men det er faktisk svært at dokumentere, at det stigende antal østarbejdere rent faktisk fører til lønpres. Indtil nu findes beviserne kun på anekdoteniveau, siger Jens Arnholtz, adjunkt ved Forskningscenter for Arbejdsmarkeds- og Orga-nisationsstudier på Københavns Universitet.


 Strømmen af østeuropæiske arbejdere til Danmark har oversteget enhver forventning, siden EU i 2004 og 2007 åbnede dørene for 10 nye østeuropæiske medlemslande. I tiåret for de nye medlemmer arbejdede flere end 83.500 østeuropæere i Danmark, og antallet stiger stadig.
Lige siden de første østeuropæere fandt arbejde her i landet, har diskussionen bølget om social dumping. Et af de centrale spørgsmål har været, hvordan man sikrer sig imod, at de tilrejsende arbejdere kan bruges til at trykke danske arbejdere ned i løn og arbejdsvilkår.
Men på trods af, der nu er gået 10 år, kan man ikke dokumentere, at det stigende antal østarbejdere rent faktisk fører til lønpres.
Indtil nu findes beviserne kun på anekdoteniveau, siger Jens Arnholtz, der er adjunkt ved Forskningscenter for Arbejdsmarkeds- og Organisationsstudier på Københavns Universitet.
»Jeg siger ikke, at det ikke sker. Man kan sagtens finde eksempler på østeuropæiske arbejdstagere, der får meget dårlige lønninger, og på virksomheder, som fyrer nogle danske arbejdere og hyrer østeuropæere bagefter. Men hvis man kigger på arbejdsmarkedet generelt, mangler der dokumentation for, at det er det, der systematisk sker,« siger Jens Arnholtz.
Øget konkurrence
Det er veldokumenteret, at østeuropæere typisk arbejder for en lavere timeløn end danske arbejdere. Jens Arnholtz har selv undersøgt for- holdene for polakker i hovedstadsområdet, og i byggebranchen er lønforskellen fra de danske arbejdere helt oppe på 34 procent. Andre undersøgelser er kommet frem til tilsvarende systematisk lavere betaling af østeuropæere, men for flertallet ligger lønnen inden for overenskomstens mindstesats.
Selv om den danske arbejder kan føle sig presset på løn og arbejdsvilkår af en polsk håndværker, der går til 60 kroner mindre i timen, er det ikke nødvendigt ensbety- dende med social dumping, mener Jens Arnholtz: »Der er ingen tvivl om, at det har forøget konkurrencen, specielt om de dårlige lønnede jobs på arbejdsmarkedet,« siger han.
»Man kunne godt have den tese, at det trykker lønnen. Men man kunne også have den tese, at det fører til differentieret arbejdsdeling, hvor danskeren så tager det højtlønnende arbejde – hvilket vil sige lønstigning til danskeren. Det kan betyde begge dele,« siger Jens Arnholtz.
Presset fra de mange nye kolleger føles nu meget tydeligt negativt ude på byggepladserne, fortæller Palle Bisgaard, næstformand i fagforbundet 3F’s Byggegruppe. Op til årets overenskomstforhandlinger svarede 61,8 procent af hans medlemmer, at de hellere ville bekæmpe social dumping, end de ville kæmpe for højere løn og bedre arbejdstider.
»Det er et klart udtryk for, at man oplever et lønpres i dagligdagen,« siger Palle Bisgaard. Eksempelvis i form af, at en virksomhed kan true med at ansætte udenlandske folk, hvis man ikke vil gå ned i løn.
Flittige og fleksible
Andre forskere på Københavns Universitet undersøgte sidste år danske virksomheders brug af østeuropæisk arbejdskraft. Her fremgik det netop, at det for nogle arbejdsgivere betød noget, at østeuropæere er parat til at acceptere en mindre løn end danskere.
Det vigtigste for virksomhederne er dog, at østeuropæere bliver anset for mere arbejdsvillige og fleksible i forhold til tilrettelæggelse af arbejdstid.
Selv om man ikke står med den rygende pistol, der dokumenterer sammenhængen, mener senioranalytiker Jens Sand Kirk fra Arbejderbevægelsens Erhvervsråd, at det må påvirke danske arbejderes vilkår.
»Al økonomisk teori taler for, at det er sådan det er,« siger han.
Løn er et resultat af udbud og efterspørgsel. Østarbejdere øger udbuddet af kvalificeret arbejdskraft, og er villige til at arbejde til lavere løn.
»Derfor vil det uundgåeligt have en effekt på de dele af arbejdsmarkedet, hvor de er i spil. Enten i lønnen eller i øget arbejdsløshed,« siger Jens Sand Kirk
– Hvorfor kan man så ikke dokumentere det?
»Det er noget, der sker gradvist over tid. Og her adskiller økonomi sig fra meget anden videnskab. Man kan ikke lave isolerede eksperimenter. Der sker en masse ting samtidigt, og så bruger vi vores teori til at vise, hvad der er de vigtigste faktorer,« siger han.
’Stjæler’ arbejdet
I arbejdsgiverforeningen Dansk Byggeri peger cheføkonom Bo Sandberg på en anden faktor, som den væsentligste for lønudviklingen: konjunkturerne.
Under byggeboomet i 00’erne steg lønningerne, i årene med økonomisk krise faldt reallønnen sammen med aktivitetsniveauet i byggebranchen, og i årene siden har både byggeri og lønninger »skrabet bunden«, som Bo Sandberg siger.
»Der er ingen tvivl om, at tilstedeværelsen af østarbejdere i Danmark selvfølgelig også har været med til at disciplinere lønudviklingen. Men det er vigtigt at få proportionerne med,« siger han.
Krisen er også med til at mudre billedet af, hvad der rent faktisk er sket på arbejdsmarkedet, siden grænserne blev åbnet mod øst. I flere brancher er antallet af danskere faldet, mens antallet af østarbejdere er steget.
Men det betyder ikke nødvendigvis, at østarbejderne har taget danskernes job.
Den pointe forsøgte Jens Arnholtz for nyligt at forklare på en konference for bygningsarbejdere. Fra 2007 til 2012 er der kommet 5.000 flere udenlandske ansatte i byggeriet, og der er sket et fald i antallet af danske ansatte på 50.000.
»Det er ikke, fordi polakkerne er kommet og har taget alle job. Og der skete heller ikke nogen erstatning i opgangstiden,« siger han.
Det ene ser bare ud til at være en effekt af det andet, selv om det i virkeligheden er to sideløbende udviklinger, der er relativt uafhængige af hinanden, forklarer Jens Arnholtz.
Men det faktum får bygningsarbejderne ikke deres arbejde tilbage af.

