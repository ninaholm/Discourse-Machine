Thor P. i tørklædesag: Folkevalgte har adgang til talerstolen
Grundloven sikrer, at alle folkevalgte har adgang til at tale og stemme i Folketinget, fastslår Thor Pedersen (V). Dermed synes et dansk forbud mod tørklæder på talerstolen at fortone sig


 "Det er min opfattelse, at enhver, som er valgt til Folketinget, har adgang til at tale og stemme i Folketingssalen. Det følger af grundloven." 
Sådan skriver Folketingets formand, Thor Pedersen, i et brev til Enhedslistens Line Barfod i sagen om Asmaa Abdol-Hamid og hendes adgang til at tale i Folketinget iført muslimsk hovedtørklæde. Med den melding lægger Thor Pedersen sig tæt op ad sin norske kollega, der i gårsdagens udgave af Information afviste et norsk forbud mod tørklæder i Stortinget netop med henvisning til grundloven.
I sit brev påpeger Thor Pedersen endvidere, at der eksisterer "visse ordensforskrifter" for medlemmerne i Folketingssalen - og det er med henvisning til netop disse regler, at Folketingets ledelse skal drøfte tørklæde-sagen på et møde i april. Og imens Dansk Folkeparti (DF) kræver et forbud, så vil det med al sandsynlighed blive skudt ned - grundloven står utvivlsomt højt hævet over tingets ordensregler, påpeger Enhedslistens Line Barfod.
"Jeg er ikke i tvivl om, at ordensforskrifterne ikke kan stå over grundloven, hvis tingene spidser til. Jeg forventer meget klart, at når folk er valgt, har de ret til at gå på talerstolen," siger hun.
'Teoretisk debat'
Men DF's præsidiemedlem, Søren Espersen, ønsker fortsat et totalt forbud mod tørklæder, og han føler sig langt fra overbevist om, at det vil være i strid mod grundloven.
"Det strider også mod grundloven, at man ikke må tage en klaphat på i Folketingssalen. Det er en interessant teoretisk debat, men jeg kan ikke vurdere den juridiske rækkevidde af det. Man er i et grænseområde," siger han.
Under alle omstændigheder vil Folketingets ledelse i april træffe beslutninger, der vil have indflydelse på, hvordan medlemmerne fremover kan gå klædt, forudser Søren Espersen.
"Holger K. Nielsen (SF) har sagt, at han ikke vil acceptere kvinder med burka på talerstolen, men det bør ifølge Asmaa Abdol-Hamid være tilladt. Og hvis man også holder det op i mod grundloven, kan hun da have en pointe. Vi får en form for præcisering, og jeg håber på et totalt tørklædeforbud," siger han.
Thor Pedersen ønsker ikke at uddybe sin holdning før præsidiet skal mødes.


