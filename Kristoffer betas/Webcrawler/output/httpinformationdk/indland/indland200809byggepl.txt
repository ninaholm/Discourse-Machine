Byggeplanerne på Kløvermarken lever



 Overborgmester Ritt Bjerregaards prestigefyldte byggeri af billige boliger på Kløvermarken i København har fået nyt liv. Det 'røde regeringsflertal' på rådhuset vil nu foretage en uvildig risikoanalyse, der skal bane vejen for boligprojektet. S, R og SF vil kortlægge risikoen ved at bygge de tusindvis af boliger nær Prøvestenen, byens oliehavn. Den potentielle miljøfare vakte tidligere på ugen så alvorlig bekymring hos SF, at partiet trak støtten til byggeriet. S mener dermed, at partiet har en aftale med SF. Men SF's Frank Hedegaard afviser dog, at SF nu endeligt har sagt god for byggeprojektet på Kløvermarken. 

