29 afviste asylansøgere har tilbragt mere end 15 år i asylcentersystemet
Det er ’uacceptabelt’ lyder det fra blandt andet Enhedslisten, efter at en ny opgørelse afslører, at flere afviste asylansøgere end hidtil antaget har tilbragt et tocifret antal år i asylcentersystemet. ’Sådan er det jo,’ lyder det fra S med henvisning til, at de afviste selv har valgt at blive i Danmark
Justitsministeriet har opgjort, hvor mange afviste asylansøgere, der i april var indkvarteret på et asylcenter, privat, i anneks eller i særlig bolig i tilknytning til centret, og som modtager forskellige ydelser under indkvarteringen.


 
	Over 100 – eller helt præcist 123 – afviste asylansøgere har nu tilbragt over 10 år i det danske asylcentersystem. Det viser en ny opgørelse til Folketingets integrationsudvalg, som samtidig afslører, at 29 af disse endda har tilbragt 15 år eller længere i dette system. Opgørelsen kommer efter, at eksperter i årevis har advaret om, at de langvarige ophold, særligt i asylcentrene, skader ansøgerne på sjælen og fører til en række psykiske sygdomme. Ud af de 123 er de otte børn.

	Enhedslistens gruppeformand, Per Clausen, kalder tallet for »uacceptabelt« og henviser til, at udlændingeloven giver mulighed for, at en afvist asylansøger efter 18 måneder alligevel kan få opholdstillades. Det kan ske, hvis »udsendelse efter de foreliggende oplysninger for tiden må anses for udsigtsløs«, som det hedder. »Det er jo fuldstændig uacceptabelt. Og før folketingsvalget var det også den daværende oppositions holdning, at folk ikke skal sidde i årevis i asylcentrene. Så det bør man selvfølgelig forhindre sker. Efter 18 måneder bør man kunne vide, om der er mulighed for at sende vedkommende hjem. Hvis det ikke er muligt, bør man sørge for, at folk kommer ud og i stedet kommer i gang med at lave noget fornuftigt,« siger Per Clausen.

	Justitsministeriet har opgjort, hvor mange afviste asylansøgere, der i april var indkvarteret på et asylcenter, privat, i anneks eller i særlig bolig i tilknytning til centret, og som modtager forskellige ydelser under indkvarteringen. Og det nye tal er væsentligt højere end den seneste opgørelse fra december 2011. Dengang havde kun 68 afviste asylansøgere befundet sig i en såkaldt aktuel udsendelsesposition i mere end 10 år (i begge opgørelser er der tale om den såkaldt bruttoopholdstid, der ikke tager højde for, om en afvist asylsansøger i en periode kan have været udrejst eller forsvundet).

	Enhedslisten har derfor bedt justitsminister Morten Bødskov (S) redegøre for, hvorfor der tilsyneladende pludselig er blevet så mange flere afviste asylansøgere, som har været her i mere end et årti.

	De kan, men vil ikke rejse

	Selv om Michala Bendixen, formand for foreningen Refugees Welcome/Komiteen Flygtninge Under Jorden, erkender, at de afviste asylansøgere har pligt til selv at rejse, når de har fået afslag, så opfordrer hun politiet og politikerne til at se virkeligheden i øjnene:

	»Når de afviste asylansøgere ikke får opholdstilladelse efter de 18 måneder, skyldes det, at politiets fornemmelse af, hvad der er udsigtsløst, er anderledes end de fleste andre menneskers. Men faktum er, at de, der er her efter fem år, også næsten alle sammen er her efter 10 og 15 år. Så kan man sige, at det moralsk er forkert at kunne vente sig til til et ophold i Danmark. Men det ender bare med at blive facit uanset hvad. Folk ender jo ofte med få en humanitær opholdstilladelse, fordi de er blevet syge af at vente i så mange år. Og var det så ikke smartere at give en opholdstillade, før de bliver det,« spørger Michala Bendixen.Hverken den tidligere eller den nuværende regering har dog hidtil ønsket at »belønne« afviste asylansøgere som ikke selv vil rejse hjem.

	Det har ikke været muligt at få en kommentar fra justitsministeren, men partiets integrationsordfører, Jacob Bjerregaard, fastholder denne holdning: »

	Der er – som nævnt – i dag mulighed for at give en opholdstilladelse efter 18 måneder, hvis det er udsigtsløst, at de afviste asylansøgere vender hjem. Og man skal huske på, at der hvert år kommer mange tusinde asylansøgere. Så det er faktisk ganske få, som ender i denne limbo, fordi de ikke vil rejse hjem. Det er selvfølgelig mange år, men skønnet må være, at de kan – men ikke vil – rejse hjem. Og så vælger de altså at blive i Danmark, selv om de ikke har noget lovligt opholdsgrundlag. Sådan er det jo«.

