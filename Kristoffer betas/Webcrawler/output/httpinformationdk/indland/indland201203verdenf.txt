’Verden kunne forlænges med brædder under Fogh’
KL-formand Jan Trøjborg (S) er indstillet på smallere tider og forventer en ’god løsning’ på budgetloven. Han betegner den økonomiske udvikling i nullerne som en ’sindssyg periode’
Der er stor forskel på, om du har et kontrolregime, hvor du slet ikke forhandler, eller om du har et forpligtende samarbejde, hvor du er inde og forhandle om rammerne. Og min fornemmelse er, at regeringen lytter, siger formand for Kommunernes Landsforening, socialdemokraten Jan Trøjborg

Finanspagten byder velkommen på Horsens Station. Store plakater i danske og europæiske signalfarver gentager løbende budskabet i tunnellen mellem perronen og stationsbygningen: »SPØRG FOLKET« – send finanspagten til folkeafstemning. Med venlig hilsen Dansk Folkeparti.Finanspagten får betydning i Horsens – som i andre kommuner landet over - i kraft af den budgetlov, som regeringen er på trapperne med, og som Information er taget til fastlandet for at diskutere med formanden for Kommunernes Landsforening og borgmester i byen, Jan Trøjborg op til det årlige KL-topmøde i Aalborg torsdag og fredag.Økonomisk rutsjeturKommunerne har været igennem noget af en rutsjetur de senere år.Fra højkonjunktur og glade dage til en historisk hård opbremsning, som Jan Trøjborg selv har svært ved at se enden på.Der er i dag ca. 25.000 færre kommunalt ansatte, end der var i sommeren 2010 og antallet af kommunale medarbejdere er dermed nede på det laveste antal siden kommunalreformen.For nylig kom det ud, at kommunerne i 2011 har brugt omkring fem milliarder mindre end i 2010.– Er I ikke gået for hårdt til den?»Jeg kan sagtens forstå, at der sidder nogle mennesker, som det gør indtryk på, og som tænker ved sig selv: Hvordan kan I finde på det? Er det ren højreorienteret politik? Men det er bare nødvendigt, at vi arbejder mere for, at vi kan klare os i den globale konkurrence. Ellers går Danmark i stå, og så taber vi.«Jan Trøjborg påpeger, at kommunerne var hurtige til at se de nye vilkår.»Vi accepterede de rammer, der blev udstukket. Det synes jeg, at vi har gjort meget ansvarligt, og det sammenhold vil vi holde fast på,« siger han og peger dermed på hovedargumentet i den skepsis, som kommunerne har næret over for budgetloven, som skulle være præsenteret i denne uge, men som nu først ventes i næste uge.»Teoretisk set kunne man jo fjerne kommunerne og styre det hele som gymnasier, forsvaret eller DSB. Men så mister man hele den politiske opbakning og det, at folk går og tager ansvar for de upopulære beslutninger. Og det, tror jeg, er rigtig farligt.«KL-formanden var i weekenden ude med kritik af loven, men i dag har han tilsyneladende taget ja-hatten på:»Jeg vil gerne understrege, at jeg tror, vi ender med en god og fornuftig budgetlov,« siger han.– Men du har været meget kritisk over for loven. Hvad er der sket?»Jeg har sagt, at der er stor forskel på, om du har et kontrolregime, hvor du slet ikke forhandler, eller om du har et forpligtende samarbejde, hvor du er inde og forhandle om rammerne. Og min fornemmelse er, at regeringen lytter.«Stram styringBudgetloven skal sikre, at de offentlige udgifter – herunder de to tredjedele som kommunerne står for – styres strammere og holder sig inden for reglerne i finanspagten.Der er med andre ord ikke tale om en kommunalpolitisk lækkerbisken, og KL har da også i flere omgange advaret mod en for rigid statslig styring, der på sigt udhuler det kommunale selvstyre – og dermed svækker den folkelige og politiske opbakning bag vanskelige økonomiske beslutninger.– Hvor efterlader budgetloven det kommunale selvstyre?»Den efterlader os i god form og som en ansvarlig partner. Det tror jeg, at alle har en stor interesse i.«Jan Trøjborgs svar viser, at han også er realpolitiker. Alle ved, at budgetloven kommer – SRSF-regeringen har fra begyndelsen sagt, at den ville videreføre VK-regeringens forslag – og kommunerne får intet ud af at stritte mere imod loven, som Bjarne Corydon selv har kaldt som en af de vigtigste historiske beslutninger i den økonomiske politik i nyere tid.Buh-råbJan Trøjborg påpeger også, at udviklingen mod en strammere styring er uundgåelig.»Hvis vi skulle komme i sådan en på mange måder sindssyg situation, som vi var i under Fogh, hvor verden kunne forlænges med brædder, så vil der også komme et pres på sådan en lov. Men det tror jeg ikke, vi kommer så langt øjet rækker,« siger Jan Trøjborg.– Var det en fest på kredit under Fogh?»Ja, det var det jo.«Festen stoppede forholdsvis brat for kommunerne i 2009. Efter årevis med milliardstore budgetoverskridelser, indførte den daværende VK-regering et regimente, som blandt andet betød, at en del af bloktilskuddet først ramte de kommunale kasser, når det grønne lys for budgetoverholdelse blinkede. Derudover blev der indført individuel og kollektiv straf for overtrædelser.Det sket ikke længe efter, at KL-formand Erik Fabrin på et KL-topmøde i Aalborg havde beskyldt regeringen for at føre økonomisk slingrekurs og velfærdsminister Karen Jespersen (V) måtte lide den tort at blive mødt af buh-råb fra forsamlingen.Da Jan Trøjborg blev KL-formand var han en af de første socialdemokrater til at gå på banen og efterlyse reformer af velfærden, og i dag har stemningen af krisebevidsthed bredt sig i kommunerne. I går viste en rundspørge i Berlingske således, at over halvdelen af landets borgmestre er tilfredse med, at S og SF ikke kom igennem med deres valgløfter om, at kommunernes udgifter måtte vokse med 1,4 pct. årligt.
