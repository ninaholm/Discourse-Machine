Vold forsvinder i Arbejdstilsynets registreringer
Vold på arbejdspladsen bliver ikke registreret eksplicit som vold hos Arbejdstilsynet, og det betyder, at mange voldstilfælde er svære at bevise. Regeringen og Enhedslisten vil se på, om praksis kan ændres


 
	Selv om et stigende antal offentligt ansatte oplever vold på arbejdspladsen, kan omfanget ikke læses ud af statistikkerne. Når vold som eksempelvis et spark fra en dement indberettes til Arbejdstilsynet, findes der nemlig intet afkrydsningsfelt, hvor arbejdsgiveren kan oplyse, at skaden skyldes vold. De manglende registreringer gør det svært efterfølgende at få anerkendt en erhvervssygdom.

	Hos Socialpædagogernes Landsforbund kalder formand Benny Andersen den nuværende registreringspraksis for »et kæmpe problem« og opfordrer myndighederne til at ændre den.

	»Hvis det viser sig senere, at vedkommende får en skade af en slags, har vi ganske svært ved at påvise årsagen til det og dermed ved at kunne rejse en sag,« siger Benny Andersen.

	Socialdemokraternes arbejdsmiljøordfører og formand for Beskæftigelsesudvalget Lennart Damsbo-Andersen vil gerne ændre på praksis.

	»Vi skal have indrettet systemet på en måde, så de mennesker, der er udsat for vold på deres arbejdsplads, ikke løber ind i problemer i forhold til at få en arbejdsskadesag anerkendt,« siger Lennart Damsbo-Andersen.

	Også SF mener, at praksis kan ændres:

	»Det er en relevant kritik, som vi da må undersøge. Hvis det drejer sig om et afkrydsningsskema, burde det være muligt at indføre,« siger politisk ordfører Jonas Dahl.

	Når eksakte registreringer om vold ikke kan hentes ud af systemet, er det også vanskeligt at kende omfanget, og derfor lægger Jonas Dahl vægt på, at episoderne skal klarlægges, så de kan undgås.

	»Vi har en interesse i, at vi i forhold til de offentligt ansatte har så fyldestgørende oplysninger som muligt, så vi også kan gribe ind forebyggende.«

	Socialpædagogernes Landsforbund efterlyser et centralt register for vold, hvor tilfældene kan kategoriseres og lagres. Mens de tre regeringspartier ikke umiddelbart kan se behovet for et sådant register, kalder Enhedslisten det en »glimrende« ide, og arbejdsmiljøordfører Jørgen Arbo-Bæhr mener, at der generelt skal »ryddes op i indberetningen«:

	»Der er folk, som anmelder psykiske arbejdsskader, der aldrig bliver registreret som arbejdsskadesager. Vi skal have rettet op i praksis, så man altid kan sige, at hvis man får en arbejdsskade, skal der også køres sag på den.«

