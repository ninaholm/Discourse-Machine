V og K: Københavns Kommune svigter i bandekrig
V og K kritiserer Københavns Kommune for at have svigtet sit ansvar i forbindelse med bandekrigen. Den forebyggende indsats halter, og der skal strammes op, mener de, men overborgmester Ritt Bjerregaard (S) afviser kritikken


 Bandekrigen raser. Siden januar har der været syv skud-episoder i København. Flere personer er blevet dræbt, og endnu flere er blevet såret. Politiet har gentagne gange fået tilført ressourcer, og der er indført visitationszoner flere steder i byen. Det har dog ikke forhindret, at tilfældige mennesker bliver skudt, og i weekenden døde to i skuddramaer.
Nu retter retsordførere fra Venstre og de konservative kritikken mod Københavns Kommune, som de mener har svigtet sit ansvar. Kim Andersen, Venstres retsordfører, mener ikke, politikerne på Københavns Rådhus tager sagen alvorligt:
"Københavns Kommune har et ansvar i forhold til at træde i karakter nu og tage hånd om sine borgere - i stedet for bare at lave drillerier og politisk pjatteri på rådhuset om tingene," siger han. 
Kim Andersen henviser til, at Folketinget nu har givet politiet de ressourcer, der er bedt om for at kunne øge bemandingen på Nørrebro. Også lovgivningen er blevet tilpasset, så fra nu af er det op til kommunen og politiet at finde en hurtig løsning på situationen, mener han.
Svigter forebyggelse
Retsordfører Tom Behnke (K) kritiserer også den københavnske indsats. Særligt det forebyggende arbejde fungerer ikke godt nok, mener han:
"Vi burde have set en større indsats i forhold til at sikre, at børn og unge i Københavns Kommune har noget fornuftigt at tage sig til, så de ikke render rundt og laver tossestreger. Det er et kommunalt anliggende, og de må tage ansvar for situationen i deres kommune," siger Tom Behnke, der mener, at kommunens indsats "kunne have været meget bedre".
Tom Behnke peger på, at helt unge drenge med anden etnisk baggrund end dansk på Nørrebro kunne have godt af et styrket samarbejde mellem skole, politi og fritidstilbud. Den forebyggende indsats var i går også et af de områder, chefpolitiinspektør Per Larsen i Københavns Politi nævnte. Politiet har nu rettet henvendelse til kommunen, og indsatsen skal styrkes, forklarede han på TV 2 News.
Men det forebyggende arbejde er i sidste ende kommunens opgave, mener Tom Behnke:
"Københavns Kommune står for den forebyggende indsats, men selvfølgelig ofte i samarbejde med politiet. Det er dem, der skal aflaste politiet og være primære tovholdere på det forebyggende arbejde," understreger han.
Ritt skuffet
Overborgmester Ritt Bjerregaard (S) forklarer, at der allerede er iværksat en række initiativer. Hun er derfor skuffet over, at folketingsmedlemmerne langer ud efter Københavns Kommune. 
Hun vurderer, at VK-ordførerne må have en dårlig smag i munden over deres egen indsats:
"De må jo have enormt dårlig samvittighed over det, der foregår fra Folketingets side. Situationen i København nu er overhovedet ikke til, at vi skal begynde at skælde ud på hinanden. Det, som, det gælder om, er at få skyderierne til at høre op,"siger Ritt Bjerregaard.
Overborgmesteren siger, at kommunen bruger mange penge på indsatsen allerede:
"Vi har brugt 200 millioner kr. på foranstaltninger i år. Der er afsat penge til at få socialrådgivere ud på skolerne de steder, hvor der er problemer, og vi har skaffet flere gademedarbejdere og åbnet ekstra klubber, også til unge over 18." 
Ritt Bjerregaard understreger, at politiarbejde ikke udføres af kommunen:
"Vi har et statsligt politi, og hvis vi skulle have ansvar for det hele, så skulle vi have et kommunalt politi. Vi kan ikke få det under kontrol, det kan kun politiet," siger hun.
Kim Andersen fastholder, at der skal rettes op på kommunens indsats, ellers må der stramninger til:
"Det her er ikke noget, der gives mange måneder til at rette op på. Ellers har vi en væsentlig opgave i forhold til opstramning over for Københavns Kommune og politiet," siger han.
Justitsminister Brian Mikkelsen (K) har bedt Rigspolitiet og Københavns politi melde tilbage, om der er brug for nye love eller andre initiativer, som kan bringe bandekrigen til ophør. Skyderierne har været et tilbagevendende problem siden sensommeren.


