’Behandl de ledige som mennesker’

Bettina Post tidligere fmd. for Dansk Socialrådgiverforening. Arkivfoto


 Ved at benytte den viden man allerede har om kontanthjælpsmodtagerne kan man målrette indsatsen langt bedre, vurderer Bettina Post, tidligere formand for Dansk Socialrådgiverforening:
»Der er sindssygt mange politiske omskifteligheder på beskæftigelsesområdet, og det er et stort problem. Der er aldrig ro på jobcentrene, så de lærer aldrig folk at kende. Debatten har glemt, at det aldrig har været jobcentrenes opgave at skaffe folk i arbejde. VK-regeringens idé med jobcentrene var, at de skulle holde styr på de ledige gennem et sorteringssystem, et kontrolsystem og registreringssystem, som bliver kontrolleret nidkært af staten. Masser af mennesker bruger deres tid på at kontrollere – og så var det meningen, at private aktører skulle formidle jobbene. Men det har man bare glemt i debatten. Det virker bare ikke, og det er der sådan set ikke noget mystik omkring. Det er et politisk vedtaget mareridt. Det ville være smukt, hvis man satte sig ned og brugte al den viden, man har indsamlet om de ledige til at finde ud af, hvad der mangler for at få dem i arbejde.«
Ifølge Bettina Post bør fokus også være på det enkelte menneske i beskæftigelsessystemet:
»Matchgrupperne gør intet i sig selv ud over at sortere folk. Derfor kan der være en pointe i at fjerne dem. Det er kun et arbejdsredskab for sagsbehandlerne. Hvis vi nu lader være med at kategorisere folk, kan det være, at det går op for os, at det rent faktisk er mennesker, vi har at gøre med, så der kan blive lagt en plan for vedkommende. Derfor skal man interesserer sig for mennesket, der kommer ind ad døren. Der behøver ikke være stor forskel på, om man lige er blevet ledig eller har været det i længere tid. Det afhænger af årsagen til ledighed, og den finder man kun ud af ved at behandle folk som mennesker.«

