Ny nedjustering af væksten
»Det er en naturlig forventning, at hvis man står med fødderne i en spand koldt vand, så bliver det på et eller andet tidspunkt lidt varmere,« lyder det fra økonom efter ny nedjustering af den økonomiske vækst


 Nu, nu, nu ... Nu kommer opsvinget.
Sådan har det de senere år lydt, når regeringen fremlagde sine prognoser for dansk økonomi.
Og i år er ikke anderledes.
Selv om SR-regeringen i sin nye ’Økonomisk Redegørelse’ nedjusterer skønnet for årets vækst i bruttonationalproduktet (BNP) til 0,75 procent – mod hidtil 1,4 procent – så understreger økonomi- og indenrigsminister Morten Østergaard (R), at der er »lyspunkter i dansk økonomi«. Lyspunkter, som til næste år forventes at medføre en vækst på »knap 1,5 procent« (mod dog tidligere anslået to procent).
»Det er gået fremad med produktionen fem kvartaler i træk omend i jævnt tempo. Flere kommer i job. Ledigheden peger nedad og har gjort det et stykke tid. Den værste krisetid ser ud til at ligge bag os, og der er udsigt til stigende vækst og beskæftigelse i de kommende år,« skriver Morten Østergaard i forordet til ’Økonomisk Redegørelse December 2014’.
Flere økonomer og Nationalbanken har da også længe forventet en lavere vækst end de 1,4 procent, som Morten Østergaards forgænger på posten, Margrethe Vestager (R), ellers beskrev som et »nøgternt« bud.
Fejlagtige prognoser
Nedjusteringen følger dermed en tradition, hvor der går 34 fejlagtige økonomiske prognoser for hver én, der faktisk forudser næste års vækst. Det er særligt, når væksten er lavere end normalt, at prognoserne rammer skævt. Hvilket er årsagen til, at vækstskønnet har ramt særligt skævt under finanskrisen, forklarer cheføkonomerne i Danmarks to største banker.
»Det er en naturlig forventning, at hvis man står med fødderne i en spand kold vand, så bliver det på et eller andet tidspunkt lidt varmere og omvendt, så hvis vandet er varmt bliver det køligere. Men problemet er, at finanskrisen har slået et større og dybere hul i spanden end tidligere kriser, hvilket har betydet, at sammenligningsgrundlaget ikke har været så godt, da der ikke har været lignende kriser. Men omvendt skal man altså heller ikke glemme, at økonomien er på rette vej: Den økonomiske vækst er højere i år end sidste år – og meget tyder på, at den bliver endnu højere til næste år,« siger cheføkonom i Danske Bank, Steen Bocian.
Cheføkonomen afviser dog, at regeringen skulle have forsøgt at tale opsvinget i gang eller af politiske årsager have malet et skønmaleri. Læser man kun overskrifterne på de syv økonomiske redegørelser fra regeringen, skulle man nemlig tro, at økonomien allerede har det strålende. I august sidste år var økonomien således »på rette kurs«. Tre måneder senere var der »forårstegn«, og i maj i år var det så »endelig forår«.
»Hvis det er den strategi en regering følger, så bliver bluffet jo hurtigt afsløret, da man typisk er længere tid end et år ved magten, så det tror jeg ikke er årsagen til, at regeringen har været for optimistisk. Det var den tidligere regering nu også,« siger Steen Bocian.
Forbruget skrumper
Nordea har også løbende måtte nedjustere bankens skøn om den økonomiske vækst, hvilket cheføkonom i Nordea Helge J. Pedersen mener afslører en systemfejl i prognoserne.
»Der er nok nogle ting, som har ændret sig i den måde, private og virksomheder agerer på. Vi lægger mere vægt på gældsnedbringelse end forbrug – både herhjemme og i andre europæiske lande, hvilket har gjort det sværere at komme ud af den økonomiske krise. Der er en ændret adfærd, som de økonomiske modeller ikke har taget højde for,« siger Helge J. Pedersen og fortsætter:
»Resultatet er, at privatforbruget bliver mindre, ligesom erhvervslivets investeringer heller ikke lever op til forventningerne. Med den lave rente burde investeringerne være steget meget mere. Jeg kan kun læse det som om, der stadig er en mistillid til fremtiden hos erhvervslederne i Danmark og de andre europæiske lande. Endelig må dog også tilføjes, at ingen kunne have forudset krisen omkring Rusland og den betydning, den har fået for optimismen«.

