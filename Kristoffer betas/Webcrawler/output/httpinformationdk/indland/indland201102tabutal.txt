'Det var et tabu at tale om økonomi'
At velfærdsstaten var i økonomiske problemer, vidste man allerede i 70'erne. Men modstanden mod reformer af velfærdsstaten fandtes på begge sider af dansk politik, siger den tidligere radikale socialminister Aase Olesen
Den tidligere radikale socialminister og formand for socialkommissionen Aase Olesen i sit hjem i Nordsjælland. Hun mener ikke, at man kan udføre væsentlige reformer af velfærdsstaten uden om Socialdemokraterne.


 Væsentlige reformer af velfærdsstaten er umulige, hvis ikke Socialdemokraterne er med. Men politikernes tøvende indgreb over for en vildtvoksende velfærdsstat i 70'erne og start-80'erne var ikke kun en socialdemokratisk undladelsessynd. Re-formangsten var udbredt i alle politiske partier - selv hos Radikale Venstre.
Det siger den mangeårige radikale socialpolitiker, Aase Olesen, der var aktiv i politik fra 70'erne, var socialminister i KVR-regeringen fra 1988 til 1990 og senere formand for den socialkommission, som Poul Schlüter (K) nedsatte i 1991.
Ifølge Aase Olesen led den velfærdspolitiske debat stadig i slut-70'erne og start-80'erne under chokket efter Jordskredsvalget i 1973.
»Det var et meget betændt politisk klima. Mogens Glistrup var kommet ind i Folketinget med 27 mandater på at sige, at alle invalidepensionister skulle i arbejde, alt bureaukrati skulle afskaffes, og vi skulle ikke betale skat. Det betød, at hvis man begyndte at sige noget som helst om økonomi, når det handlede om det sociale, så blev man udpeget til at være fremskridtsmand. Den slags tanker var lige så tabubelagte, som efterlønnen har været det indtil i dag,« siger Aase Olesen.
I ligkiste på Slotspladsen
Allerede i slutningen af 70'erne begyndte Olesen og andre politikere at kunne se økonomiske problemer med at finansiere velfærdsstaten ude i horisonten.
»Vores kommunalbestyrlesesmedlemmer begyndte jo at fortælle, hvordan det foregik, når folk skulle have fuld kompensation. At en fraskilt mand, der sad i en villa, skulle have fuld kompensation, for det var jo synd for ham. Men de aktive socialfolk, jeg havde i mit parti, blev så vrede over, at jeg rejste det her spørgsmål, at de ikke ville være med længere,« fortæller hun.
Endnu værre blev det, da den daværende socialminister Ritt Bjerregaard (S) ville indføre det såkaldte social-indkomstbegreb - en ny måde at udmåle retten til sociale ydelser, så folk med f.eks.  fast ejendom og store boliglån ikke længere havde den samme ret til kontanthjælp som dårligere stillede borgere.
Aase Olesen fik den radikale folketingsgruppe med på at støtte det.
Men flere i partiets hovedbestyrelse prøvede at smide hende ud - og Venstres Peter Brixtofte og Konservatives Gerda Møller var i øvrigt blandt nogle af de hårdeste kritikere.
»Jeg tror, at de fleste godt kunne se et behov for, at der skulle reduceres. Men når det var Ritt, der foreslog det, så var V og K imod. Og når Schlüter-regeringen foreslog det, så råbte og skreg socialdemokraterne. Det er jo desværre sådan, mekanikken er i politik,« siger Aase Olesen.
Hun tænker også tilbage  på dengang, hvor Radikal Ungdom afholdt begravelse på Christiansborg Slotsplads for »Radikale Venstres sociale solidaritet«, fordi hun havde støttet det, der blev kaldt »sultecirkulæret« - en nedsættelse af unges kontanthjælp til SU-niveau.
S skal med
»Man kan måske grine lidt af det i dag. Men der var en helt grundlæggende holdning om, at det var asocialt at tænke økonomien ind på den måde. At det var et farvel til velfærdsstaten,« siger Aase Olesen.
Det var den socialdemokratiske socialminister Bent Rold Andersen, der fik ideen om nedsættelsen af de unges kontanthjælp. Men da der skulle en lovændring til, var det den nytiltrådte konservative Palle Simonsen, der gennemførte det, efter Poul Schlüter (K) var kommet til.
»Socialdemokraterne protesterede ikke åbent. Men det var der til gengæld en masse organisationer, der gjorde«.
For Aase Olesen er det en grundlæggende lære, at store reformer af velfærdssystemet - og især nogle, der vedrører arbejdsmarkedet - kræver en socialdemokratisk medvirken. Dét mærkede hun selv, da hun som socialminister forsøgte at lave en ny lov om unge arbejdsløse. Ideen var det, der senere blev kendt som »ung i arbejde« - at unge arbejdsløse skulle arbejde for deres kontanthjælp.
»Den lov om ungdomsløn røg af bordet med et stort brag. Vi forhandlede i uendeligheder med Socialdemokraterne og fagbevægelsen. Her var man indædt imod alt, hvad der smagte af 'indslusningsløn'«.
På samme måde blev det arbejde, som Aase Olesens Socialkommission kunne præsentere i 1993, i første omgang »pænt lagt på øverste hylde«, som hun siger. Men kommissionens tanker om aktivering blev alligevel gennemført, da SR-regeringen senere vedtog loven om aktiv socialpolitik.
»Når det er noget, der vedrører arbejdsmarkedet er det oplagt, at der skal en socialdemokratisk regering til for at gennemføre det. Og jeg synes ikke, at man kan sige, at grundtanken er specielt asocial. Det mest asociale er at holde folk ude af arbejdsmarkedet«.
Gået over gevind
I dag må Aase Olesen dog erkende, at de aktiveringstanker, som hun selv var fortaler for, efter hendes mening i dag er gået over gevind.
»Aktiveringstanken er til en vis grad blevet misbrugt til at piske rundt med folk med store psykiske eller misbrugsmæssige problemer. Begrebet nænsomhed tror jeg nok, at mange i systemet i dag føler, at det er der ikke tid eller overskud til. De skal bare have folk i gang, så det ser godt ud i statistikkerne.«
Samtidig ser Aase Olesen også et ændret syn på de, der modtager hjælp.
»Man begynder at se ned på andre mennesker og se på dem som nogen, der nasser. Det startede med indvandrerne, men det er smittet af på andre grupper også. At man ser de passive grupper som nogle, der er skadelige i stedet for nogle, der har brug for hjælp.«
Aase Olesens vigtigste håb er dog, at vi efter næste valg »ikke får en flertalsregering igen.«
»Man kan ikke byde den danske befolkning at lave store forandringer på bare én stemmes flertal. Jeg er da enig i, at f.eks. starthjælpen skal rulles tilbage. Men det er ikke godt, at så grundlæggende vilkår skifter hele tiden, som flertallet skifter,« siger hun.


