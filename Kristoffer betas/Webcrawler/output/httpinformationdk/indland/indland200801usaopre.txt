USA opretter nyt Guantánamo i Afghanistan
Mens Guantánamo-lejren er under afvikling, er USA i gang med at oprette lignende fængsler i Afghanistan – langt fra omverdenens kritiske blik. Internationale menneskerettighedsorganisationer råber vagt i gevær


 Seks år efter etableringen af fangelejrene i Guantánamo er USA i fuld gang med at etablere flere nye fængsler efter samme koncept. Denne gang ligger de i Afghanistan, hvor omkring 800 fanger for tiden sidder fængslet uden dom, uden adgang til juridisk bistand og uden udsigt til at blive løsladt. 
Mindst 50 af dem kommer direkte fra Guantánamo, og resten er fanger, taget i forbindelse med kampe mod Taleban og al-Qaeda i Afghanistan.
Flere internationale menneskerettighedsorganisationer er dybt bekymrede over udviklingen, for forholdene i de amerikansk-drevne fængsler i Bagram og Pull-i-Charki nord for Kabul, er om muligt endnu værre end i Guantánamo.
"Det er meget foruroligende," siger Joanna Mariner, leder af terror- og antiterrorafdelingen hos Human Rights Watch.
"Det er endnu mindre gennemsigtigt, hvad der foregår i de amerikanske fængsler i Afghanistan end det er i Guantánomo . I modsætning til Guantánamo er der ingen, der ved præcis hvem, der sidder i Bagram og Pull-i-Charki-fængslerne, ingen af fangerne har adgang til advokat, og ingen af dem bliver løsladt," siger hun til Information.
Det er Pardiss Kebriaei, jurist og Guantánamo-talsmand i den amerikanske menneskerettighedsorganisation Center for Constitutional Rights, enig i.
»Opskriften er den samme som i Guantánamo; ingen advokater, ingen anklager, ingen domme og ingen løsladelser,« siger hun. »Og dertil kommer, at ingen aner, hvem der har jurisdiktion over fangerne. Er det USA, der i praksis kontrollerer fængslerne, eller er det Afghanistan, der lægger jord til? Der er rigtig mange uafklarede spørgsmål, hvilket også er meningen,« siger Pardiss Kebriaei.
Et mønster
Både Human Rights Watch og Center for Constitutional Rights ser de amerikanske fængsler i Afghanistan som en del af et mønster. Siden krigen mod terror blev indledt i 2001, har USA systematisk etableret fængsler og fangelejre uden for USA. Det var tilfældet på Guantánamo, der ligger på cubansk område, det var tilfældet med de hemmelige fængsler, som CIA har haft i forskellige østeuropæiske lande, det er tilfældet med de fængsler, som USA administrerer i Irak, og det er tilfældet med de nye Guantánamo-lignende fængsler i Bagram og Pul-i-Charkhi, mener de to organisationer.
»Der er et helt tydeligt  mønster i den måde, som USA forsøger at unddrage sig international lov,« siger Joanna Mariner.
»Ligesom i Guantánamo forsøger USA at udnytte den situation, at fangerne tilbageholdes på fremmed jord. Bush-administrationen hævder så, at fangerne ikke er omfattet af amerikansk jurisdiktion og derfor heller ikke omfattet af de rettigheder, der gælder på amerikansk område,« siger Joanna Mariner.
Både Mariner og Kebriaei mener imidlertid, at fangerne reelt er under amerikansk kontrol, eftersom det er USA, der i praksis har kontrollen med fængslerne, træner fængselspersonalet osv.
»Reelt har USA kontrollen over tusindvis af fanger fra krigen mod terror,« siger Pardiss Kebriaei og understreger, at alene i Irak sidder tusindvis af irakere fængslet uden dom.
Det er Joanna Mariner meget enig i.
»Afghanistan-fænglserne er blot det seneste skud på stammen, og her er fordelen, at man er endnu længere væk fra offentlighedens opmærksomhed end i Guantánamo,« siger hun og understreger, at selv på højeste sted i USA erkender man, at Guantánamo er blevet et problem,« siger hun.
Det sidste halve år har USA da også haft travlt med at afvikle lejren. Ifølge Guantánamo-basens hjemmeside er der kun 275 fanger tilbage på basen. Af dem har omkring 70 i princippet ret til at rejse, men ingen lande ønsker pt. at tage imod dem. 
caa@information.dk

