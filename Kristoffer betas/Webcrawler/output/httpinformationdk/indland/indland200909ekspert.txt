Eksperter: Højere straffe til klimaaktivister nytteløse
Alle partier på nær Enhedslisten bakker op om højere straffe til aktivister, der overtræder loven under klimatopmødet. Men det vil ikke have nogen effekt, mener eksperter


 I dag koster det 600 kroner at deltage i en ulovlig demonstration. Til december kommer det til at koste 6.000. I hvert fald hvis det står til Venstre, som bl.a. foreslår, at bøderne for at deltage i en ulovlig demonstration, gennemtrænge politiafspærringer og begå organiseret hærværk skal tidobles. Forslaget skal få aktivister til at afholde sig fra at medvirke i ulovlige demonstrationer. Men den tankegang er forfejlet, mener sekretariatschef i Det Kriminalpræventive Råd Karina Nickelsen.
»Forslaget vil ikke have en forebyggende effekt, for det ville forudsætte, at de aktivister, der vælger at fortsætte en opløst demonstration, undervejs skulle begynde at overveje, om bødens størrelse gør det værd at fortsætte. Det kan jeg ikke forestille mig, de ville gøre,« siger hun.
Den holdning er Kriminalforsorgens formand, John Hatting, enig i.
»Det seneste eksempel fra stramningen af våbenloven burde få signalpolitikere til at stoppe op og overveje, hvorvidt stramninger bidrager til en samlet forståelse og ikke mindst reduktion og forebyggelse af mulig kriminalitet. I det her tilfælde er jeg bange for, at Venstre mere har behov for at spille stærk mand, end at de søger at skabe den bedst mulige faglige løsning på et problem, hvis det overhovedet er et problem,« siger han til Ritzau.
Den onde demonstrant
Tannie Nybroe fra aktivistgruppen Shut It Down mener heller ikke, at højere bøder vil have en effekt.
»Jeg tror ikke, der er nogen, der går ind på deres bankkonto og tjekker, om de har 6.000 kr., i tilfælde af at den demonstration, de deltager i, bliver meldt ulovligt af politiet. Folk demonstrerer, når de mener, der er tale om en sag, som er vigtig at kæmpe for,« siger hun og tilføjer, at klimaet er sådan en sag.
Derfor vil Shut It Down forsøge at få lukket et kulkraftværk på Amager den 26. september. Tannie Nybroe understreger, at aktionen hverken er planlagt, fordi det er sjovt, eller fordi gruppen har lyst til at bryde loven.
»Det er fordi, der er brug for handling nu,« siger hun og tilføjer, at forslaget om højere bøder er et forsøg på at fjerne fokus på selve klimapolitikken.
»I stedet for at snakke om, hvad det her topmøde handler om, og om hvorfor der ikke bliver lavet reel klimapolitik i Danmark, så snakker medierne ikke om andet end repressalier imod demonstranterne. Ved at fortsætte med at snakke om onde demonstranter, så slipper man for at tale reel politik,« siger hun.
Supportere bliver væk
Men den køber de konservatives retsordfører, Tom Behnke, ikke. Han er derimod positiv over for Venstres forslag.
»Højere bøder vil ikke afholde de hardcore ballademagere fra at lave ballade, men det vil afholde de mange medløbere, som bare synes, det giver et 'rush' at være på sidelinjen. Og i det øjeblik, hvor de hardcore ikke længere har hele deres slæng af supportere med sig, så holder de automatisk også lavere profil,« siger han.
Det tvivler Karina Nickelsen dog på.
»Der har i længere tid været en udbredt tillid til, at højere straffe ville kunne løse de forskellige problemer i samfundet. Vores holdning er, at der også er andre veje,« siger hun og tilføjer, at Det Kriminalpræventive Råd ikke er imod straf.
»Men det handler om at se på, hvad de mest effektive metoder er.«


