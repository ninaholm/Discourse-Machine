Information er i fare uden statsstøtte
På trods af det største overskud i Informations historie, advarer bestyrelsesformanden om fatale konsekvenser, hvis statens mediestøtte bliver reduceret


 Tre millioner kroner i overskud tegner det bedste år for forretningen Information nogensinde. Samtidig vinder avisen flere læsere, mens andre dagblade går tilbage.
Alligevel hviler Information på et skrøbeligt fundament, advarede bestyrelsesformand Torben Möger Pedersen på gårsdagens generalforsamling.
"Mediebranchen kræver en robust psyke," indledte formanden sin beretning.
Sidste år fik Information 25 millioner kroner i distributionsstøtte fra staten, og det er en fjerdedel af avisens samlede omsætning. Til sammenligning er Informations egenkapital på 22 millioner kroner. 
Også de øvrige betalingsaviser får distributionsstøtte og fritagelse for moms, men nu vil de digitale medier også have en bid af støttekagen.
En uafhængig forskergruppe regner i øjeblikket på, hvordan mediestøtten kan se ud i fremtiden, og næste år skal de fremlægge resultatet for den spændte branche. 
Bestyrelsesformand Torben Möger Pedersen advarede fra talerstolen om fatale konsekvenser, hvis støtten til dagbladene reduceres. 
"Dagbladene er de journalistisk drivende kræfter i den danske medieverden. De leverer også journalistisk materiale til web, tv og radio," påpegede han.
"Vi må sætte vores lid til, at de danske politikere deler det synspunkt," sagde Torben Möger Pedersen.
Der var dog også plads til almen munterhed på generalforsamlingen, da Informations uvant store overskud fik den mangeårige abonnent og aktionær Steffen Bjerre til at foreslå, at udbyttet skal udbetales til aktionærerne.
Det ville dog koste mere end udbyttet i sig selv alene at fordele overskuddet til de mere end 3.000 aktionærer i Information, oplyste formand Torben Möger Pedersen. Så selv om det går fremad, er succesen dog ganske beskeden.


