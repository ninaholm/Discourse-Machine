Skattefradrag til Cepos-støtter
Den liberale tænketank Cepos er godkendt af Skat som en almennyttig forening. Derfor kan tænketankens bidragydere trække støtten fra i skat


 Alle, der indbetaler støtte til den liberale tænketank Cepos, kan trække beløbet fra i skat. Det skyldes, at Cepos af Skat er godkendt som en almennyttig forening på linje med organisationer som Folkekirkens Nødhjælp, Kræftens Bekæmpelse og Red Barnet. Det skriver dagbladet Arbejderen.
 Skat slår fast, at en almennyttig organisation skal have et formål der "ud fra en i befolkningen almindeligt fremherskende opfattelse kan anses for nyttigt og kommer en vis videre kreds til gode".
 Cepos' direktør, Martin Ågerup, har ingen skrupler over, at foreningen er opført på listen. Han er ikke i tvivl om, at den   borgerlige tænketank kan betegnes som almennyttig.
 - Hvis vi får sænket topskatten og lader folk beholde deres egne penge, vil det føre til, at flere unge tager en uddannelse, fordi de bliver belønnet, når de senere får et arbejde og skal betale skat, siger Cepos-direktøren til Arbejderen.
 Cepos skriver på sin hjemmeside, at den arbejder "for afskaffelse af top- og mellemskat," og "for at fremme borgerlig-liberale værdier i Danmark." 
- Det er rigtigt, at vi har et holdningsmæssigt udgangspunkt for vores arbejde. Men andre organisationer på listen, som Greenpeace, Læger Uden Grænser, Kræftens Bekæmpelse og Amnesty International, udtrykker jo også politiske holdninger, siger Cepos-direktør, Martin Ågerup. 
