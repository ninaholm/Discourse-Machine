Venstre udskyder kontanthjælpsloft
’De beder i virkeligheden danskerne om et frit mandat til at skære i det hele,’ lyder kritikken fra Socialdemokraterne, efter at Venstre udskyder detaljerne i det foreslåede ’moderne kontanthjælpsloft’ til efter folketingsvalget
Principperne for Venstres moderne kontanthjælpsloft er klare, siger Inger Støjberg. Men om alle detaljer er klar inden et valg er for tidligt at sige. Arkiv


 Samtidig med at Venstre i en ny kampagne på busser og tog kritiserer størrelsen af kontanthjælpen, udskyder det tidligere regeringsparti detaljerne i dets foreslåede »moderne kontanthjælpsloft« til efter folketingsvalget.
Siden Venstres formand, Lars Løkke Rasmussen, på partiets årsmøde i oktober 2013 lancerede planen om kontanthjælpsloftet, der skal sikre, at alle får noget ud af at arbejde, har partiet ellers forsikret, at det inden folketingsvalget vil fremlægge et konkret forslag for et sådant.
Men nu lover politisk ordfører, Inger Støjberg, ikke længere, at dette sker.
»Selvfølgelig vil vi blive mere konkrete hen mod folketingsvalget i forhold til, hvordan det skal kunne betale sig at arbejde, men jeg vil ikke garantere, at alle detaljerne i kontanthjælpsloftet bliver klare inden valget,« siger Inger Støjberg.
Senest forklarede Lars Løkke Rasmussen i september 2014 ved præsentationen af Venstres finanslovforslag for 2015, at der fortsat blev arbejdet med det moderne kontanthjælpsloft.
»Udgangspunktet for kontanthjælpsloftet er det gamle. Vi vil vende tilbage med et helt konkret forslag,« lød det ved den lejlighed fra Venstres formand.
Ifølge den politiske ordfører er det vigtigste imidlertid, at Venstre har fremlagt sine »principper« for, hvordan kontanthjælpsloftet skal indrettes.
»Principperne er selvfølgelig klare, og de er dels, at der skal sættes et moderne og anderledes loft ind over de ydelser, man kan få af det offentlige. Og dels at skatten i bunden skal lettes for de laveste indkomster. Som det er i dag, kan det ikke altid betale sig for alle at arbejde. Så det skal laves om,« siger Inger Støjberg.
Den nuværende regering fjernede som noget af det første den tidligere VK-regerings kontanthjælpsloft og i Venstres ny kampagne hedder det: »Firehundrede-fireoghalvtredstusinde-tohundrede-og-femten kroner. Det beløb kan et ægtepar på over 30 år på kontanthjælp med tre børn få årligt i samlet værdi af kontanthjælp, børnecheck, boligsikring og tilskud til daginstitution, Det er mange penge, og det betyder, at tilskyndelsen til at tage et arbejde er for lav«.
Mens både De Konservative og Liberal Alliance tidligere har undret sig over Venstres langsommelighed hvad angår det moderne kontanthjælpsloft, har Dansk Folkepartis arbejdsmarkedsordfører, Bent Bøgsted, forståelse for, at det ikke bliver præsenteret inden folketingsvalget.
»Vi går også til valg på, at kontanthjælpssystemet skal indrettes, så man aldrig får mere ud af at gå på kontanthjælp end at tage et arbejde. Men så skal man selvfølgelig have lavet beregninger på, hvordan det ser ud med de forskellige familietyper på kontanthjælp, modsat hvis de har et arbejde med mindsteløn. Der er rigtig mange beregninger, før man finder ud af, hvor det er fornuftigt at lande på beløbene, så det har vi ikke låst os fast på,« siger Bent Bøgsted.
Både Socialdemokraterne og Enhedslisten afviser netop beregningerne i Venstres nye kampagne for at give et misvisende billede af, at det ikke kan betale sig for kontanthjælpsmodtagere at arbejde.
Beløbet 454.215 kroner er nemlig rigtigt nok, men en tilsvarende familie, hvor forældrene er på HK-mindsteløn, vil have 2.000 kroner mere til rådighed om måneden efter skat. »Det bliver jo en debat, hvor vi famler i blinde, fordi Venstre ikke vil svare på, om det er børnechecken, som skal sættes ned. Om der ikke skal være rabat til søskende i daginstitutioner? Eller hvor meget kontanthjælpen og dagpengene skal sænkes? De beder i virkeligheden danskerne om et frit mandat til at skære i det hele,« siger Socialdemokraternes finansordfører, Jesper Petersen.
Enhedslistens socialordfører, Finn Sørensen, mener, at Venstre »manipulerer med tallene for at sparke til mennesker på kontanthjælp«.
»Når man tager ydelser, som alle kan få, ud af regnestykket, er det tydeligt, at man i dag får en fremgang i indkomst, når man tager et arbejde. Venstre skylder en forklaring på, hvorfor kontanthjælpsmodtagere ikke skal have ret til de samme ydelser med hensyn til børnecheck, børnetilskud, boligsikring og friplads i daginstitution som andre med lave indtægter,« siger Finn Sørensen.

