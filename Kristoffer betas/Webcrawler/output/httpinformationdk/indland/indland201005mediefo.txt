Medieforlig uden medier
I næste uge fortsætter forhandlingerne om et nyt medieforlig. Men det handler i store træk kun om DR. Ikke om alle de andre medier og slet ikke om de nye medier, som danskerne bruger mere og mere


 Hvad er et medieforlig? Umiddelbart signalerer ordet, at det handler om medierne. I dag, hvor en stor del af de danske medier er i krise, og medieforbruget  undergår radikale forandringer, kunne man forestille sig, at fremsynede politikere ville stige op i helikopteren og komme med et bud på, hvordan skatteydernes og licensbetalernes fem-seks milliarder kroner kan anvendes til danskernes bedste i de medier, de rent faktisk bruger.
Men nej. De igangværende forhandlinger handler ikke om dagblade, ugeblade, magasiner, web eller mobilmedier. De handler om DR, om licenspenge til film, puljer, produktionsselskaber og en ny radiokanal.
Alle andre end mediepolitikere taler om medierne. Lisbeth Knudsen, Berlingske Medias chef, bød sammen med SBS forleden på en ledig radiokanal og  taler om synergi og sammenhæng mellem nettet, radioen og de trykte medier. Lars Munch, JP/Politikens øverste chef, taler om muligheden for at lave radio, fordi det hænger smukt sammen med koncernens øvrige  medieaktiviteter. Stort set alle medieaktører taler om mediernes sammensmeltning. Politikerne taler kun om DR.
Det er ikke helt, hvad  nogle af dem mente, de  skulle tale om. Socialdemokraten Mogens Jensen  udtrykte det krystalklart i september 2008, i et interview med journalisten. dk: >
»Jeg har den klare holdning, at vi bliver nødt til at kigge på hele systemet. Det vil sige momsnedsættelsen, distributionsstøtten og licensen. Med fremkomsten af de nye gratismedier og nye elektroniske platforme kan vi ikke blive ved med at  opretholde det nuværende system.«
Samme overordnede synspunkt præger den store mediestøtteredegørelse fra efteråret 2009. I konklusionen er der tre nøglesætninger:
 - »De eksisterende støtteordninger er præget af forskellige og delvist modstridende formål ...«
 - »(...) de er kun i begrænset omfang udviklingsorienterede og fremtidsrettede.«
 - »Konsekvensen er, at den offentlige mediestøtte primært har tjent til at konsolidere og cementere den eksisterende mediestruktur.«
Torpederet af Fogh
Alle disse smukke tanker om en helt ny mediepolitik blev i virkeligheden torpederet af daværende statsminister Anders Fogh Rasmussen (V), som klart sagde, at det var fint med al den mediestøttediskussion, men avisstøtten skulle der ikke røres ved! Statsministeren er 'pressens minister', selv om Statsministeriets medieansvar begrænser sig til udnævnelsen af et bestyrelsesmedlem på Journalisthøjskolen, og alt det andet er overført til Kulturministeriets styrelse for Bibliotek og Medier.
Nu er diskussionerne om dagbladenes støtteordninger udskudt til finanslovforhandlingerne, og der kan alt jo ske.
Flere danskere bruger webmedier, end de bruger dagblade, men internettet er ikke en del af politikernes medieforhandlinger. >
Og de hidtidige forhandlinger har ifølge flere kilder  i meget høj grad drejet sig om flytningen af en radiokanal fra DR til en privat operatør. Det skal være en konkurrent til P1. En kanal, der kan give politikerne endnu mere taletid, hvilket er noget, politikere forstår og værdsætter.
Og mens de drøfter, hvor meget eller hvor lidt DR skal nedskæres, fosser annoncekronerne fra danske medier til Google og Facebook. Brugerne udskifter dagblade, ugeblade og magasiner med internettet og mobilen. I stigende grad ser de tv og hører radio på samme nye måde. Man skal vist være medie-politiker for at ignorere virkeligheden.


