'Islamisme er nazisme inden for islam'
Naser Khader (LA) er gået ind i en ny global krig mod islamister. Han afviser al dialog og kalder i stedet islamister for racister og en ny form for nazister. Det er bare ærgerligt, hvis den hårde tone skræmmer nogle moderate muslimer væk, siger han
'Man siger ikke nej til et tilbud om at komme med i sådant et internationalt netværk, når man i forvejen er så engageret i kampen mod islamisme,' siger partileder Naser Khader, der endnu engang har engageret sig i et nyt netværk.


 Et hemmeligt netværk med hemmelige medlemmer, der hemmeligt mødes på et vin-slot i Frankrig. Det lyder som en sekt, den danske partileder Naser Khader (LA) er medstifter af. Men Naser Khader forsikrer, at det nye netværk af internationalt berømte islamisme-kritikere vil stå frem for at bekæmpe ekstrem islamisme og inspirere moderate muslimer til at gøre det samme.
- Hvorfor har I dannet dette nye netværk?
"Vi er i gang med en global krig mod islamisterne. Krigen mod terror er en ting, men krigen om værdier er større, og den vedrører vores hverdag. Problemet er politisk islam og ikke islam som tro. Vi er ikke anti-muslimer," siger Naser Khader. 
"Man kan sammenligne det med 30'erne. Hvis man var mod nazisme, var man ikke mod tysk kultur men den dominerende ideologi. Jeg opfatter islamisme som nazisme inden for islam. Islamisterne er organiseret på tværs af grænserne, men det er deres modstandere ikke. Nogle af medlemmerne i netværket lever med trusler over hovedet og sikkerhedsvagter. Derfor er det vigtigt med ligesindede i andre lande, der bakker en op. Vi skal inspirere hinanden, og det handler også om at fortælle de passive moderate muslimer, at vi er nogle, der vil støtte dem, hvis de begynder at give islamisterne modstand."
International debat
- Hvorfor er I hemmelige?
"Flertallet vil gerne stå frem offentligt, men nogle ville gerne tænke over det først. De, der vil stå frem, har jeg inviteret til København i løbet af foråret, så vi kan holde en international konference om status for ytringsfriheden." 
- Hvad skal I diskutere på det møde?
"Inspireret af vores møde i Frankrig, skrev jeg et nyhedsbrev om, at islamisme er racisme. Det er blevet oversat til engelsk og bliver også debatteret blandt muslimer. Desuden skal vi gøre beslutningstagere og politikere i Vesten opmærksomme på, hvad det er, vi har med at gøre. For der er stadig meget naivitet på det område." 
- Hvad er det for en muslimsk fanatisme, du ser i Danmark?
"Islamisme er på fremmarch globalt, også i Danmark. Under Muhammedkonflikten var det islamister, der råbte højest. Under ramadanen har flere lærere klaget over, at andre elever blev mobbet og tvunget til at faste. Det opfatter jeg også som islamisme. Det behøver ikke være vold og terror."
- Når du kalder islamister for racister, lyder du lidt som drengene fra Blågårds Plads, der råber racister efter politiet. Er det ikke med til at støde muslimer væk?
"Nej, du må ikke forstå racisme i ordets bogstaveligste forstand. Den islamiske verdensorganisation, OIC, siger, at islam-kritik er racisme. Så vi tager deres begreb og vender det om. Det handler ikke om racer, det handler om holdninger og livsform. Islamisme er en moderne form for racisme. De betragter sig som bedre mennesker end andre, de er intolerante over for dem, de ikke er enige med og kalder de andre for onde mennesker."
- Er det ikke det samme, I gør?
"Nej, der er nogle, der er uden for dialogens rækkevidde, og så må man konfrontere dem og stå fast. At gå i dialog med dem er at gå på kompromis, og i forhold til ytringsfriheden kan man ikke gå på kompromis. Det kan ende med, at islam-kritiske Ngo'er ikke kan deltage på Durban II (FN's racismekonference i april næste år, red.)." 
Skræmmebilleder
- Skræmmer det ikke almindelige muslimer væk, at I ikke vil i dialog og kalder islamister for racister?
"Det kan godt være, nogle synes, det er en dårlig strategi. Men netværket er ikke for alle. Vi inviterer folk. Andre må gerne gå i dialog med islamisterne. Men vores konklusion er, at dialogen har spillet fallit, og islamister opfatter dialog og imødekommenhed som svaghed." 
- Den tidligere PET-chef Hans Jørgen Bonnichsen mener, det her betyder en øget trussel mod Danmark. Har han ret i det?
"Han har sagt så meget, siden han gik på pension. Jeg vil opfordre ham til ikke at gøre sig klog på et område, hvor han ikke længere har fingeren på pulsen. Da jeg involverede mig i den første Muhammedkrise, regnede jeg ikke på konsekvenserne, som Bonnichsen gør. Det er kujonagtigt, når man er bange for at provokere. Når man tror på noget, skal man kæmpe for det, og ikke holde sig tilbage af frygt for eventuelle konsekvenser."
- Demokratiske Muslimer eksisterer på et minimum, og Liberal Alliance har også mistet mange støtter. Nogle mener, du skulle koncentrere dig om at gribe de bolde, du har i luften?
"Folk mener så meget. Jeg går helhjertet ind i det, jeg tror på. 'Demokratiske Muslimer' var med til at vise andre, nye muslimske stemmer, og Liberal Alliance kom ind i Folketinget som det kun tredje nye parti siden 1973. Det er jeg stolt over. Man siger ikke nej til et tilbud om at komme med i sådant et internationalt netværk, når man i forvejen er så engageret i kampen mod islamisme."


