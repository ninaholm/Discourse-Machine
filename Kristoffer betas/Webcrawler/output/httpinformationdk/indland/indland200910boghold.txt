'Bogholdertale uden politiske visioner'
Teknokratisk, blottet for visioner og konkrete løsninger på de alvorligste problemer. Sådan lyder kritikken af statsminister Lars Løkke Rasmussens åbningstale i Folketinget
Statsminister Lars Løkke Rasmussen holdt sin første åbningstale i går.


 »Jeg har det som om, jeg har haft et møde min bankrådgiver,« lyder politisk kommentator Hans Engells dom over statsministerens åbningstale i Folketinget.
Den tidligere konservative minister har hørt mange åbningstaler, siden han kom i Folketinget i starten af 70'erne: »Men jeg betragter den her som en af de mest kedelige. Dagsordenen var forudsigelig og klinisk renset for nyheder, og stilistisk set var den blottet for politiske visioner og nye idéer. Det var en bogholdertale, hvor statsministeren lavede en skematisk gennemgang af, hvad regeringen har tænkt sig i kommende tid, der koblede lytterne af med ord som innovation, vækstforum og klimadiplomati,« siger Hans Engell.
Statsministeren selv og diverse medier beskrev ellers i går talen som borgernær. Hans Engell mener dog kun, at det handler om emnevalget som arbejdsløshed, sundhed, tryghed og velfærd, der er tæt på folks dagligdag.
Professor i statskundskab Ove Kaj Pedersen fra Copenhagen Business School har også svært ved at se det borgernære i statsministerens tale.
»Den minder om en socialdemokratisk statsministers tale fra slutningen af 70'erne. Det er en meget nationaløkonomisk tale, der på helt traditionel vis appellerer til fællesskabet, at vi må stå sammen, hvis vi skal ud af krisen, og det er nyt, at regeringen tør erkende, at den økonomiske krise også er selvforskyldt,« mener Ove Kaj Pedersen.
Også Dansk Folkepartis politiske ordfører Kristian Thulesen Dahl sammenligner Lars Løkke Rasmussens tale med gamle socialdemokraters stil: »Han kan godt blive sådan en Anker Jørgensen-type med langt større faglig ballast og økonomisk indsigt, men Lars Løkke er den her runde og folkelige fyr, som folk gerne vil høre, hvad mener, og det får jeg bekræftet, når jeg hører den her åbningstale.«
Straffer unge
Nutidens socialdemokrater kan dog ikke se det store slægtskab med statsministeren. Politisk ordfører Henrik Sass Larsen (S) mener, at Lars Løkke Rasmussen overtræder grundlæggende socialdemokratiske principper:
»Regeringen vil nu straffe unge, der ikke kan komme i arbejde, praktik eller har droppet deres ungdomsuddannelse på grund af regeringens økonomiske politik, ved at tage børnefamilieydelsen fra deres forældre. Det har ikke noget med socialdemokratisk politik at gøre,« siger Henrik Sass Larsen om en af de nye tiltag fra statsministerens åbningstale. Han savner politiske visioner for, hvordan regeringen har tænkt sig at rette op på den skrantende danske økonomi.
»Det var en statustale for en regering uden noget stort nyt projekt, som der så er blevet drysset en gang værdipolitik udover med f.eks. nedsættelse af den kriminelle lavalder for at tage fokus væk fra det alvorlige problem: At vi står midt i det største negative vækstscenario siden 1976,« siger Henrik Sass Larsen.
SF's formand, Villy Søvndal, mener dog, at åbningstalen er tegn på en mere åben og fredsommelig statsminister end hans forgænger i embedet.
»Til gengæld kom han ikke med nogen svar på de afgørende udfordringer, som Danmark står overfor. Vi sakker bagud på afgørende punkter i øjeblikket: På klimaområdet har vi ikke længere noget forspring, når det gælder økonomisk vækst, er Danmark blevet bundscorer i EU, og vi sakker bagud i forhold til uddannelse, hvor stadig færre tager en ungdomsuddannelse,« siger Villy Søvndal.
De radikales Margrethe Vestager mener, at statsministeren fravalgte at tale om de ting, som er en smule besværlige at håndtere: »Det var en meget pæn og glat tale, men der manglede fokus på EU og økonomien.«
Intet politisk projekt
Enhedslistens politiske ordfører Johanne Schmidt-Nielsen savner statsministerens politiske projekt:
»Nu har vi ventet et halvt år på at finde ud, hvad Lars Løkke var for en, men efter den her tale må man sige, at han stadig primært er statsminister for burkaer og kamphunde. Ligesom i filmens verden, hvor man siger, at hvis etteren er dårlig, så er toeren det nok også. Det samme vil jeg nok konkludere om Lars Løkke.«
Hans Engell hovedanke er også manglen på politisk ide i statsministerens åbningstale: »Lars Løkke er ikke kendt for at være særlig ideologisk, men talen burde hæve sig lidt højere op, så vi fik indblik i, hvad det er for et livssyn og politisk projekt, som Lars Løkke står for. Talen er udtryk for en statsminister, der gemmer sig bag ved statistik og teknokrati, men som vælgerne ikke får noget indtryk af, hvad hans projekt er,« slutter Hans Engell.


