Alternativet gav ordfører mundkurv på
Få dage før valget fik Alternativets daværende integrationsordfører, Uzma Ahmed, forbud mod at udtale sig, afslører ny dokumentar. Men partiet valgte at holde beslutningen hemmelig af frygt for vælgernes reaktion
Uzma Ahmed fik fire ugers taleforbud og blev frataget sin post som integrationsordfører kort før valget, da hun til politiken.dk, udtalte, at indvandrere, der ikke viser integrationsvilje, bør hjemsendes.


 »Hvad fanden i Helvede gør vi? Hun kan jo finde på at gå ud og gøre det her public, ik’?« Sådan lyder reaktionen fra Alternativets formand, Uffe Elbæk, da han kort før valget opdager, at partiets integrationsordfører Uzma Ahmed holder hele partiets skæbne i sine hænder.
Efter en række kontroversielle udtalelser til politiken.dk har Alternativet besluttet at give Uzma Ahmed fire ugers taleforbud og fratage hende ordførerposten. Og det må for enhver pris ikke slippe ud.
»Det kan jo være med til at gøre, at vi ikke kommer ind ... (i Folketinget, red.) Det er fucking serious business det her,« som Uffe Elbæk siger i en ny dokumentar med titlen Uffes Alternativ, som DR sender de kommende to mandage.
Det var udtalelser om hjemsendelse af indvandrere, der ikke viser integrationsvilje, som kostede Uzma Ahmed ordførerposten.
Politiken.dk citerede hende bl.a. for at sige, at »hvis man ikke gider at lære dansk eller ikke går ind for ligestilling, så skal vedkommende sendes tilbage til sit hjemland.«
I dokumentaren ser man også to andre partimedlemmer diskutere, om Uzma Ahmed skal have lov at fortsætte som ordfører eller ej.
»Men det betyder, at vi bliver nødt til at mandsopdække hende … Og prøv lige at overveje, hvis hun begynder at sige et eller andet dumt igen, så skal vi bryde ind og sige: ’Nej, det mener vi ikke’. Det har vi jo ikke lyst til,« lyder dialogen.
Afviser hemmeligholdelse
På Alternativets hjemmeside fremhæves »gennemsigtighed« som en af partiets i alt seks kerneværdier.
»Alle skal have mulighed for at se os over skulderen – både på gode og dårlige dage,« hedder det.
Information ville gerne have spurgt partiformand Ulle Elbæk, hvordan det spiller sammen med beslutningen om at give ordføreren mundkurv på og ikke mindst, hvorfor han valgte at holde det hemmeligt, men det har ikke været muligt at få et interview med ham.
I en mail til Information afviser han, at der skulle være taget nogen formel beslutning om hemmeligholdelse.
»Det er faktuelt forkert, at vi skulle have hemmeligholdt noget for pressen,« skriver han. Men han bekræfter indirekte, at Uzma Ahmed blev frataget sit ordførerskab.
»Det er en klar forventning til alle, der opstiller for Alternativet, at de holder sig inden for rammerne af den politik, som vores medlemmer gennem politiske laboratorier har udviklet. Det var ikke tilfældet i den konkrete sag, og det er klart, at det jo ikke går an. Både Uzma og mange blandt vores medlemmer var kede af, at vores politik blev fremlagt forkert. Derfor var det ud fra respekt og ansvarlighed over for det fælles projekt, at vi handlede som vi gjorde – uagtet, hvad andre måtte ønske at gøre det til,« skriver han og forklarer:
»Efter Uzmas interviews til bl.a. Politiken og vores udsendte pressemeddelelse fik jeg mig bekendt én henvendelse fra medierne. Den var fra Radio 24/7, som jeg takkede ja til og forklarede forløbet, som det så ud på det tidspunkt.«
Uzma Ahmed bekræfter imidlertid over for Information, at hun fik mundkurv på, og at der var tale om en bevidst hemmeligholdelse af beslutningen, præcis som det fremstilles i dokumentaren.
»Dokumentaren viser jo, hvad der skete. Den taler for sig selv,« siger hun. I dokumentaren gentager Uzma Ahmed da også flere gange, at hun »er uenig« i partiets beslutning.
»Jeg er ikke enig i deres strategi om at lade være med at sige noget i fire uger. Jeg er ikke enig i, at det er nogen respektfuld position i partiet, hvis de tager ordførerskabet fra mig på baggrund af det her. Jeg er ikke enig i, at det her er ny politisk kultur,« siger hun. Oven på den kontroversielle udtalelse til politiken.dk blev Uzma Ahmed tvunget til at gå bodsgang og trække den tilbage.
»Jeg må bare sige, at jeg tager afstand fra mig selv. Mine udtalelser var mine egne, de var ugennemtænkte og fuldstændig uden for vores integrationsudspil, der ikke med et eneste ord omtaler hjemsendelse,« hed det bl.a. i en pressemeddelelse.
Misforståelse
Uzma Ahmed understreger over for Information, at det kontroversielle citat i politiken.dk er taget ud af sin rette sammenhæng og på ingen måde er repræsentativt for hendes synspunkter.
»Jeg er jo ikke Dansk Folkeparti. Der kan jo være mange grunde til, at indvandrere ikke lærer dansk. Det skal ikke være grund til at smide nogen ud. Det, jeg mente, var, at indvandrere, som er yderligtgående og ekstreme, som ikke vil demokratiet, og som opfordrer andre til ikke at stemme, burde forlade Danmark,« siger hun til Information. Og det er i øvrigt kun nogle få, der har den holdning, siger hun.
»Det store flertal af indvandrere går jo ind for demokratiet.«
Stadig partimedlem
Uzma Ahmed er stadig menigt medlem af Alternativet og understreger, at hun ikke bærer nag over den behandling, hun har fået. Hun er også klar til at forsøge sig som folketingskandidat igen, hvis partiet ønsker det.
»Det er hårdt at slå sig, men jeg er nødt til at komme videre og se fremad,« siger hun. Af samme grund ønsker hun heller ikke at kommentere, hvorvidt det at uddele en mundkurv og hemmeligholde beslutninger for offentligheden er i overensstemmelse med den åbenhed, som Alternativet ellers hævder at gå ind for.
»Der er lavet en dokumentar om forløbet, som nu bliver lagt åbent frem. Jeg synes den taler for sig selv,« siger hun.
Trods adskillige henvendelser har partiformand Uffe Elbæk ikke fundet tid til at svare mundtligt på Informations spørgsmål.
»Sidder låst fast i møde oppe på Odsherred til kl. 20.00, hvorefter vi skal drøne ind til Kbh for at nå det (forpremiere på Uffes Alternativ, red.)« lød den seneste sms i går, kort før deadline. På sin Twitter-profil tidligere på dagen, havde Uffe Elbæk dog følgende kommentar til filmen. »Okay folks – jeg indrømmer det blankt: Gu er jeg nervøs for at se dokumentaren ’Uffes Alternativ’ i aften«.
Første afsnit af ’Uffes Alternativ’ vises mandag den 28. september kl. 20.45 på DR2 og andet afsnit 5. oktober kl. 20.00, ligeledes på DR2

