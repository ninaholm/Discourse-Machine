Højskoler vil igen være drivkraft for samfundets omstilling
Hidtil har bæredygtighed været næsten usynligt som kursustema på højskolerne, fordi folk har efterspurgt noget andet. Nu vil en kreds af højskoler generobre den gamle rolle fra Grundtvigs tid som platform for omstilling – denne gang til en grøn økonomi
Vestjyllands Højskole er en pioner inden for bæredygtighed. Skolen er kendt for sit grønne køkken med økologiske råvarer, der bl.a. stammer fra skolens egen ’forundringshave’, som er blevet en lokal attraktion, og som delvis passes af frivillige fra lokalområdet.

Grundtvig var inspirator og højskolerne ramme, da Danmark for omkring 150 år siden gennemlevede den store omstilling fra enevælde til demokrati. Højskolernes folkeoplysning klædte landbefolkningen på til at tage vare på egen tilværelse og ansvar for lokalsamfundet, bl.a. med afsæt i andelstanken.I dag står en ny stor omstilling for døren. En kriseramt økonomi udfordret af klimaændringer, ressourceknaphed, øget ulighed, affolkede landdistrikter, tiltagende stress og lede ved &rsquo;nødvendighedens politik&rsquo; skal stilles om til en ny, grøn økonomi, hvor det engagerede fællesskab og det hele menneske fungerer som bærer af udviklingen. En sådan ny omstilling vil nogle af Danmarks højskoler nu være drivkraft for.&raquo;Det ligger i højskolens dna at være platform for omstilling,&laquo; siger Nana Alsted, der er lærer på Jyderup Højskole i Nordvestsjælland og en af initiativtagerne til et nyt netværk af højskoler, der vil sætte bæredygtig udvikling i centrum.Jyderup lægger selv ud med en uges sommerhøjskole fra 2.-8. august i samarbejde med netværket Omstilling Nu og følger op med lange efterårskurser under overskriften Grøn Guerilla, planlagt og gennemført sammen med miljøgruppen NOAH og Kulturfabrikken Makvärket.Også Vestjyllands Højskole, Brandbjerg Højskole, Brenderup Højskole og flere andre sætter fokus på bæredygtighed og omstilling, og til september samles medarbejdere fra 10-15 af Danmarks 70 højskoler til et seminar i København for at diskutere vejene til bæredygtig udvikling og dannelse.Næsten usynligtInitiativet skal ses på baggrund af den yderst beskedne rolle, undervisning i bæredygtighed hidtil har spillet på de danske højskolers program. Bladrer man i kataloget over dette års kortere kurser &ndash; på én til syv uger &ndash; er der blandt de næsten 1.000 kursustilbud rundt om i landet kun et par stykker, der handler om grøn omstilling. Meget bedre er det ikke, hvis man scanner de lange kurser på 12 til 18 uger. Til gengæld vrimler det med tilbud om kreative fag og personlig udvikling i mange afskygninger.&raquo;Jeg har været overrasket over, at mange unge mennesker føler sig så frastødt af ordet politik,&laquo; siger Nana Alsted.&raquo;For mig handler politik om, hvordan vi skal leve sammen. Men ofte er det første, folk tænker, når de hører ordet politik, at &rsquo;det er kedeligt, det kan jeg ikke overskue&rsquo;.&laquo;Derfor har højskoler simpelthen haft svært ved at tiltrække elever til kurser om f.eks. miljø- og klimapolitik.Anna Rønne er projektmedarbejder i NOAH og med til at forberede Grøn Guerilla-kurset, og hun genkender dilemmaet.&raquo;Mange tager på højskole, fordi de gerne vil have et afbræk i det, de hidtil har lavet, og så søger de noget kreativt. Eller også vil de gerne ind på f.eks. journalistuddannelsen og tager derfor et hardcore kursus på en højskole for at forberede sig. Og over for de store politiske udfordringer spørger mange, hvad det egentlig nytter i den store sammenhæng, det lille jeg gør.&laquo;&raquo;Vores udfordring er at sikre, at der kommer meget konkret praksis med, når vi nu laver nye kurser om omstilling og bæredygtighed,&laquo; siger Anna Rønne.Nana Alsted mener, højskolefolk med omstillingsambitioner skal søge inspiration i de gamle højskolers oprindelige opskrift.&raquo;På Askov Højskole havde de efter tabet af Sønderjylland i 1864 to fag til kursisterne. Det ene hed &rsquo;Hvordan rejser vi Danmark efter tabet af Sønderjylland?&rsquo;, og det andet hed &rsquo;Hestens røgt og pleje&rsquo;. På samme måde er der i dag brug for en kombination af nye politiske visioner og helt praktisk viden om, hvordan vi stiller om,&laquo; siger Nana Alsted.Grøn Guerilla-kurset i Jyderup er en sådan kombination af teori og praksis om den store omstilling.&raquo;NOAH kan levere viden om de politiske rammer for omstillingen &ndash; lovgivningen, interessenterne, visionerne, kampagnerne osv. &ndash; og Kulturfabrikken Makvärket kan bidrage med det praktiske eksperimentarium om køkkenhaver, masseovne, bistader, genbrug etc.&laquo;Dertil det personlige perspektiv på omstillingen: Hvordan forholde sig til forbrug, hvad er det vigtigste at gøre, hvordan undgå at snuble eller føle sig fortabt.Også den aktivistiske dimension indgår, fortæller Nana Alsted: Til december rejser de grønne guerilla-kursister til Paris for at lade deres stemmer høre under klimatopmødet COP21.Skabe handlingsduelighedVestjyllands Højskole er pioner, når det gælder bæredygtigheden &ndash; og kalder sig Danmarks økologiske højskole.&nbsp;Man har haft egen vindmølle fra 1983, og siden er sol- og jordvarme kommet til, så man nu er selvforsynende med vedvarende energi. Skolen er kendt for sit grønne køkken med økologiske råvarer fra bl.a. skolens egen &rsquo;forundringshave&rsquo;, som er blevet en lokal attraktion, delvis passet af frivillige fra lokalområdet.&raquo;Vi oplever, at de unge kursister faktisk har en holdning til disse ting, og nogle gange vælger de os, fordi økologien er en del af hverdagen og ramme om skolen, selv om de måske går på kursus om noget andet,&laquo; fortæller Rane Baadsgaard Lange, der underviser på Vestjyllands Højskole i faget Økologisk iværksætteri.For ham er det tydeligt, at de unges interesse for spørgsmål om bæredygtighed er stigende.&raquo;De ved godt, at der er en udfordring her, og det er et emne, der lyttes til og tales om, når vi har fællesarrangementer for hele skolen. Men det er samtidig noget, de ikke i skolen eller gymnasiet har fået et overblik over, og det kan få dem til at føle sig magtesløse og alene.&laquo;Også Rane Langes oplevelse er, at det er det konkrete og praktiske, der kan motivere de unge.&raquo;At besøge en økolandsby, hvor de møder mennesker, som har truffet nogle konkrete valg om egen livsform, er noget, der giver liv i samtalerne bagefter,&laquo; siger han.&raquo;Vi har til september et kursus, der hedder &rsquo;gourmet fra bunden&rsquo; og handler om at bruge alt på en gris og om madkvalitet og fødevaresystemer. Det er et eksempel på, at vi må tiltrække folk via noget, de er optaget af. Møde dem, hvor de står. Som nogle i højskolekredse siger: De unge skal have det, de gerne vil have, og så skal vi give dem det, de har brug for.&laquo;Eller som Rane Lange og forstander Else Matthiassen skriver i en rapport om højskolens projekt, &rsquo;Grøn dannelse&rsquo;: &raquo;Vi vil skabe handlingsduelige elever, der kan tage fremtidens udfordring på sig.&laquo;Dialog med lokalsamfundetPå Brandbjerg Højskole ved Vejle har man valgt en lidt anden tilgang. Her er det selve højskolen, der skal fungere som &raquo;et fyrtårn for bæredygtighed i lokalområdet&laquo;. Man kan gå på kursus i mange forskellige ting &ndash; omstilling og bæredygtighed er noget, man lever samtidig hermed.&raquo;Ambitionen er at fungere som rollemodel for omstillingsprocesser,&laquo; hedder det på højskolens hjemmeside.Derfor har man også afholdt en række workshops med deltagelse af medarbejdere, elever, naboer, lokale håndværkere og andre fra lokalsamfundet med det formål at formulere visioner og udvikle konkrete forslag til at gøre hverdagen, højskolen og dens omgivelser stadig mere bæredygtige.Rane Lange på Vestjyllands Højskole og Nana Alsted i Jyderup ser også en sådan rækken ud til lokalsamfundet som en del af det nye omstillingsprojekt, som højskolerne skal tage ansvar for &ndash; præcis som højskolerne &rsquo;i gamle dage&rsquo; inspirerede og prægede omstillingsprocesserne i lokalsamfundet.&raquo;Jeg håber, at vores elever kommer ud og laver ting i lokalområdet, på festivaler. Vi har ideer om lokale folkekøkkener, etablering af bistader og den slags,&laquo; siger Nana Alsted, mens Rane Lange fortæller om det &rsquo;folkeråd&rsquo;, den vestjyske højskole er begyndt at afholde hvert halve år i samarbejde med Ringkøbing-Skjern Kommune, med deltagelse af lærere, elever og borgere og med lokalområdets udvikling som tema.Den gode mavefornemmelseDet fælles projekt, som en stribe højskoler nu skal udvikle formen for, afspejler det skift i &rsquo;bæredygtighedsfortællingen&rsquo;, der er sket de seneste år. Ph.d. Jonas Andreasen Lysgaard, Institut for uddannelse og pædagogik på Aarhus Universitet, beskriver i et bidrag til den netop udkomne antologi Højskolepædagogik, hvordan man har opgivet miljødebattens tidligere forsøg på &rsquo;adfærdsmodificering&rsquo; &ndash; husk at slukke lyset, skru ned for varmen, spis økologisk &ndash; fordi det var alt for simple og derfor ineffektive svar på meget komplekse problemstillinger. I stedet må man i dag &raquo;overgå til en form for uddannelse, der tager udfordringernes kompleksitet, usikkerhed, risiko og uundgåelighed alvorligt.&laquo;&raquo;At uddanne og danne handlekompetente mennesker, der formår at håndtere disse dilemmaer &ndash; ikke som simple problemer, der skal løses, men som reelle udfordringer, der igen og igen vil stille os over for svære valg &ndash; er afgørende for at kunne skrue et samfund sammen, der kan bevæge sig i retning af en bæredygtig udvikling,&laquo; skriver Jonas Lysgaard.Så når elever nu måske søger nye højskolekurser om omstilling til bæredygtighed, er det afgørende, at kurserne ikke &raquo;bare plejer den gode mavefornemmelse&laquo;, som Lysgaard udtrykker det, ved for en tid at tilbyde deltagerne at spise økologisk og leve i et fællesskab med fokus på køkkenhaver, genbrug og grøn energi. Det er vigtigt også at stille de svære spørgsmål og holde fast i dilemmaerne, som er del af omstillingsprojektet.&raquo;Pædagogikkens og uddannelsens rolle er at insistere på en konstant vandring mellem individ og fællesskab og mellem ideal og realitet,&laquo; skriver uddannelsesforskeren.
