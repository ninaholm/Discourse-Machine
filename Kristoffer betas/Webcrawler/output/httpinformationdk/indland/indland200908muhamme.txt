Muhammedtegningerne er blevet en mærkesag for al-Qaeda
Anders Fogh Rasmussen forsøger som ny NATO-chef at lægge Muhammed-krisen bag sig. Men det bliver sværere end som så, for tegningesagen ligger lige til højrebenet for al-Qaedas propagandamaskine, og antallet af trusler, hvor tegningerne nævnes, er steget markant det seneste halvandet år


 På sit første pressemøde som generalsekretær for NATO forsøgte Anders Fogh Rasmussen at lægge Muhammed-krisen bag sig og række ud til den muslimske verden.
»Jeg anser det for at være en del af fortiden. Nu kigger jeg fremad,« sagde Danmarks tidligere statsminister om Muhammedkrisen.
Men det kan vise sig at blive lettere sagt end gjort. Al-Qaeda har i hvert fald ikke lagt sagen bag sig. Tværtimod. Selv om al-Qaeda forholdt sig relativt tavs efter offentliggørelsen af tegningerne i 2005, har der det seneste halvandet år været en markant stigning i antallet af trusler, hvor tegningesagen nævnes, og ifølge en ny undersøgelse fra PET's Center for terroranalyse (CTA) er Muhammedtegningerne blevet en mærkesag for al-Qaeda.
»Reaktionerne i 2008 (har) vist, at al-Qaida nu fokuserer på Danmark som en fjende, og at tegningerne er blevet en mærkesag,« står der i rapporten Tegningesagen i al-Qaidas ideologiske perspektiv, som CTA udgav den 16. juni.
Ondskabsfuld korsfarer
Så sent som den 13. juni udsendte al-Qaeda endnu en trussel, hvor der blev refereret til Muhammed-tegningerne og Anders Fogh Rasmussen. I en 35 minutter lang video er der intet mindre end tre referencer til den tidligere danske statsminister, som bl.a. bliver kaldt en ondskabsfuld korsfarer, der forsvarer fornærmelser mod den hellige profet under påberåbelsen af ytringsfrihed.
Truls H. Tønnessen forsker i terror ved Forsvarets Forskningsinistitut i Norge. Ifølge ham har Muhammedtegningerne en rigtig god brandværdi.
»Muhammedtegningerne passer perfekt ind i al-Qaedas propagandamaskine. De ønsker at få det til at se ud, som om Vesten fører en global krig mod islam og ikke en global krig mod terrorisme. Karikaturerne passer som fod i hose til det verdensbillede - og samtidig har de en meget bred folkelig appel. Vi har jo set, at masser af muslimer, som ikke er radikale, blev meget vrede over tegningerne,« siger Truls H. Tønnessen.
Ifølge ham er al-Qaedas behov for at brande sig kun vokset, i takt med at netværket er blevet svækket, og Anders Fogh Rasmussen kan derfor ikke regne med, at tegningesagen går i glemmebogen lige med det første.
»Efter 2001, hvor amerikanerne invaderede Afghanistan, har al-Qaeda-ledelsen haft mindre indflydelse på dag til dag-aktioner. Al-Qaeda er i højere grad blevet til en idé, en 'isme' eller et brand, som lever af at have tilhængere, der bekender sig til deres ideologi. Derfor bliver de også hele tiden nødt til at være synlige for at blive ved med at have indflydelse, og det bruger de videotruslerne til,« siger Truls H. Tønnessen.
Flere trusler
Vidoen fra juni er blot én af mange al-Qaeda-videoer med referencer til Muhammedtegningerne, som er blevet udsendt de seneste to år. Siden en række af de danske dagblade genoptrykte Muhammed-tegningerne i foråret 2008, er Danmark for alvor kommet på al-Qaeda's fjendeliste. Ifølge Lars Erslev Andersen, terrorekspert ved Dansk Institut for Internationale Studier (DIIS), var al-Qaeda længe om at indse, hvor stort et propaganda-potentiale tegningesagen har.
»Men da først de fik øjnene op for, hvor god en sag det her er at mobilisere på, tog de det til sig, og siden har de udnyttet det til fulde,« siger han.
Allerede den 19. marts 2008 - kort efter genoptrykningen - fordømte Osama bin Laden Muhammed-tegningerne, som han kaldte for værre end drab på muslimske kvinder og børn, og i april 2008 opfordrede det ledende al-Qaeda-medlem Ayman al-Zawahiri muslimer til at bruge alle midler til at skade Danmark på grund af tegningerne. Truslerne kulminerede med selvmordsangrebet på den danske ambassade i Islamabad den 2. juni 2008, et angreb al-Qaedas topledelse tog ansvaret for og kaldte for en hævnaktion for genoptrykningen af Muhammed-tegningerne.
Ikke tomme trusler
Siden har al-Qaeda været flittig til at true med nye angreb mod Danmark og nævne tegningesagen i deres videoer.
»Den eneste måde, al-Qaeda kan blive ved med at fastholde sit brand på, er ved at blive ved med at forsøge at angribe,« siger Lars Erslev Andersen.
»Det er ikke bare retorik og tomme trusler. Der ligger fra al-Qaeda-toppens side en direkte opfordring til, at man gør noget ved det,« siger han.
Og Lars Erslev Andersen bakkes op af en trusselsvurdering fra 31.marts i år, hvor CTA vurderer, at »genoptrykningen af Muhammed-tegningerne i februar 2008 har betydet et skærpet fokus på Danmark og danske interesser som mål for terror blandt ledende militante ekstremister i udlandet«.
Selv om al-Qaeda skulle have lyst til at ramme Danmark, tyder de seneste mange kiksede forsøg på terrorhandlinger i Europa dog ifølge Lars Erslev Andersen på, at netværket er meget svækket.


