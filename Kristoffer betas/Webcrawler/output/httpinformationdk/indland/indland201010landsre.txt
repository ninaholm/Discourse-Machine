Landsretten: Handlede kvinder skal ikke straffes
I går besluttede Østre Landsret at ophæve dommen over en handlet nigeriansk kvinde, efter at byretten havde idømt hende 40 dage i fængsel og udvisning. Dommen vil danne grundlag for lignende sager, og der er allerede flere på vej, siger fagfolk
To uger er ikke lang tid, når det skal undersøges, om anholdte prostituerede er blevet handlet, erkendte Landsretten.


 Østre Landsret besluttede i går at ophæve dommen over en ung nigeriansk kvinden for dokumentfalsk fra Københavns byret, fordi kvinden sidenhen er blevet vurderet handlet af Udlændingeservice. Kvinden har allerede siddet fængslet i 40 dage og stod nu til at blive udvist af landet.
Men med landsrettens omstødelse af dommen, blev der i går dannet præcedens for, at også andre handlede kvinder i fremtiden vil kunne få ophævet deres dom, hvis det viser sig, at de er ofre for menneskehandel.
»Det, at dommen nu bliver annulleret, kommer til at betyde meget. Det er første gang, at en dom frafaldes, fordi en kvinde efterfølgende er blevet vurderet handlet af Udlændingeservice, og sagen vil jo danne præcedens fremover,« siger konsulent hos Servicestyrelsens Center mod Menneskehandel, Ingrid Lüttichau, som er kvindens kontaktperson.
Forsvarer i sagen Gunnar Homann, som specialiserer sig i udlændingeret, mener, at sagen er udtryk for, at alt for få i retssystemet kender noget til menneskehandel:
»Det her er meget en vigtig sag. Både fordi den kommer til at danne præcedens for lignende sager i fremtiden, men ikke mindst fordi den sender et signal til retsmyndighederne om, at Danmark altså er forpligtet til at beskytte ofre for menneskehandel, og at alle skal være opmærksomme på, at der følger nogle regelsæt med. For der er godt nok mange, der har sovet i timen,«  siger Gunnar Homann.
Michelle Mildwater fra organisationen HopeNow, som laver opsøgende arbejde med de udenlandske prostituerede på gaden og i fængslerne peger også på, at sagen er et udtryk for, at afgørende myndigheder kender for lidt til menneskehandel:
»Forhåbentlig vil dette betyde, at flere i retssystemet får kendskab til menneskehandel, og at kvinderne bliver beskyttet på en ordentlig måde og på et tidligere tidspunkt, end det er tilfældet nu.«
Ankefrist på to uger
Sagen kommer også til at danne grundlag for, at andre i fremtiden kan anke deres dom, selvom ankefristen på to uger er overskredet, som det var tilfældet med gårsdagens sag.
Og det er et vigtigt skridt på vejen til at give kvinderne den retssikkerhed, de har krav på, mener Ingrid Lüttichau fra Center mod Menneskehandel. For ofte er det først efter længere tid, at man kan få kvinderne i tale og dermed få dem vurderet handlet. Og til det formål er to uger ikke altid tilstrækkeligt:
»Det store problem var jo også, at ankefristen var overtrådt, hvilket den ofte vil være i de her sager, fordi det tager lang tid at udrede et offer for menneskehandel. Kvinderne er jo under kontrol, og der er et reelt trusselsbillede, som gør, at det kan tage lang tid at få dem til at fortælle deres historie,« siger Ingrid Lüttichau.
Også evalueringsrapporten, som har gjort status på regeringens handlingsplan for bekæmpelse af menneskehandel peger på, at ankefristen på to uger bør tilsidesættes i sager om handlede kvinder, da de »eksisterende ankemuligheder forekommer utilstrækkelige i forhold til beskyttelsen af denne særlige udsatte gruppes rettigheder,« som der står i rapporten.
Flere sager på vej
Ifølge Ingrid Lüttichau er der  en række lignende sager på vej efter gårsdagens dom.
»Det er bestemt ikke første gang, at en kvinde først er blevet vurderet handlet af Udlændingeservice, efter hun allerede har fået en dom, og hvor ankefristen er overskredet. Så der lignende sager på vej,« siger Ingrid Lüttichau.
Michelle Mildwater slår dog fast, at Østre landsrets dom ikke betyder, at kvinderne nu får opholdstilladelse af den grund. Men den betyder, at kvinden udsendes i stedet for at blive udvist. Og der er en verden til forskel, mener Michelle Mildwater:
»Det betyder jo ikke, at de får ophold i Danmark, men det er en principsag. Det er så vigtigt for kvindernes følelsesmæssige og psykologiske tilstand, at de ikke bliver dømt som kriminelle, som de ellers ofte bliver. På den måde er også det menneskelige aspekt vigtigt i denne sag.«


