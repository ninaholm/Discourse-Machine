’I korte træk føler jeg, at det er spild af tid'
Sannie Nielsen er én af de mange sygemeldte, som har svært ved at motivere sig selv til et såkaldt ressourceforløb
Sannie Nielsen sidder hver morgen i en stol i haven og leger med sine tre hunde. Hun har været sygemeldt siden 2013, fordi hun lider af sclerose, en sygdom, der angriber nervesystemet.


 Sannie Nielsen starter med at undskylde i telefonen, at hun nogle gange kan være svær at forstå.
Den 40-årige vordingborggenser lider af sygdommen multipel sclerose (MS), som angriber centralnervesystemet og medfører en række såkaldte attakker, eller angreb, hvor hun får føleforstyrrelser, synsproblemer, lammelser eller hukommelses- og koncentrationsbesvær.
Efter det seneste angreb fornylig mistede Sannie Nielsen en del af følelsen i tungen og har nogle dage svært ved at tale tydeligt.
Alligevel er Sannie Nielsen, der har været sygemeldt siden 2013, den 21. maj indkaldt til et møde i Vordingborg Kommune om planlægningen af sit kommende toårige ressourceforløb. Et forløb hun ikke forventer sig meget af.
»I korte træk føler jeg, at det er spild af tid. At sætte mig i et ressourceforløb på to år, når vi ved, at det kun går én vej, er faktisk spild af ressourcer. Jeg kunne godt bruge så lang tid ude, som jeg kan. Om to år kan det være, at jeg sidder i kørestol,« siger Sannie Nielsen.
Arbejdsprøvning
Sannie Nielsen har allerede været i såkaldt arbejdsprøvning, der afslørede, at hun netop kun kan klare at arbejde få timer om ugen.
Multipel sclerose er en kronisk sygdom, hvor hvert angreb med tiden efterlader ar omkring nervetrådene, så meddelelser fra hjernen til forskellige dele af kroppen kun dårligt eller slet ikke når frem.
Sygdommens forløb og symptomer er forskellige fra person til person, afhængigt af hvilke dele af centralnervesystemet, der er berørt. Nogle oplever kun enkelte angreb og vil derfor kunne leve et stort set almindeligt liv, mens andre kan blive stærkt invaliderede i løbet af en årrække. På det tidspunkt, hvor diagnosen stilles, er det umuligt at forudsige sygdomsforløbet. Af den grund er usikkerheden om fremtiden et af de største problemer for mange mennesker med sclerose. Den historie kan Sannie Nielsen nu se frem til at skulle fortælle sin tredje sagsbehandler i kommunen, når hun skal starte på ressourceforløbet.
»Jeg ved godt, at for mange mennesker lyder det ikke af meget, og det ville det heller ikke have gjort for mig for 10 år siden, men i dag er det at skulle starte forfra næsten uoverskueligt,« siger Sannie Nielsen. I stedet havde Sannie Nielsen håbet at få tilkendt ret til et såkaldt minifleksjob, hvor hun få timer om ugen kunne arbejde med at passe hjemmeside og Facebook-profilen i det nærliggende internetfirma Stensby, der forhandler kosttilskud til hunde og katte. Nu foreslår kommunen hende et ophold på Scleroseforeningens Rehabiliteringscenter Montebello i Sydspanien for at lære mere om sin sygdom, samt besøg hos både fysioterapeut og kiropraktor.
Sannie Nielsen mener dog, at hun godt ved, hvad hendes sygdom indebærer, ligesom hun allerede er i behandling.
»Jeg føler bare, at de prøver at trække beslutningen ud i to år,« siger Sannie Nielsen.
»Det er frustrerende og økonomisk er det også frustrerende, at jeg skal være på kontanthjælp i to år. Jeg kan ikke blive boende, hvor jeg bor, for det har jeg ikke råd til. Hvilket fører til endnu mere stress, der kun forværrer min sygdom. Jeg tåler ikke at blive presset, og jeg føler mig presset nu«.
Klaget til Ankestyrelsen
Sannie Nielsen og hendes fagforening, 3F, har nu klaget til Ankestyrelsen over kommunens afgørelse.
Sannie Nielsens sagsbehandler hos 3F i Vordingborg Werner Gass mener, at problemet for hende – og mange andre som søger om førtidspension – er den nye lovs ord om, at en sådan ikke ikke kan tildeles, før »det kan udelukkes, at der sker en udvikling af funktionsevne«.
»Idéen er god nok – især for de unge,« siger Werner Gass og fortsætter: »De kan få hjælpe til at komme op om morgenen og afsted, hvis det er det, der er brug for. Men at tro, det hjælper ældre er latterligt. De ved nok, hvad de kan klare, og hvis lægerne siger, at der ikke er mere at gøre, så nytter det ikke at blive ved. Hvis kommunerne bare tilbyder de samme kurser som de seneste fem år, så er det jo bare hul i hovedet og en måde at parkere folks sager på en lavere ydelse. Så kan jeg sgu godt forstå, at folk ikke er motiverede.«

