Gratisaviser tabte kampen om mediestøtten
Den nye mediestøtteaftale kommer først og fremmest til at gøre ondt på gratisaviserne, som mister næsten hele deres støtte, og regionale medier. Marianne Jelved afviser dog kritik fra oppositionen: ’Vi har valgt at give støtte til journalistisk indhold’
De store traditionelle medier som Berlingske (billedet) mister ifølge Kulturministeriets egne beregninger et mindre millionbeløb med den nye mediestøtteaftale.


 Det er først og fremmest gratisaviserne Metroexpress og 24timer, der bliver ramt, når den nye medieaftale, som regeringen og Enhedslisten indgik i går, træder i kraft den 1. januar 2014.
De godt 400 millioner, der deles ud til de danske medier heriblandt Information, skal omlægges, så de ikke længere uddeles til distribution af tryksager, men til at producere indhold, uanset om det er på nettet eller på tryk.
Det kommer en række netbaserede medier til gode, som ikke tidligere har kunnet modtage støtte, mens taberne skal findes blandt nogle traditionelle medier. Her mister blandt andet Jyllands-Posten, Politiken, BT og Berlingske ifølge kulturministeriets egne prognoser mindre millionbeløb, mens det kommer til at gøre mere ondt på en række regionale aviser på Sjælland, der står til at miste godt fire millioner.
Men først og fremmest kommer det til at gå ud over gratisaviserne MetroXpress og 24timer, der står til at miste næsten hele deres støtte, når de ifølge ministeriets beregninger går fra godt 39 mio. kr i støtte til knap otte. En operation, der umiddelbart kunne synes livstruende.
Det mener MetroXpress’ direktør, Søren Riis, dog ikke det er.
»Det vil da komme til at gøre ondt, men det tab vil i vid udstrækning blive kompenseret af, at vi opgiver at distribuere avisen til 40.000 abonnenter i Udkantsdanmark, som har været meget dyre at levere avis til. Med den mistede støtte er vi ikke længere forpligtet til at gøre det,« siger han
»Jeg synes, det er skævvridende og en skam, fordi vi har kunnet levere avis til folk, der normalt ikke ville få dem eller have råd til det. Det synes jeg ikke, der er meget demokratistøtte over,« siger direktøren for de to gratisaviser.
Samme anklage lød der i går fra oppositionen, som ikke var med i forliget. Venstres medieordfører, Ellen Trane Nørby, anklager aftalen for netop ikke at fremtidssikre demokratidebatten ved at svigte bestemte befolkningsgrupper.
»Ved at tage støtten fra gratisaviserne, afskærer man en sårbar målgruppe fra at læse aviser, og samtidig kommer den her aftale til at gøre utrolig ondt på lokal- og regionalmedier, som virkelig taber på det her. Det er meget kortsigtet, og jeg har svært at se en langsigtet vision bag det her forlig,« siger hun.
Demokratisk problem?
Kulturministeriets egne beregninger er dog lidt mere nuancerede omkring de regionale medier. De viser, at nogle regionale aviser står til at tabe, mens andre til gengæld kommer til at modtage flere penge.
»jeg anerkender ikke Venstres anklage,« siger kulturminister Marianne Jelved. »Det er korrekt, at nogle sjællandske medier kommer til at miste støtte, men det skyldes, at de har valgt at få stof ind udefra og skære ned redaktionelt, mens man i mange regionale medier i Jylland har valgt at satse på eget stof, og derfor kommer de også til at modtage flere penge. Til gengæld vil vi hjælpe de ramte sjællandske medier med at omstille sig.«
Til gengæld erkender hun, at gratisaviserne er taberne i spillet: »Det er korrekt, og det er et demokratisk problem, at der er en gruppe, der ikke får adgang til aviser. Men vi giver støtte til journalistisk indhold, og deres mængde af egetproduceret indhold er relativt lille. Så må de indrette deres produktion og sælge flere annoncer,« konstaterer hun.
Spørgsmålet er imidlertid også, hvor længe forliget kommer til at stå. Regeringen har selv fastlagt en evaluering efter tre år, men det er ikke sikkert, at den vil overleve et regeringsskifte.
»Jeg ser det hovedsageligt som et overgangsforlig. Der er en stor sandsynlighed for, at mediestøtten vil blive lagt sammen med licensmidlerne og tænkt sammen i en større løsning,« siger Lasse Jensen, vært og redaktør på P1’s ’Mennesker og Medier’. En tolkning, Ellen Trane understøtter.
»Vi føler os ikke forpligtet af dette forlig. Jeg mener, at man har forsømt en unik mulighed for at samtænke de to støtteordninger og netop fremtidssikre det danske medielandskab,« siger hun.
For Dagbladet Information synes den nye aftale imidlertid ikke at ændre meget. I Kulturministeriets fremskrivning er støtten til Information uændret, selv om støtten har fået et andet navn. »Det var et længere forløb, men det er en stor lettelse og afgørende for Informations fremtid. Vi er glade for den nye ordning, for det viser, at man har lagt vægt på demokratistøtte ved at prioritere unikt ind-hold og journalistisk mangfoldighed,« siger direktør Mette Davidsen-Nielsen.

