Børn og køn: Det har også konsekvenser ikke at gøre noget
I modsætning til vores nordiske naboer står udviklingen i Danmark stort set stille, når det kommer til arbejdet med køn i folkeskolen og daginstitutionerne. Det har store konsekvenser for børnene, påpeger eksperter, der dog ikke kan blive enige om, hvorvidt de egenskaber, man traditionelt tillægger drenge og piger, skal brydes eller tværtimod fremmes


 Når det kommer til at arbejde med køn i folkeskole og daginstitutioner, sker der stort set intet i Danmark. I de andre nordiske lande har man i mange år haft fokus på både lovgivningstiltag og forskning og særligt Sverige har markeret sig senest med historier om institutionen Egalia. Her arbejder man aktivt kønsneutralt i forhold til lege og bruger mange kræfter på at bryde cementeringen af stereotype kønsroller ned.
Ifølge en rapport fra 2005 udarbejdet af Nordisk Institut for Kundskab om Køn for Nordisk Ministerråd er der ingen tiltag på området i Danmark, blandt andet fordi »den 'danske' kultur fremstilles og forstås som kønsneutral, hvilket medfører en kønsblindhed«, som der står i rapporten. En selvforståelse der har store konsekvenser:
»Konsekvensen af ikke at arbejde med køn er, at man ensretter nogle børn, og at man ubevidst kommer til at afgrænse dem fra hele paletten af muligheder,« siger Julie Manley Vorsaa, der er talsperson for foreningen Køn i Pædagogik, der arbejder for at »øge opmærksomheden omkring stereotype kønsroller og forståelser af køn i den pædagogiske dagligdag«.
»Man har en idé om, at man arbejder med 'det hele barn', men i virkeligheden har man nogle kasser, som man sætter børnene ind i, og så er det inden for de kasser, at børnene får lov at udfolde sig,« siger hun.
Op til den enkelte
Ifølge Julie Manley Vorsaa blev køn skrevet ind i revideringen af pædagoguddannelsen i 2007, men kun som en bisætning og uden at komme nærmere ind på, hvordan det så skal udmøntes i undervisningen i praksis. Det betyder, at undervisningen kan variere lige fra socialkonstruktivisme til essentialisme alt efter underviserens egen holdning:
»Det er problematisk, at vi snakker om at skulle være så fagligt funderede i vores arbejde som pædagoger, men når vi taler om køn, som er en stor del af den måde, vi opfatter og tolker børn på, så er det okay ikke at være fagligt funderet, men bare bygge det på sin egen opfattelse af, hvad en dreng og en pige er,« siger Julie Manley Vorsaa.
Også Cecilie Nørgaard, der er kønssociolog og forfatter mener, at de manglende tiltag er problematiske.
»Køn er den sociale kategori, som fylder allermest mellem mennesker også i en pædagogisk praksis som en skoleverden,« siger hun og påpeger, at det giver rum for en lang række ubevidste kønsstereotype strategier, som man ikke tænker over.
»Problemet er, at det er en meget strukturerende faktor, vi ikke er bevidste om, og som skaber nogle forskellige og til tider ulige betingelser for børn,« siger hun.
Kvinder dominerer
Professor Niels Egelund fra Institut for Uddannelse og Pædagogik, Aarhus Universitet, bakker op om, at der er brug for lovgivning på området, men han er ikke begejstret for det, der foregår i f.eks. den svenske institution Egalia.
»Det er helt ude i skoven at afvise de psykobiologiske forklaringer på, at vi har noget, vi slæber med os i generne, som gør, at drenge og piger har forskellige fremtrædelsesformer og ønsker til aktiviteter,« siger han.
I stedet for at bryde med kønsrollerne burde man indtænke kønnet ved især at oprette nogle drengespecifikke tilbud, da daginstitutionere ifølge Niels Egelund i dag er befolket af kvinder og derfor let bliver et kvindeunivers. Dermed skal man nærmere gøre plads til de kønsmæssige forskelligheder i stedet for at forsøge at bryde dem.
»Der er nogle træk, der har en evolutionsmæssig baggrund og er udviklet igennem flere hundrede års udviklingshistorie, hvor der igennem historien har været brug for, at drengene var udfarende, mens kvinderne var mere sociale,« siger han.
Den eneste institution i Danmark, der rent faktisk arbejder med køn, er Triton i Kolding, hvor der netop tages udgangspunkt i de forskelligheder. Her er børnene opdelt efter køn, og piger og drenge har hver deres indgang til institutionen. Arbejdet med køn sker altså ikke for at bryde med de gængse opfattelser af kønnene, men tager tværtimod udgangspunkt i de forskellige egenskaber, kønnene bliver tillagt.
 
læs også Kønskampen rykker ind på værelse, side 14-15

