Formanden er væk, men opgaven for Irak-kommissionen er fortsat alt for bred
Selv om et medlem af Irak-kommissionen kalder det nødvendigt for kommissionens videre arbejde, at formand Michael B. Elmer i går trak sig efter samarbejdsvanskeligheder med de øvrige medlemmer, peger eksperter på, at selve kommissionens opgave er for bred og upræcis
Danske soldater i Irak – som her i lejren Camp Einherjer – danske politikere og den danske befolkning skulle have rapporten fra Irak-Kommissionen i 2017. Om det fortsat kan lade sig gøre, efter at formanden i går trak sig, er usikkert, men ’man kan næsten gætte sig til, at det kan blive svært, når man tænker på, at arbejdet i lang tid har ligget stille’.


 »Det er nødvendigt for, at vi kan komme videre med arbejdet – det fortjener alle parter. Og det her er den eneste måde, det kan lade sig gøre på.« Sådan siger medlem af Irak-kommissionen og juraprofessor på Aarhus Universitet Jørgen Albæk Jensen til Information, efter at det i går kom frem, at formand for Irak-kommissionen Michael B. Elmer har valgt at trække sig fra kommissionen på grund af samarbejdsvanskeligheder.
Jørgen Albæk Jensen vil ikke uddybe, hvorfor han mener, det er nødvendigt for det videre arbejde, men henviser til, at det ikke er nogen hemmelighed, at kommissionens arbejde længe har ligget stille.
»Det her kommer forhåbentligt til at betyde, at vi nu kan sætte turbo på og indhente det forsømte arbejde,« siger han. Tidligere har det været fremme, at kommissionen stort set ikke er kommet i gang med deres arbejde. Den nu afgående formand Michael B. Elmer sagde i efteråret, at det skyldtes manglende sikkerhedsgodkendelser, mens de to øvrige medlemmer af kommissionen Jørgen Albæk Jensen og Jeppe Skadhauge senere udtalte, at interne samarbejdsvanskeligheder gjorde det vanskeligt for kommissionens medlemmer at udføre deres arbejde. Kommissionen blev nedsat i 2012 af daværende justitsminister Morten Bødskov (S) til at undersøge grundlaget for Irak-krigen og den danske fangehåndtering i forbindelse med dansk krigsdeltagelse i Irak og Afghanistan.
Eksperter advarer dog efter formandens afgang om, at den opgave, som kommissionen er blevet sat til at løse, er alt for bred. Derfor er det heller ikke sandsynligt, at kommissionens resultater nødvendigvis vil være brugbare.
Mikael Sjöberg, der er formand for landsdommerforeningen mener, at kommissoriet fra begyndelsen burde have været delt op i mindre dele:
»Dommerforeningen sagde i 2012 og gentager i dag, at Irak-kommissionens kommissorium er alt for stort og bredt og upræcist. Vi opfordrer derfor igen til at overveje, at det skal opdeles eller nyformuleres,« siger han. Han understreger, at opfordringen ikke har noget med den aktuelle situation at gøre, hvor Michael B. Elmer, der er vicepræsident og dommer ved Sø- og Handelsretten har valgt at trække sig fra Irak-kommissionen.
Samtidig tilføjer Mikael Sjöberg dog, at dommerforeningen finder det betænkeligt, at man benytter dommere til at udrede sager »der i deres substans grundlæggende er politiske«.
»Dommere i kommissioner bliver let en del af det politiske spil, og dommerforeningen sagde allerede tilbage i 2012, at man sagtens kan nedsætte kommissioner uden deltagelse af dommere,« siger han.
Politik pakket ind i jura
Sten Rynning, der er professor og leder af Center for War Studies ved Syddansk Universitet peger på, at kommissionen fra begyndelsen har fået et »snævert mandat«. Med det mener han, at hele udgangspunktet for, at den nuværende regering nedsatte kommissionen var, at man ville lave et politisk opgør med den sikkerhedspolitik, som Fogh-regeringen stod i spidsen for.
»Kommissionen er blevet sat til at lave en utaknemmelig opgave, fordi den skal udføre et stykke politisk arbejde, der er pakket ind i jura,« siger han og tilføjer:
»Fra begyndelsen har der ikke været tvivl om, at den nuværende regering ikke ønskede flere Irak-krige. Det har været hele udgangspunktet for kommissionen, og det er en uheldig kobling, at man beder jurister om at være politikere.« Han mener, at det politiske udgangspunkt for opgaven har efterladt kommissionens medlemmer i et »minefelt«, hvor juraen først og fremmest kommer til at handle om politiske fortolkninger.
»Kommissionen er blevet bedt om at operere i et felt, hvor juridisk fortolkning bliver koblet op på politisk fortolkning,« siger han. Han mener, at det ville være langt mere naturligt, hvis kommissionens arbejde alene havde til formål at forholde sig til de juridiske aspekter, og ikke som nu, hvor »det har været tydeligt, at der skulle komme noget særligt ud af kommissionens arbejde – nemlig at regeringen kan få mulighed for at kritisere den daværende regering med Anders Fogh Rasmussen (V) i spidsen«.
Manglende dokumenter
Det har ikke været muligt for at få en kommentar fra Michael B. Elmer. Tidligere har den nu afgående formand forklaret over for Information, at kommissionens manglende arbejde skulle ses i sammenhæng med, at myndighederne endnu ikke har udleveret alle de hemmeligholdte dokumenter, som er nødvendige for, at kommissionen kan udføre sit arbejde.
Samtidig understregede han, at det skabte vanskeligheder og dermed også frustrationer internt blandt medlemmerne af kommissionen, at myndighederne endnu ikke har fået udleveret de relevante dokumenter.
Det har heller ikke været muligt at få kommentar fra Justitsminister Mette Frederiksen (S), hvis partifælle og daværende justitsminister Morten Bødskov (S) nedsatte kommissionen. Men i en pressemeddelse i forbindelse med Michael B. Elmers afgang udtalte hun i går:
»Det er utrolig ærgerligt, at fremdriften i Irak- og Afghanistan-kommissionens vigtige arbejde er blevet udfordret af interne samarbejdsvanskeligheder. Jeg tager formandens beslutning til efterretning og ser nu fremad. Kommissionen har en stor og betydningsfuld opgave foran sig, og derfor har jeg også bedt landsretspræsidenterne om at udpege en ny formand så hurtigt som muligt, så kommissionen kan komme videre med den opgave, som den skal løse.«
Irak-kommissionens arbejde skal efter planen være færdigt i 2017. Om det stadig er realistisk vil tilbageblivende medlem af kommissionen Jørgen Albæk Jensen ikke give sit bud på. »Det er selvfølgelig en overvejelse. Jeg vil helst ikke sige noget nagelfast om, hvorvidt det kan lade sig gøre. Men man kan næsten gætte sig til, at det kan blive svært, når man tænker på, at arbejdet i lang tid har ligget stille.«

