BAGSIDEN: Bjarup Riis i dilemma over Ekstra Bladets sexannoncer
Anne-Grethe Bjarup Riis, skuespiller og fast klummist i Ekstra Bladet, skrev tirsdag et harmdirrende indlæg mod prostitution. Hvordan har hun det med, at hendes arbejdsgiver bla. tjener pengene til hendes løn ved annoncer for prostituerede?
Bjarup Riis kalder sexarbejdere for 'fissehuller'.


 I raseri over den krænkelse, prostituerede kvinder udsættes for, kaldte skuepilleren Anne-Grethe Bjarup Riis i denne uge sexarbejdere for »fissehuller« i både en klumme i Ekstra Bladet og i en efterfølgende ophedet optræden i Go' Morgen Danmark på TV 2 i går morges.
I klummen skriver Anne-Grethe Bjarup Riis, at det er »psykisk tortur, at en fed fremmed mands pik skal mase sig op i piger, få spermet af og gå igen«. Hun betegner også den radikale folketingskandidat Linda Kristiansen, der optræder i en kampagne for legalisering af sexarbejde som »en lalleglad, forkælet og totalt ubegavet klovn«, der burde holde sig fra politik.
Information blev nysgerrig efter at høre, hvordan den hidsige prostitutionsmodstander har det med, at hendes arbejdsgiver, Ekstra Bladet, er en af Danmarks største formidlere af annoncer for prostitution.
»Det tager jeg dybt afstand fra, og det har jeg også sagt til dem i en klumme sidste år.«
- Men det fik vist ikke Ekstra Bladet til at ændre praksis. Hvordan har du det med det?
»Det har jeg det bestemt ikke godt med, men jeg skriver i Ekstra Bladet, fordi jeg derigennem kan ramme en målgruppe, der trænger til at blive rusket lidt i.«
- Og du får vel også penge for det ..?
»Jo, det gør jeg.«
Rufferi?
Ekstra Bladet blev i 2002 anmeldt af Kvindeligt Selskab for Rufferi - en anklage, der dog ikke holdt i retten.
- Mener du, at din arbejdsgiver bedriver rufferi?
»Jeg ved ikke, om det er rufferi, men jeg tager dybt afstand fra det.«
- Når vi ser bort fra det juridiske, er der så i praksis forskel på at tjene penge på at formidle kontakt til en sexarbejder på en avisside eller på et gadehjørne som en gammeldags alfons?
»Næh, det kan du have ret i. Og jeg står klart i et dilemma, men jeg skriver der (i Ekstra Bladet, red.), fordi jeg når nogle andre læsere, end jeg for eksempel ville gøre i Information, hvor alle er enige.«
- Det ved jeg nu ikke. Jeg er f.eks. tilhænger af legalisering og regulering af sexarbejdernes arbejdsforhold, så du skal da være velkommen til at deltage i debatten ...
»Jo tak. «
Reklamesøjle
Anne-Grethe Bjarup Riis' engagement i det, der  ifølge Kvindeligt Selskab er en rufferi-virksomhed, begrænser sig imidlertid ikke til det folkeoplysende.
I 2003 medvirkede skuespilleren i en prisbelønnet tv-reklame for formiddagsbladet. Nu vil nogle måske kalde det en myte, at der findes lykkelige arbejdsløse skuespillere, der faktisk nyder at medvirke i tv-reklamer. Ikke desto mindre beskrev Anne-Grethe Bjarup Riis over for Finske Medier efterfølgende sin motivation til at tage jobbet som lystbetonet.
»Hvis jeg synes, det er sjovt at lave, så gør jeg det. Og Ekstra Bladet var pissesjovt,« sagde hun.
Men hvordan har hun det i dag med de moralske implikationer?
- Det er vel for at tjene penge, at du var med i reklamen?
»Jo, det var det. Men jeg synes også, at der var noget godt, fordi reklamens budskab var, at kvinder, der har fået fejlopereret deres bryster, kan bruge EkstraBladet som klageinstans. I den forstand handlede det om kvinders rettigheder.«
- Ville du gøre det igen?
»Ja, det ville jeg. Men igen, det er et dilemma.«

