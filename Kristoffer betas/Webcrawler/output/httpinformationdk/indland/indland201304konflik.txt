Konflikten er slut – hvad nu?
Efter næsten fire uger med tomme klasselokaler kan eleverne igen komme i skole på mandag. Konflikten er slut – hvad nu?
 Elvin J. Hansen


 Anders Bondo, formand for Danmarks Lærerforening, har flere gange opfordret til et regeringsindgreb, men kaldte torsdag regeringsindgrebet for et ’regeringsovergreb’. Heller ikke KL’s chefforhandler, Michael Ziegler, er tilfreds og udtaler, at han ville have foretrukket KL’s eget forslag. Information har spurgt en ekspert, en forælder, en skoleleder, en lærer, en borgmester og en elev om, hvad de mener om lovindgrebet.
Jørgen Stamhus, lektor ved Institut for Økonomi og Ledelse, forsker i arbejde og arbejdsmarked:
– Hvordan ser fremtiden for folkeskolen ud?
»Der forestår en nyorientering af samarbejdet, hvor der skal laves nogle aftaler og et nyt samarbejde mellem skoleledere og personale på hver skole. Der kan opstå konflikter, og resultaterne afhænger af, hvor meget lederne vil træde i karakter. På sigt vil der nok bundfælde sig nogle normer, så skolerne ikke bliver helt ulig hinanden. På kort sigt vil der være sure lærere, og jeg ved ikke, om lønstigningen kan blive et plaster på såret, men på langt sigt, kan man tro og håbe på, at ledelse og lærere vil arbejde sammen om at finde fornuftige løsninger i forhold til de målsætninger, der gælder for folkeskolen.«
– Hvad mener du om lovindgrebet?
»Jeg synes, det kommer alt for sent, for man har hele tiden vidst, hvor det bar hen. Den højere løn havde jeg ikke set komme, for det bliver dyrt for kommunerne. Jeg tvivler på, at lærerne vil opfatte det som et plaster på såret, men lærerne har trods alt nok fået noget ekstra ud af konflikten ved at have undladt at skrive under og i stedet vente på, at politikerne gav dem lidt mere af det, de kæmpede for.«
Ditte Jensen, skolelærer på Fuglsang-gårdsskolen og ansigtet på Dansk Lærerforenings kampagneplakater:
– Hvordan ser fremtiden for folkeskolen ud?
»Jeg frygter, at vores ledere bliver nogle, der sidder og forvalter tid frem for at fremsætte pædagogiske og faglige visioner. Jeg er rigtig bange for, at folkeskolen kommer til at lide med den nye arbejdstidsaftale og garanterede nedskæringer i kommunerne, . Jeg frygter, at vi skal bruge nogle år på at indse det og så først skal til at rette op på det efterfølgende. Jeg er bange for, at vi taber nogle elever på gulvet.«
	 
– Hvad mener du om lovindgrebet?
»Jeg er rigtig skuffet, og jeg synes ikke, at lærerne er blevet hørt. Lærernes to hovedpunkter i forhandlingerne var, at vi ville have en sikring af forberedelsestiden, og vi ville have aldersreduktion. Nu udfases aldersreduktionen, og forberedelsestiden er ikkeeksisterende fra central hånd. Alle de lærere, jeg har snakket med, siger, at de er fuldstændig ligeglade med lønstigninger. Vi har ikke bedt om mere løn, men om at få lov til at gøre vores arbejde ordentligt.«
Camilla Hoffmann, skoleleder på Sct. Jørgens Skole i Næstved:
– Hvordan ser fremtiden for folkeskolen ud?
»Jeg tror, det er meget fint, at vi venter et år med at implementere en ny arbejdstidsaftale, så der kommer lidt ro på. Det er godt set af regeringen. For mig handler det om at fortsætte med at være leder i en god dialog. Lige nu har jeg en stor medarbejdergruppe, der har været i aktion i fire uger, og som jo ikke er en del af en forhandlingsløsning, og det bliver selvfølgelig en udfordring at få alle medarbejderne til at føle sig trygge og som en del af skolen
	og arbejdet igen. Konflikten er jo ikke en konflikt, vi har haft på den enkelte skole, men en konflikt mellem Danmarks Lærerforening og Kommunernes Landsforening, så det er jo ikke vores konflikt på den måde. Vi har en fælles opgave på skolerne med at lave en god skole dér, hvor vi er.«
– Hvad synes du om lovindgrebet?
»Det er nok meget, som man kunne have forudset. Jeg vil helst ikke vurdere, om lærerne har fået det ud af lovindgrebet, de skulle have.«
Agnete Vienberg Hansen, formand for Danske Skoleelever:
– Hvordan ser fremtiden for folkeskolen ud?
»Det bliver for det første godt at komme i skole. Men så tænker jeg, at der er nogle sår, som vi skal sætte plaster på. Både for elevernes faglighed og det sociale og også lærerne, som går ud af konflikten uden at være særlig glade. Skolen er et unikt sted, hvor alle arbejder sammen – voksne, børn og ledere – og når vi har en essentiel del af skolen, lærerne, der er utilfredse med den måde, det er foregået på her på det seneste og med de aftaler, de har, så er jeg ked af, at vi ikke kan komme ind i det samme fællesskab. Jeg håber, vi alle sammen kan komme op på hesten igen.«
	 
– Hvad synes du om lovindgrebet?
»Jeg kan ikke udtale mig om det, for jeg ved kun lidt om det. Jeg er ikke ligeglad, men det, der interesserer mig, er, at vi elever endelig kan komme i skole igen. Det var mit højeste ønske. Jeg vil give det råd til lærerne, at de skal huske på, at de er der for elevernes skyld, og jeg er sikker på, at de vil eleverne det bedste. Og jeg håber, at vi sammen kan sige: ’Nu har vi overstået en konflikt. Nu skal vi videre’.«
Britta Bang, forælder til børn i 1. og 5. klasse på Tingløkkeskolen i Odense:
– Hvordan ser fremtiden for folkeskolen ud?
»Der er en stor lærergruppe, der er ramt. På den ene side er der en enormt stækket lærergruppe, og
	på den anden side skal de undervise mine børn på mandag, og det skal de gøre toptunet og professionelt. De skal ikke stå og klage over noget. Jeg kan være bekymret for, hvor motiverede de er for at komme i gang. Men jeg regner med, at de føler, at det er en samfundsopgave at undervise, og at den opgave skal løses ordentligt.«
– Hvad tænker du om lovindgrebet?
»Det er godt, at lærerne skal være mere tilstede på skolen, og jeg er også tilhænger af mere undervisning.
	Men spørgsmålet er, om det, vi forventer af lærerne, kan indløses ved, at de sidder på skolen fra 8-16. Man har ikke balanceret indgrebet og taget hensyn til begge parter. Lærerfaggruppen har udtrykt mange bekymringer, og dem har man ikke lyttet til, og jeg kan som forælder godt blive bekymret over, at deres faglige kompetencer ikke er kommet i spil i konflikten.«  
Elvin J. Hansen, borgmester (S) i Odder Kommune:
– Hvordan ser fremtiden for folkeskolen ud?
»Som medlem af KL, så gik vi efter, at skoleinspektøren skulle have ledelsesretten, og det har vi været enige om i kommunerne. Hvordan lærerne ser på det, ved jeg ikke, men jeg håber, vi får et mindst lige så godt samarbejde, som vi havde før, vi gik i konflikt. Vi sætter os ned i Odder Kommune og snakker om tingene. Udfordringen er at få hverdagen til at fungere, så den ikke går ud over børnene. Men det er jo klart, at de på skolerne vil diskutere de første par dage, hvad de har fået ud af lockouten.«
– Hvad mener du om lovindgrebet?
»Der er taget hensyn til begge parter, men der er ikke taget lige meget hensyn til begge parter. Det tør jeg godt sige. Det vil også være svært i en situation som den, vi er i her.«

