Fuld opbakning fra SF til S-forslag om tidsbank
De radikale kalder S-forslaget om en tidsbank ’sympatisk’, men kun SF støtter helhjertet op om planen, der skal sikre danskerne et mere fleksibelt arbejdsliv


 Det socialdemokratiske forslag om, at danskerne ved i perioder at arbejde mere skal kunne opspare fritid i såkaldte tidsbanker, cementerer endnu engang alliancen med SF. Venstres finansordfører kalder forslaget 'fjollet', og heller ikke de radikale er begejstrede.
"Det er en sympatisk ide, men det er nemmere at bruge det pengesystem, vi har - altså at veksle tid til penge og i stedet beskatte arbejdsindkomsten lavere," siger den radikale formand, Margrethe Vestager.
Hun roser tanken om, at man i højere grad selv skal kunne tilrettelægge sit arbejdsliv:
"Men det er vores skattesystem, der står i vejen, og ikke tidsbanken, vi mangler," siger R-lederen.
Enhedslistens Per Clausen kalder tidsbanken for 'et indviklet opsparingssystem' og efterlyser i stedet bedre vilkår for orlov. Men SF's gruppeformand, Ole Sohn, er begejstret for tidsbanken, som også SF tidligere har forslået:
"Det er vigtigt i en tid, hvor vi arbejder mere og mere, at vi i en periode af livet kan træde lidt ud på sidelinjen eller i perioder arbejde lidt mindre. Det er med til at give et mere velfungerende samfund," siger han og påpeger, at banken skal skabes sammen med faglige organisationer og arbejdsgivere. 
FTF roser tanken, men arbejdsgiverne beder Socialdemokraterne holde sig fra et område, der ifølge DA's adm. direktør, Jørn Neergaard Larsen, hører under overenskomstforhandlingerne.
"Det er et indgreb i vores aftaler, hvis politiske partier gør sig tanker om at blande sig i det felt," siger han.
Til månen og tilbage
DA-direktøren finder ideen forrykt, blandt andet fordi folk typisk skifter arbejde hver tredje eller fjerde år. Og de færreste vil ansætte en medarbejder, der har kontoen fuld af fritid. Men den problematik kan overkommes, hvis viljen er til stede, mener Helle Thorning-Schmidt:
"Nu har vi i 40 år haft mulighed for at tage til Månen og tilbage igen, så må det også kunne lade sig gøre at skabe nogle mere fleksible modeller på arbejdsmarkedet," siger hun.
Forslaget om en tidsbank er ikke nyt, men genfremsættes som hovednummeret i det seneste i rækken af S-visionsudspil, som bærer titlen 'Plads til trivsel'.
Efter valgnederlaget i januar har det ikke skortet på bud på visionerne for Socialdemokraterne. Det begyndte i januar med Ritt Bjerre-gaards Røde Skole og fortsatte i månederne frem med en række MF'eres fem bud på kernen i partiet, Mette Frederiksens ni teser og S-formandens to kronikker, som præsenterede 'Ni klare valg'. Ifølge Helle Thorning-Schmidt er Trivsels-planen en opsamling på den debat og evaluering, der har fundet sted efter valgnederlaget i november sidste år.
"Det handler dybest set om at finde en ny balance mellem marked og mennesker. Det er sådan set kernen i det, Socialdemokraterne altid har villet," siger hun.
Helle Thorning-Schmidt betegner tidsbanken som en mulighed for i en periode at 'træde ud af rotteræset og skifte spor':
"Kunne man forestille sig, at kassedamen tog en uddannelse til lokofører midt i livet? Det er den ene side af det," siger hun.
For trivselsudspillet omfatter også et opgør med den øgede udlicitering og privatisering, som Venstres erhvervsordfører har talt for. 
"Skatteministeren støtter de her tanker, og det er jo næste generation hos Venstre. Jeg oplever det her som en højredrejning. Det er vigtigt for os at præcisere, hvor vi står henne i denne diskussion," siger hun og lægger afstand til et fortsat salg af statsejede virksomheder.
"Jeg synes, at offentlige monopoler er bedre end private monopoler på noget af vores infrastruktur. Det er nu, vi skal tage stilling til, om vi virkelig er villige til at sælge det hele," siger Helle Thorning-Schmidt.


