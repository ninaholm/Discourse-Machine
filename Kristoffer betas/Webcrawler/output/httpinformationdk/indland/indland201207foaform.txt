FOA-formand: ’Venstre leger med ilden’
Ved at afsværge fremtidige trepartsforhandlinger er Venstre med til at underminere den danske model, advarer fagbosser


 Claus Hjort Frederiksens udmelding om, at en eventuel kommende Venstre-ledet regering ikke længere vil gennemføre trepartsforhandlinger, retter et alvorligt slag mod den særlige danske model. Sådan lyder reaktionen fra en række fagforeningsledere. Formand for FOA, Dennis Kristensen mener, at Venstres forslag lægger op til, at vi på sigt får sydeuropæiske tilstande på arbejdsmarkedet: »Hvis fagbevægelsen ikke kan få resultater gennem forhandlinger, så ender det med, at den må gøre som i Sydeuropa, hvor fagbevægelsen opnår resultater ved at strejke og demonstrere.«
En sådan udvikling vil være skadelig for Danmark, som ellers historisk har været skånet for de værste konflikter mellem arbejdsmarkedets parter, der har løst problemerne ved forhandlingsbordet. Af samme grund kalder Dennis Kristensen Claus Hjort Frederiksens udmelding »ugennemtænkt«: »Venstre leger med ilden. Jeg vil opfordre til, at de slår koldt vand i blodet og tænker på hele samfundet i stedet for at lege muskelmænd. Det er dømt til at gå galt.«
I LO er formand Harald Børsting overrasket over Claus Hjort Frederiksens udmelding:
»Det er helt ude i hampen og ganske uforståeligt. Trepartsforhandlingerne er uundværlige for Danmarks udvikling. Det forekommer helt vildt, at Venstre nu vil afsværge den danske model,« siger Harald Børsting. Han mener, at Claus Hjort Frederiksens udmelding siger mere om Venstre end om fagbevægelsen:
»Vi har ikke haft et Venstre, der har villet tale med os, siden Anders Fogh var statsminister. Vi oplever i dag et Venstre, der er fuldstændig liberalt kuldsejlet. Den politik, de fører, er så lønmodtagerfjendsk, at der efterhånden ikke er nogen berøringsflader med fagbevægelsen,« siger Harald Børsting.
Også FTF-formand Bente Sorgenfrey oplever, at Venstres holdning til fagbevægelsen ændrede sig, da Lars Løkke indtog formandsstolen:
»Fogh startede med at være negativ over for fagbevægelsen, men med tiden endte han med at blive ret positiv. Men den begejstring har Løkke ikke overtaget. Det overraskede mig, da Løkke oprindelig kommer fra det kommunale bagland, hvor man ellers er ret pragmatisk.«
Ufleksible og langsomme
Også Dennis Kristensen ser, at Venstre har skærpet sin holdning til fagbevægelsen: »Vi har jo lavet adskillige trepartsaftaler med Fogh. Han var liberal og venstremand, men han havde en anden holdning til den danske model. Der skete et meget tydeligt skifte i Venstres holdning til arbejdsmarkedets parter, da Fogh tog til NATO, og Lars Løkke kom til. Han lagde en kurs, som klart er på arbejdsgivernes side,« siger Dennis Kristensen. Når Claus Hjort Frederiksen taler om, at fagbevægelsen i dag fremstår splittet, er det derfor blot et »figenblad,« der skal dække over en politik, der grundlæggende er fagforeningsfjendsk, mener Dennis Kristensen.
»Allerede inden forhandlingerne brød sammen, var Peter Christensen (finansordfører i Venstre, red.) ude og sige, at man ville ændre dele af aftalen, når Venstre igen kom i regering. Allerede der undsagde de trepartsinstitutionen,« siger Dennis Kristensen.
Et andet af Claus Hjorts kritikpunkter går på, at særlig de offentligt ansattes fagforeninger er ufleksible, langsomme, centralistiske og ikke mindst utroligt svære at forhandle med.
Demokratisk styrke
Men det billede er svært at genkende hos Bente Sorgenfrey:
»Man kan ikke sammenligne et gennemreguleret offentligt arbejdsmarked med det private arbejdsmarked. Jeg kan slet ikke genkende billedet af, at vi har centralistiske fagforeninger, der ikke vil sætte det fri,« siger hun og tilføjer:
»Og rent faktisk var det jo Dansk Metal (som primært organiserer privatansatte, red.), der trak stikket ved de seneste forhandlinger, så det passer ikke helt ind i Hjort Frederiksens forklaring.«
Skønt de seneste trepartsforhandlinger forliste, mener Bente Sorgenfrey langtfra, at de har mistet deres betydning for udformningen af fremtidens samfund:
»Det er selvfølgeligt beklageligt, at det ikke lykkedes denne gang, men det betyder ikke, at trepartsforhandlingerne er døende. Claus Hjort Frederiksen har tidligere været med til at gennemføre trepartsforhandlinger, der landede på benene, så hans udmelding undrer mig.
Det er et voldsomt angreb på en institution, som har stor betydning for det danske samfund,« siger Bente Sorgenfrey. Hun medgiver, at fagbevægelsen ikke har været god nok til at gøre fælles front under de sidste trepartsforhandlinger: »Det har ikke været et lige kønt syn, når fagbevægelsen har været offentligt indbyrdes uenig under forhandlingerne. Fagbevægelsen må tage ansvar, hvis vi vil tages alvorligt ved fremtidige trepartsforhandlinger. Især er det vigtigt at have en løbende dialog med baglandet, så man har sit mandat ordentligt afklaret.«
Hverken Harald Børsting eller Dennis Kristensen mener, at fagbevægelsen i dag står mindre samlet end tidligere. Forskellen er, at man førhen holdt uenighederne bag lukkede døre, hvorimod de i dag bliver diskuteret i medierne.
»Det betyder, at mange flere medlemmer bliver engageret i debatten end tidligere, og det er en demokratisk styrke, som mange politiske partier kunne lære af,« siger Harald Børsting.

