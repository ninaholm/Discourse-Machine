Helikopter-eventyr i Helmand var en fiasko
Forsvarskommissionen vil skrotte forsvarets Fennec-helikoptere efter fiasko i Helmand. Forsvarsminister Gade fastholder, at helikoptere har løst deres opgave
Fennec-helikopterne kommer her til Afghanistan i fly.


 De fire danske Fennec-helikoptere, som sidste år blev sendt til Helmand-provinsen i Afghanistan for at hjælpe de danske styrker med at spotte Taleban, var en dundrende fiasko. 
Det fremgår af et notat, som forsvarsminister Søren Gade netop har afleveret til Folketingets forsvarsudvalg.
Helikopterne skulle bruges til at observere fra luften, når de danske soldater var på patrulje i den grønne zone, men de billeder, som de små helikoptere tog, var af så ringe kvalitet, at man ikke kunne skelne ven fra fjende. Derudover havde helikopterne store problemer med overhoved at lette fra jorden. Deres pansring var så tung, at de ikke kunne flyve størstedelen af dagen og derudover hverken kunne medføre tunge våben eller passagerer.
Forsvarsminister Søren Gade (V) erkender i et følgebrev til forsvarsudvalget, at "det operative produkt... ikke altid..." har stået "... mål med det efterspurgte." Eller sagt på godt dansk; helikopterindsatsen har været en fiasko. Forsvarskommissionen lægger af samme grund op til at droppe Fennec-helikopterne. Det fremgår af et udkast til kommissionsberetning, som Information er i besiddelse af.
Trods den manglende succes i Helmand fastholder både Forsvaret og forsvarsministeren, at det var en god idé at sende Fennec-helikopterne til Afghanistan. Argumentet er, at det har givet flyvevåbnet nyttige erfaringer, som de kan bruge under opgaveløsning i Danmark og som grundlag for at forbedre helikopternes tekniske kunnen.
En tilståelsessag
"Men det var jo slet ikke derfor vi sendte helikopterne af sted" siger SF's forsvarsordfører, Holger K. Nielsen. "Helikopterne skulle jo øge de danske soldaters sikkerhed og den opgave har de ikke løst," siger han og undrer sig over, at forsvarsministeren alt i at opfatter udsendelsen af helikopterne som "tilfredsstillende". "Det er en meget særpræget formulering. Helikopterne kunne ikke løse deres opgave, og det har forsvaret nu blankt indrømmet. For mig at se, er det en ren tilståelsessag," siger han og beklager, at forsvarsministeren ikke er mere ærlig med hensyn til fiaskoen. Ifølge notatet har det kostet 30 millioner at sende de fire helikoptere og en flyverstab på 40 mand til Helmand. 
Hverken Socialdemokraternes forsvarsordfører, John Dyrby Paulsen, eller De radikales ordfører, Morten Helveg Petersen, vil kommentere sagen, før Forsvars-kommissionens rapport officielt er fremlagt. Der sker i dag til formiddag.


