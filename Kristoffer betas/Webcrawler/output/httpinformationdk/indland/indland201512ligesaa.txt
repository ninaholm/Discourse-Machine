’Jeg er lige så ærgerlig som alle andre’
Forsknings- og uddannelsesminister Esben Lunde Larsen bed åbenhjertigt fra sig under et samråd, der ikke handlede om regeringens politik, men om ministeren selv. Plagiat, inhabilitet og behandling i pressen var temaerne
 ’Jeg elsker akademia, jeg elsker forskning. At man har fundet et citatafsnit uden fodnote, ærgrer mig frygteligt,’ forklarer Esben Lunde Larsen i et åbent samråd


 Ministerens mørkklædte garde venter uden for døren til udvalgsværelse S-092. Nydelige unge mennesker, som den spinkle Esben Lunde Larsen fortæller anekdoter, der får den kønne kvindelige spindoktor til at le. Inden for venter alvoren. Fire socialdemokrater sidder linet op sammen med en enkel radikal klar til at skyde løs med alle de spørgsmål, der er opstået efter de seneste ugers historier i medierne; først om uddannelses- og forskningsministerens missionske uddannelsesbaggrund, som ikke fremgik af cv’et, siden på jagt efter muligt plagiat i Esben Lunde Larsens ph.d.-afhandling.
Efter Teologisk Fakultet på Københavns Universitet (KU) i fredags meddelte, at der var fundet flere eksempler på selvplagiat og plagiat, er ministeren kaldt i hastesamråd. Mens KU’s udvalg for god videnskabelig praksis arbejder med at vurdere, om der er tale om decideret plagiat eller blot fejl, så står ministeren nemlig over for at skulle udpege nye medlemmer af Udvalgene for Videnskabelig Uredelighed (UVVU), hvor ministerens egen afhandling kan ende som en sag.
Læs også: Ph.d.-plagiat skal vurderes af praksisudvalg
Derfor ønsker Socialdemokraternes Jeppe Bruus at få afklaret om ministeren er inhabil i forhold til at udpege nye medlemmer af UVVU allerede i januar.
»Hvis min ph.d.-afhandling fortsat behandles, når der skal udpeges medlemmer, så vil jeg anbefale statsministeren, at bede en anden minister om at udpege medlemmerne, så der ikke hersker tvivl om min habilitet,« forklarer Esben Lunde Larsen.
Ida Auken (R) vil vide, om ministeren kan garantere, at der ikke bliver fundet mere plagiat i afhandlingen. Der er ingen irritation at spore i Esben Lunde Larsens svar til den radikale ordfører.
»Det basale er, at jeg jo er ligeså ærgerlig som alle andre, fordi jeg aldrig i mit arbejde som ph.d.-stipendiat har haft nogen intentioner om at snyde. Jeg elsker akademia, jeg elsker forskning. At man har fundet et citatafsnit uden fodnote, ærgrer mig frygteligt, selvom det er i en afhandling på over 300 sider. Nu har jeg set oversigten fra Københavns Universitet, og jeg var for eksempel slet ikke bekendt med, at der var noget der hed selvplagiat,« lyder det med distinkt vestjysk accent.
Den hopper et andet medlem af udvalget med en ph.d. i bagagen ikke på, men noget direkte spørgsmål får hun ikke stillet, og sådan smutter ministeren flere gange fra spørgsmålene. De to kvindelige socialdemokrater mener, at ministeren negligerer alvoren af teologis udmelding ved bare at gøre det til en glemt fodnote. Og nu er der store følelser i stemmen på den ellers fattede minister.
»Jeg bagatelliserer og negligerer intet. Hvis man beder om at få undersøgt sin ph.d., så er det med åbne øjne i forhold til, hvad konsekvenserne kan være. Det er der ingen grund til at være polemisk omkring i et samråd af så alvorlig karakter,« lyder det forurettet fra Esben Lunde Larsen.
Pressemøllen
Igen og igen vender ministeren tydeligt indigneret tilbage til pressens gennemgang af hans ph.d. Han påpeger, at også pressens historier har været behæftet med fejl, hvilket har ført til berigtigelser, tilbagetrækning og ændringer.
»De færreste af os vil kunne komme igennem det nåleøje ikke at begå fejl i vores arbejde, uagtet om det er politik, forskning eller et civilt job. Jeg har aldrig været tilhænger af en nulfejlskultur, for det er ikke særlig sundt for en arbejdsplads. Ville jeg ønske, at jeg ikke havde lavet fejl i min afhandling? Det ville jeg, især som minister for området, men det er noget andet, at der mangler fodnote til to-tre citater, end hvis der var tale om bevidst plagiat med sidevis af afskrift, hvor jeg stjal med arme og ben fra andres arbejde,« siger han.
Jeppe Bruus påpeger, at ministeren har gjort sig til fortaler for mere fokus på forskningsintegritet i en kronik fra i sommer. Men hvordan kan man tale til forskerne, om god praksis, hvis man ikke selv have styr på den?
»Jeg tror, de fleste ph.d.-studerende og forskere, som fik gennemgået deres arbejde med den tættekam, jeg har været udsat for i den sidste måneds tid, også ville kunne tages i at have begået fejl. Det har jeg måttet sande, og nu afventer jeg afgørelsen med sindsro,« siger han.
Efter den omgang lyder det næsten medlidende fra Ida Auken, at hun har stor respekt for, at ministeren går så meget op i sit hverv, at han beder om at få undersøgt sin afhandling, men hun spørger dog spagfærdigt, om ministeren er enig i, at der skal være markant nye indsigter i en ph.d.-afhandling, så man ikke kan få en grad for det samme?
Læs også: Sjusk, fusk og svære spørgsmål
Esben Lunde Larsen takker og medgiver, at der er helt klare regler for, at en ph.d. skal indeholde nye indsigter, og svarer så på det spørgsmål, der har ligget og ulmet den sidste time. Går ministeren af, hvis der er tale om plagiat?
»Jeg drager ingen konsekvenser på forhånd. Det her ligger forud for min tid som minister. Hvorvidt det skal have betydning nu, er der kun en, der kan tage stilling til, og det er statsministeren,« siger Esben Lunde Larsen.

