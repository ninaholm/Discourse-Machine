Bagsiden: ’Åh, benåd mig med en orden’
Kongelige medaljer efterspørges som aldrig før. Måske burde ordener demokratiseres, så flere kan få glæde af dem. Informations læsere kan være banebrydere


 »Jeg er glad og stolt.« Det budskab kundgør Dansk Folkepartis udlændingeordfører, Martin Henriksen, i lokalavisen ’Dragør-Nyt’.
Anledningen til Henriksens glæde og stolthed er, at han – som det hedder i hofsproget – »er benådet med ridderkorset af Dannebrogordenen«.
Formentlig bistået af sit partis pressetjeneste kalder Henriksen denne udnævnelse »en ære, som han ikke, da han stillede op til Folketinget, havde drømt om skulle tildeles ham«.
Hvis det er sandt, har Martin Henriksen befundet sig i uvidenhed om de regler, der gælder for tildeling af Majestætens ordener til folketingsmedlemmer. Reglen er: Har man siddet ti år som folketingsmedlem, bliver man pr. automatik udnævnt til ridder af Dannebrogordenen. Med mindre man afslår.
Man behøver ikke være frådende republikaner for at takke nej til Majestætens automatiske påskønnelser. F.eks. har tidligere Venstre-ministre som Claus Hjort Frederiksen, Rikke Hvilshøj og Kristian Jensen betakket sig.
Men det har Martin Henriksen altså ikke gjort. Og det er årsagen til, at han i dag kan føle glæde og stolthed. I sin oprømte sindstilstand får Martin Henriksen ikke nævnt, at hans udnævnelse blot er én af 13 samtidige ridder-udnævnelser af folketingsmedlemmer. Fælles for de 13 er, at de blev indvalgt ved folketingsvalget i februar 2005 og således nu har siddet på deres taburetter i ti år. Blandt Henriksens nyudnævnte medriddere er Venstres Søren Pind og Liberal Alliances Simon Emil Ammitzbøll.
Automatisk æresregn
Automatik afgør også æresregnen over embedsmænd. Dem påskønner Majestæten ved ordenstildeling ud fra deres anciennitet og lønramme. Indstilling af ordensmodtagere inden for de forskellige ressortområder foregår via ministeriernes departementschefer. For så vidt angår ordener til andre end ministerial-embedsmænd, er der eksempler på, at departementschefen har ladet sin indstilling af en ridder indgå i en studehandel med erhvervs- eller lobbyorganisationer. De har – som gengæld for at rose ministeriet – fået en af deres folk ridderudnævnt.
I øvrigt er den langsigtede udvikling den, at embedsmænd i de oprørske 1970’ere takkede nej til ordener. Det betød, at ministerierne kunne bruge deres ordenskvote til at opløfte folk, der ellers ikke var kommet i betragtning. Siden 1980’ernes sindelagsskift mod højre har embedsmænd sagt meget mindre nej til ordener, og ministeriernes egne kan nu stort set fortære ordenskvoten.
I forbindelse med Majestætens fødselsdage foregår ’særdekoreringer’, hvor en udvidet kreds kommer i betragtning. Personer, der skabt sig et navn inden for kunst og kultur, bliver indstillet via Kulturministeriets departementschef, der trækker på input fra Kulturstyrelsen.
I går – på Majestætens fødselsdag – kundgjorde Hoffet, at hele 63 personer var benådet med ordener. Og det var ikke bare det sædvanlige slæng. Nej, der var også profilerede kulturnavne som Louisianas direktør, Poul Erik Tøjner, og filminstruktøren Thomas Vinterberg.
Demokratiser ordnerne
Tøjner og Vinterberg tilslutter sig dermed en svulmende bestand af kulturpersoner, som ikke længere takker nej til royale ridderslag. Til dagbladet Politiken erklærer kongehusets kabinetssekretær, Henning Fode: »Modstanden er helt klart under opblødning.«
Når der tilsyneladende er så udbredt en længsel efter at få hæftet omverdenens påskønnelse på sit bryst, forekommer det rimeligt at demokratisere ridderudnævnelserne. Læserne af denne avis kan optræde som banebrydere. Det kan de gøre på følgende måde:
Tag tre kapsler fra flasker fremstillet af en kgl. hofleverandør af læskedrikke. Klister kapslerne på et stykke pap, og sæt en fin sløjfe på. Skriv på pappet: »Tak fra det danske samfund.«
Gå med en eller flere således fremstillede ordener ud på gader og stræder, og led efter fortjenstfulde personer at hæfte dem på. Når de er fundet, og påhæftning er sket, kan man på de sociale medier udsende en kortfattet meddelelse om ærestildelingen og modtagerens navn.
Glæde og stolthed vil brede sig over hele landet. Langt hinsides de snævre kredse, der i dag gør hinandens hoser grønne på de bonede gulve.

