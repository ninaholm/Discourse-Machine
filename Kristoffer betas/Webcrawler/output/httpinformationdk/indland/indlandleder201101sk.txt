Skyld og lyst
Det er ikke en særlig sexet udstilling, Kvindemuseet i Århus har lavet om voldtægt. Den er heller ikke seksualforskrækket. Den handler bare ikke om sex. Det virker ellers oplagt, når den progressive udstilling har valgt at tage voldtægtofrets skyldfølelse alvorligt og ligefrem giver den titlen: Det er ikke din skyld


 Det er ikke en særlig sexet udstilling, Kvindemuseet i Århus har lavet om voldtægt. Den er heller ikke seksualforskrækket. Den handler bare ikke om sex. Det virker ellers oplagt, når den progressive udstilling har valgt at tage voldtægtofrets skyldfølelse alvorligt og ligefrem giver den titlen: Det er ikke din skyld. De voldtægtsofre, som museet har samarbejdet med i forbindelse med udstillingsarbejdet, fortæller nemlig, at det er det største tabu for dem: deres skyldfølelse. Museet sætter voldtægt ind i en historisk kontekst og påpeger derved nogle strukturelle forklaringer på, hvorfor kvinden føler skyld: Retshistorisk har kvinden altid fået at vide, at skyldsspørgsmålet i en voldtægtssag afhænger af hendes forhistorie. Hendes sexliv.
Forklaringen lyder sandsynlig. Men den fungerer kun i det tilfælde, hvor kvindens skyldsfølelse er åbenlyst irrationel. Når der er blå mærker.
Hvad hvis voldtægten er sket i gråzonen? Langt de fleste voldtægter sker blandt unge under 20. Den alder, hvor seksualdriften fylder allermest. Hvad skal vi gøre med voldtægts-ofrets skyldsfølelse, hvis den handler om, at hun selv følte lyst. Hvis det først føltes som et overgreb i det øjeblik, at det overskred grænsen for, hvad der er socialt acceptabelt, men indtil da var lystbetonet grænsesøgende.
Der kan sagtens være et offer i en voldtægtssag, uden at der nødvendigvis er en gerningsmand i retslig forstand. Et offer, der først er blevet bevidst om sine egne grænser i det øjeblik, hun selv søgte dem. Det er ikke det samme som at sige, at der ikke er sket et overgreb. Det er stadig en konflikt, der skal tages alvorligt og adresseres. For eksempel gennem konfliktmægling mellem de to parter.
Udstillingen misser desværre muligheden for at gøre os klogere på, at grænserne for seksualitetens normer er blevet mere flydende, og det er i den gråzone, unge mennesker skal lære, at nej er nej, og at det også kan være ok, at de ikke har sagt det.

