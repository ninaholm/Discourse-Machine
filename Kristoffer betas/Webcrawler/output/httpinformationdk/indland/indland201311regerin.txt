Regeringen afviser at give penge til omstillingskontorer
Miljøminister Ida Auken har betonet vigtigheden af folkelig deltagelse og folkeligt pres i den grønne omstilling. Men nu afviser hun og regeringen Enhedslistens forslag om at sikre stabilitet og kontinuitet i det folkelige omstillingsarbejde via penge til et netværk af lokale omstillingscentre


 
	»Jeg bliver utrolig glad og begejstret over, at så mange danskere har involveret sig. Det viser også, at der er stor opbakning til den grønne omstilling, og at rigtig mange mennesker er begyndt at tænke med i det her,« sagde miljøminister Ida Auken (SF), da Information i september talte med hende om de 380 projekter, der var blevet tilmeldt avisens fælleskampagne med DR via hjemmesiden voresomstilling.dk.

	»Jeg vil også sige, at det er nødvendigt, at folk er med, for det er nogle meget store forandringer, vi skal i gang med,« understregede miljøministeren.

	»Der er brug for et pres nedefra. Vi skal rykke på alle niveauer på én gang, og vi kan ikke bare side og vente på hinanden.«

	I oktober bragte Information en artikel om, at det for mange af de nye grønne omstillingsprojekter nedefra er hårdt arbejde: Projekterne med grønne byhaver, byttemarkeder, fællestransport, bæredygtige fødevarer, energibesparelser, grønt byggeri og genanvendelse er ofte drevet af ulønnede ildsjæle, og en række steder ømmer man sig over arbejdspresset og manglen på ressourcer.

	»Man kan køre et vist stykke tid, men det er meget krævende at koordinere disse ting,« sagde f.eks. Maria Temponeras, en af initiativtagerne til projektet Omstilling Ry, der vil stille den lille midtjyske by om til bæredygtighed.

	»Det er tit dem med størst ansvarsfølelse, der ender med at påtage sig mere, end godt er. Jeg gik selv ned med stress,« fortalte en anden, Mette Hansen, som de første tre år var formand for Københavns Fødevareselskab, der sætter økologiske, lokalt producerede og sæsonbestemte fødevarer i centrum.

	I artiklen talte en af de grønne projektmagere, Britta Edelberg fra Grønt Forum i Vejle, for et netværk af omstillingskontorer i alle kommuner som en måde at – med en bevilling fra staten – sikre de mange nye projekter overlevelseskraft via adgang til viden, kompetence, netværk og driftsressourcer. Det forslag har Enhedslisten båret ind i de igangværende finanslovforhandlinger som et af partiets krav til en kommende aftale. Men dét vil regeringen og miljøministeren ikke være med til, siger Informations kilder.

	Det ligger tungt

	Enhedslistens forhandler, Per Clausen, vil ikke gå i detaljer om forhandlingerne, men bekræfter, at det ligger meget tungt.

	»Vores indtryk er, at man i hvert fald nogle steder i regeringen har modvilje mod vores idé om at skabe nogle gode rammer for, at almindelige mennesker også kan være aktive i deres hverdag for at skabe forandring,« siger han.

	Enhedslistens forslag handler om at afsætte en pulje – i størrelsesordenen 15-20 mio. kr. – til at sikre driften af grønne omstillingskontorer i et stigende antal kommuner.

	»Vi vil gerne sikre os, at der er kontinuitet i arbejdet med den grønne omstilling, og at de gode erfaringer, der gøres ét sted, viderebringes til andre steder, så man ikke behøver opfinde alting forfra alle steder i landet. Det er også vigtigt, at der er et sted, folk kan henvende sig, hvis de har en idé, men måske ikke lige ved, hvordan man kommer fra idé til handling.«

	Vil ikke udvide puljen

	I regeringens eget finanslovudspil er der reserveret 200 mio. kr.til hvert af de kommende fire år til deling mellem Miljø-, Fødevare- og Klima- og Energiministeriet. Pengene synes imidlertid på forhånd reserveret til arbejdet med Ida Aukens ressourcestrategi, realisering af Natur- og Landbrugskommissionens anbefalinger samt klimaminister Martin Lidegaards (R) klimaplan.

	Regeringstoppen er ikke til sinds at udvide den samle pulje til det grønne, og derfor skal der forhandles inden for rammen på de 200 mio. kr., som altså i høj grad er båndlagt fra start.

	»Vi synes, det beløb, vi arbejder på at få afsat på finansloven, er så beskedent, at det bør være problemløst at sikre. Men det er det ikke. Det er det ikke,« understreger Per Clausen.

	»Regeringen er meget fokuseret på, at pengene skal gå til konkrete projekter frem for til at skabe rammerne for, at et omstillingsmiljø kan udfolde sig ved, at man har nogle, der kan sikre koordinering, kontinuitet, formidling og deling af resultater og erfaringer. Det gør, at forhandlingerne er vanskelige,« siger Enhedslistens forhandler.

	Miljøminister Ida Auken sidder med ved forhandlingerne på regeringens side af bordet.

	Meldingen fra ministeriet er, at Ida Auken ikke ønsker at kommentere de igangværende forhandlinger.

