Uddannelser kæmper med overambitiøse studerende
De overambitiøse studerende er et voksende problem på mange uddannelser. Konkurrencen om at klare sig allerbedst betyder nemlig ofte, at de studerende isolerer sig socialt – og det forringer indlæringen
Dybt ambitiøse studerende risikerer at isolere sig. Det kan ramme dem hårdt socialt og går ud over indlæringsevnen.


 Både undervisere og studerende kender dem. De dybt ambitiøse studerende, der knokler derudaf med skyklapper på. På Copenhagen Business School (CBS) er de begyndt at fylde mere og mere i auditorierne de sidste par år, forklarer dekan for uddannelse, Jan Molin.
»Studielederne har helt atypisk opsøgt mig, fordi flere studerende nærmest er truet af deres egne ambitioner. Deres præstationsbehov betyder ofte, at de isolerer sig fra de andre på studiet. Men det ulyksalige er, at netop den reaktion får deres læringskurve til at falde og komme til at stå i vejen for deres ambition,« siger Jan Molin.
Også de studerende, der bruger rigtigt meget tid på deres studiejob, er i fokus, i et nyt udvalg på CBS bestående af studerende, studieledere og underviser, der skal undersøge, hvordan de studerende kan få mest muligt ud af studiet.
»Vi ved alt for lidt om, hvad vi snakker om, når det gælder studielivets betydning for læring,« siger Jan Molin.
Hvis ikke de studerende kan finde sig en rolle eller føle sig hjemme på studiet, så bliver det meget nemt en ensom tilværelse.
På den måde er studielivet en parallel til resten af samfundslivet, mener Jan Molin.
»At man i stigende grad kan føle sig isoleret fra fællesskabet er en velbeskrevet del af urbaniseringen og samfundslivet, men det er typisk ikke noget man snakker om i studielivet.«
Udover de overambitiøse og overarbejdende studerende er gruppen af studerende, der snyder også vokset på CBS de seneste år, men dybest set har gruppen det til fælles, at de ikke er integrerede godt nok på studierne, mener Jan Molin.
»Både de overambitiøse og snyderne er jo individualister, der trækker sig fra fællesskabet. Vi ved ikke, hvorfor de gør det endnu, men det bekymrer os, at der er kommet langt flere af dem de sidste to år,« siger han.
Angststyret
Camilla Hutters, der er lektor på Center for Ungdomsforskning, Aarhus Universitet, kan sagtens genkende beskrivelsen af de overambitiøse studerende fra sine studier på de videregående uddannelser.
»Den her gruppe har virkelig taget til sig, at det gælder om at performe, så de går meget op i at få høje karaktererne, fordi det er det, de har forstået, der skal til for at klare sig godt,« siger Camilla Hutters.
Der bliver flere af de overpræsterende studerende, fordi den økonomiske krise har sat endnu mere fokus på, at hvis man vil noget her i livet, så skal du have en uddannelse og være den bedste. De studerende reagereri realiteten på nogle vilkår og krav, som samfundet har sat op. Og en voksende gruppe af studerende oplever, at konkurrencen er skærpet,« mener Camilla Hutters.
»Der bliver hele tiden talt om, at vi skal klare os i konkurrencen med andre lande, og det øgede fokus på test, faglig kunnen, talent og niveaudeling i uddannelsessystemethandler også om konkurrence. Problemet er, at studielivet risikerer at blive meget angststyret og ikke engagementstyret,« siger Camilla Hutters.
De overambitiøse studerende risikerer ganske simpelt at bryde sammen for presset, fordi de konstant vælger den øverste overligger.
»Uddannelserne må melde tydeligere ud overfor de studerende om, at kravet ikke er at læse hele pensum lige grundigt,« siger Camilla Hutters.
På CBS håber dekan Jan Molin, at det nye projekt om de studerendes studieliv kan gøre alle klogere på, hvordan man får mest muligt ud af undervisningen.
»Vi skal gøre det mere tillokkende at blive en del af studiet, så de studerende her kan få anerkendt, når de har lavet et godt stykke arbejde, for det er helt klart et behov, vi undervurderer. Det er fint nok at aktivere de studerende i diskussioner, men hvis de ikke får anerkendelse for det de laver, så falder motivationen hurtigt,« siger Jan Molin.

