EL: Nedlæg Moderniseringsstyrelsen
Omstridt styrelse kritiseres endnu en gang. Men selv kritikere mener, at det er at gå for vidt, når Enhedslisten vil nedlægge Moderniseringsstyrelsen


 Efter den seneste tids tumult om Finansministeriets Moderniseringsstyrelse opfordrer Enhedslisten nu regeringen til at tage konsekvensen: Nedlæg styrelsen, der er blevet kendt for at ville veje, måle og kontrollere de offentligt ansatte, og erstat den med en ny enhed, der har større tillid til, at disse gør deres arbejde.
»Moderniseringsstyrelsen er arnested for nogle af de værste problemer, som vi lige nu oplever i den offentlige sektor. Det værste eksempel er selvfølgelig folkeskolereformen og tvangsændringen af lærernes arbejdstid. Men det er kun toppen af isbjerget,« siger Enhedslistens gruppeformand, Stine Brix.
Opfordringen kommer, efter at Moderniseringsstyrelsen, sammen med konsulentvirksomheden McKinsey, fra årsskiftet har præsenteret de 185.000 statsansatte for en ny model for såkaldt god arbejdsgiveradfærd, der får de faglige organisationer til at frygte bunkevis af resultatmålinger og udbredt præstationsledelse.
Skulle sikre produktiviteten
Da Moderniseringsstyrelsen blev dannet i 2011, ved en sammenlægning af Personalestyrelsen samt dele af Økonomistyrelsen og Finansministeriets departement, var opgaven ellers at sikre »produktiviteten i den offentlige sektor«. En opgave, Stine Brix ikke mener, at Moderniseringsstyrelsen har løst. Tværtimod.
»Alt det måleri og mistillid skaber ikke en mere effektiv offentlig sektor. Kontrol, måltal og spørgeskemaer æder af medarbejdernes tid, og det koster mange penge, når vi ansætter flere og flere bureaukrater, der skal kontrollere andre ansatte. Hvis man hele tiden kigger folk over skuldrene, giver man ikke folk lyst til at yde noget ekstra for arbejdspladsen,« siger Enhedslistens gruppeformand.
SF’s finansordfører, Jonas Dahl, er enig i, at der brug for ændringer: At gøre noget ved de mange rapporter fra det myteomspundne konsulentfirma McKinsey, den øgede kontrol med de offentligt ansatte og bureaukratiet.
»Den tænkning er der behov for at bryde med, hvilket handler om se på en tillidsreform, som regeringen har snakket om, men ikke gjort noget ved. Der er brug for at få tillid, faglighed og tryghed ind i den offentlige sektor, så vi i sidste ende får en bedre offentlig sektor til gavn for borgerne. Men selv om Moderniseringsstyrelsen måske er blevet et kættersk navn, skal man huske, at styrelsen altså også løser en række praktiske opgaver,« siger Jonas Dahl.
Finansminister Bjarne Corydon (S) har ikke ønsket at kommentere Enhedslistens opfordring til at nedlægge Moderniseringsstyrelsen, men Socialdemokraternes finansordfører, Jesper Petersen, afviser det.
»Man har ret til at være uenig i, at vi skal have en effektiv offentlig sektor. Men det synes regeringen nu engang, at vi skal, så borgerne får den bedste velfærdsservice for skattekronerne. Og derfor vil vi fortsat have en enhed, der arbejder med det område,« siger Jesper Petersen.
’En skævert’
En af dem, der tidligere har kritiseret Moderniseringsstyrelsen for at mangle tillid til de offentligt ansatte, professor ved Roskilde Universitet Jacob Torfing, siger:
»Finansministeriet har historisk spillet rollen som fornyer af den offentlige sektor. Derfor skal man snarere se de seneste forslag om at rulle et nyt og ekstra resultatstyringssystem ud over den offentlige sektor som en skævert. Men lige for tiden oplever man lidt for tit, at Moderniseringsstyrelsen er ude af trit med de tendenser, der er mange steder i den offentlige sektor, hvor man er på vej væk fra brugen af resultatmålinger.«

