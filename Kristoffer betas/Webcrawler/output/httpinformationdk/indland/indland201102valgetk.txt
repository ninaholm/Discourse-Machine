Valget kommer, når ledighedskurverne knækker
Alt tyder på, at Løkke lader VK-regeringen sidde tiden ud


 Den mest benyttede - og valide - tommelfingerregel i politisk spåmandskunst, mht. hvornår folketingsvalget kommer, lyder i al sin enkelthed sådan: Valget udskrives først, når statsministeren vurderer, at chancen for at blive genvalgt er størst. Dvs. når en stribe af de tunge institutters meningsmålinger helst over to måneder viser blåt flertal, eller at blokkene står lige.
Siden nytår har det knebet med målinger, der opfylder ovenstående betingelse og stadigt færre, som skuer ud i fremtiden kan se et punkt i de kommende måneder, hvor VKOI-partierne samlet set kan mønstre et flertal i meningsmålingerne. Alene af den grund kommer valget ikke her i foråret, medmindre der opstår helt ekstraordinære forhold, som vender op og ned på tingene. Det kunne f.eks. være en pludselig skandale, der kunne forbindes med en vigtig partileder i rød blok eller en opstået alvorlig krise, der samlede nationen. Men Thornings skattesag, der fes ud i ingenting, kan sikkert holde nogle tabloidmedier tilbage med at forsøge sig på ny, og på den anden side er det så spekulativt, at den slags held kan en siddende statsminister, der er så bagud i målingerne, naturligvis ikke sidde og vente på.
Kamp om troværdighed
Til gengæld kan statsministeren håbe på, at den økonomiske krise sætter så meget gang i hjulene, at arbejdsløshedskurverne begynder at knække. Lars Løkke Rasmussen har bundet resterne af sin politiske goodwill og troværdighed op på at et flertal - dvs. midtervælgerne - på valgdagen trods alt vurderer, at han er den bedste til at føre landet sikkert gennem krisen og få gang i økonomien igen. Målingerne viser dog, at udfordreren Helle Thorning-Schmidt og Løkke stort set står lige i denne disciplin. Imens hamrer S-SF dagligt løs på Løkkes troværdighed ved at forsøge at tegne et billede af VK-regeringen som stort set eneansvarlig for krisen og et ledighedsniveau, der med knapt 170.000 såkaldt 'bruttoledige' godt nok ligger over boom-årene før 2008, men stadigvæk er under 2001-niveauet og især 1990'erne, hvor SR-regeringen havde regeringsansvaret. Lige nu står ledigheden i stampe.
Krise overstået?
S-SF har dygtigt angrebet på to fronter i den økonomiske debat, hvor man den ene dag udstiller, at VK-regeringen ikke har styr på de offentlige udgifter, alt imens rød blok den næste udsteder nye udgiftskrævende løfter på områder, hvor 'regeringen har siddet på hænderne'.
Skulle nogen mene, at regnestykket måske ikke helt hænger sammen, så svarer man hos S-SF, at man vil investere sig ud af krisen. Men spørgsmålet er, om krisen egentlig ikke er overstået, og at et økonomisk opsving står lige for døren, hvor et øget offentligt merforbrug, som S-SF går til valg på, risikerer at overophede økonomien præcis som det skete i årene før 2008. For med 170.000 ledige er der - trods den frådende populisme på dette punkt i den økonomiske debat og især hos fagforeningerne - ikke langt til arbejdskraftmangel og heraf følgende bratte lønstigninger.
Regeringen håber dog på, at man med den vedtagne 'Genopretningspakke' og tiltaget i kommunerne, hvor man som noget nyt nu fra 2011 har indlagt en buffer i budgetterne, får styr på det offentlige forbrug i de næste tre år.
Alligevel har S-SF forholdsvist let ved at tegne et billede af en regering, der ikke vil bekæmpe ledigheden. Her er de generelle arbejdsløshedstal og især tal for ledigheden blandt de unge gefundenes fressen for oppositionen. I hvert fald lige her og nu. Spørgsmålet er dog om ikke afgangen fra arbejdsmarkedet med de store årgange, som i hvert fald de offentligt ansattes organisation FOA mener, bliver dramatisk, og mere gang i økonomien inden så længe vil neutralisere effekten af dette våben for S-SF?
Løkkes tynde tråd
Løkkes chance for at blive genvalgt hænger selvsagt lige nu i en tynd tråd, men den tråd kan godt blive lidt tykkere, hvis ledighedskurven knækker. Det vil alt andet lige hjælpe på hans troværdighed i den økonomiske debat, som bookmakerfavoritten som landets næste statsminister Helle Thorning-Schmidt er næsten totalt fraværende i.
Så der er ikke noget at sige til, at Lars Løkke læner sig tilbage i stolen i statsministerkontoret i Prins Jørgens Gaard nr. 11. og roligt afventer, at økonomien forhåbentlig kommer mere op i gear, som tiden går.
Måske har han det lidt som den i pengesager noget uheldige og komiske, men evigt optimistiske figur i Charles Dickens' David Copperfield, Mr. Wilkins Micawber, der selv i de mest håbløse situationer evnede at slå koldt vandt i blodet med ordene: Fortvivl ikke - noget vil vise sig!


