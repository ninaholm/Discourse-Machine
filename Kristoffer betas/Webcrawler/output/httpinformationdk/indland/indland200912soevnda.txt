Søvndal: Anholdelser ude af proportioner
Lørdagens mange anholdelser og kun få sigtede er ude af proportioner, mener Villy Søvndal (SF), der efterlyser bedre politiindsats. Udmeldingen kommer efter, at SF's retsordfører, Karina Lorentzen Dehnhardt, søndag udtrykte forståelse for politiets mange tilbageholdelser


 Politiets massive indgriben ved lørdagens store klimademonstration kunne have været håndteret bedre, lyder det fra formanden for Socialistisk Folkeparti, Villy Søvndal.
 - Det virker ude af proportioner at anholde 1000 mennesker, når man efterfølgende kun sigter en håndfuld af dem, skriver han mandag formiddag på sin facebookside.
 Udmeldingen kommer efter, at SF's retsordfører, Karina Lorentzen Dehnhardt, søndag udtrykte forståelse for politiets mange tilbageholdelser, hvilket affødte kraftige reaktioner på Villy Søvndals facebookside og fra Enhedslisten.
 - Det er pinligt, at SF ikke kan finde ud af klart at tage afstand fra politiets urimelige præventive anholdelser af folk, der intet ulovligt har foretaget sig, skriver Per Clausen, klimaordfører for Enhedslisten, i en pressemeddelelse.
 Det er blandt andet forlydender om demonstranter, der var nødsaget til at tisse i bukserne, mens de ventede på at blive ført væk, som SF-formanden nu reagerer på.
 - Det er selvfølgelig også helt uholdbart, at politiet lader folk sidde i timevis på den kolde asfalt, så folk tisser i bukserne osv. Det må kunne gøres bedre, skriver Villy Søvndal og understreger, at en afskafning af lømmelpakken bør være på dagsordenen under en kommende regering.
 SF har trods weekendens støtte til politiet hele tiden været kraftig modstander af lømmelpakken.

