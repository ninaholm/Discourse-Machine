Krarup går til kamp mod grønne faner



 Grøn er traditionelt kendt som håbets farve. Men for Dansk Folkepartis Søren Krarup vækker den afsky, når den bliver præsenteret på flag. Så symboliserer den grønne farve nemlig islamisme, mener han. Og netop 10 grønne faner bliver noget af facadeudsmykningen af Livgardens kaserne ved Rosenborg Slot i hjertet af København, når garden fejrer 350 års jubilæum til sommer. "Det ville vække afsky hos mig. Udsmykningen er grim, og den kan ikke undgå at fremstå som et islamisk symbol med de grønne farver på fanerne," siger Søren Krarup. I stedet mener Søren Krarup, at det burde være de traditionelle rød-hvide farver, der dominerer udsmykningen. I går spurgte han til forsvarsminister Søren Gades holdning til sagen i Folketingets spørgetid, men ministeren var ikke synderligt interesseret i at gå ind i problemstillingen. 
ritzau

