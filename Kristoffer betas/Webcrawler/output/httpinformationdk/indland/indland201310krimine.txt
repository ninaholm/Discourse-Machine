Kriminelle splitter regeringen
Regeringen har svært ved at enes om, hvad man skal gøre for at forhindre, at tidligere indsatte vender tilbage til kriminalitet. SF opfordrer til at lade sig inspirere af norske og svenske modeller
Det kan være svært at begynde et liv uden for fængslet, når der bl.a. venter den løsladte en regning for sagsomkostninger, som mange har svært ved at betale. Men ’man kan ikke bare forvente en check’, mener Socialdemokraternes retsordfører, Trine Bramsen, der afviser, at der skulle være planer om at ændre den nuværende betalingsmodel.


 
	Regeringspartiernes retsordførere er uenige om, hvordan man bedst kan sluse tidligere indsatte ud i samfundet igen. Radikale Venstre og SF mener, at de løsladte har brug for mere økonomisk støtte, mens Socialdemokraterne advarer om, at lovlydige borgeres retssikkerhed risikerer at blive krænket.

	Information beskrev i går, hvordan gældende lovgivning på flere områder er med til at fastholde indsatte i en kriminel løbebane. Blandt andet har de typisk en stor gæld til samfundet for sagsomkostninger. Det betyder, at det i nogle tilfælde lige så godt kan betale sig for dem at være på kontanthjælp som at få et arbejde, fordi Skat kan tilbageholde en del af deres løn.

	Som det eneste land i Skandinavien skal straffedømte i Danmark nemlig selv betale alle omkostninger i forbindelse med sagsforløbet uden skelen til deres reelle mulighed for at betale regningen.

	Det er ifølge SF’s retsordfører, Karina Lorentzen, ikke hensigtsmæssigt.

	»Jeg synes, det er meget usædvanligt, at man ikke tager hensyn til, hvor stor en indtægt man rent faktisk forventes at have. Det betyder jo, at nogen af de her mennesker havner på kontanthjælp i stedet for, fordi det er her, de kan opretholde livet, og så kommer det jo til at virke kontraproduktivt,« siger hun.

	Derfor bør vi ifølge Karina Lorentzen se mod lande som Norge og Sverige, hvor der i højere grad bliver taget hensyn til, hvor stor en regning den straffede realistisk set kan betale for sagsomkostningerne.

	Også retsordfører Jeppe Mikkelsen fra Radikale Venstre er positivt indstillet over for at ændre betalingsmodellen for sagsomkostninger. Samtidig med at gælden kan fastholde den løsladte i kriminalitet, lykkes det kun for Skat at inddrive en meget lille del af gælden.

	»Så den måde, vi har valgt at opbygge systemet på, giver ikke ret meget mening, og jeg ser det som en af de allerstørste udfordringer for at få folk ud af deres kriminelle løbebane og tilbage til en normal tilværelse,« siger Jeppe Mikkelsen.

	Økonomisk benspænd

	Socialdemokraternes retsord-fører, Trine Bramsen, fortæller imidlertid, at der »ikke er planer om« at ændre den nuværende model for betaling af sagsomkostninger.

	Hun anerkender, at en lille gruppe af tidligere indsatte ikke kan betale deres gæld. Og dem skal man hjælpe, mener hun.

	»Men udgangspunktet må være, at når man har rodet sig ud i gæld på grund af kriminalitet, så er det også rimeligt, at man afdrager den, og ikke overlader det til andre skatteydere, der godt kan finde ud af at overholde loven,« siger Trine Bramsen.

	Gælden til samfundet er ifølge sociolog og ph.d. ved Syddansk Universitet Annette Olesen ellers en af de væsentligste årsager til, at tidligere indsatte vender tilbage til kriminalitet.

	»Det er en dårlig forretning for samfundet at stille de her mennesker, som er enormt sårbare, over for nogle så svære udfordringer, som sådan en gældsspiral er. Hvis vi har en lovgivning, som gør, at en stor del af dem ikke har noget incitament til at indgå i hverken uddannelsessystemet eller på arbejdsmarkedet, så er vi i gang med at spænde ben for os selv samfundsøkonomisk,« mener Annette Olesen.

	Men ifølge Socialdemokraternes Trine Bramsen bør man hellere fokusere på exitstrategier og forberedende arbejde med de indsatte, før de bliver løsladt end eftergivelse af gæld.

	»Hvis man hele tiden skal eftergive gæld og lave økonomisk fordelagtige løsninger for folk, der har været i fængsel, så kan jeg godt forstå, hvis det krænker de lovlydige danskeres retsfølelse,« siger Bramsen.

	Ingen check på bordet

	Mange indsatte har ikke udsigt til et job, når de bliver løsladt. Derfor søger de om kontanthjælp med det samme, de kommer ud af fængslet. Men fordi de ikke har stået til rådighed for arbejdsmarkedet, kan de maksimalt opnå det, der svarer til en halv kontanthjælp i den første måned.

	Både Karina Lorentzen og Jeppe Mikkelsen er villige til at se på, hvordan man kan sikre bedre økonomiske vilkår til de løsladte.

	»Jeg synes, at det er ganske fair, når man skal genetablere sig i samfundet, at man så får en eller anden form for økonomisk hjælp. Om det så skal være nogle særregler for kontanthjælp til tidligere kriminelle eller en anden form for tilskud, er underordnet,« mener Jeppe Mikkelsen.

	Men kontanthjælp er noget, man optjener retten til, lyder argumentet fra Trine Bramsen.

	»Man kan ikke bare forvente, at der ligger en check på bordet, den dag man bliver løsladt, og det mener jeg heller ikke er løsningen på de udfordringer,« siger hun.

	Karina Lorentzen vil tage kritikken med videre til justitsminister Morten Bødskov (S) i forsøg på at finde en løsning.

	»Det kan jo ikke nytte noget, at vi poster rigtig mange penge i vores fængsler for at behandle, uddanne og gøre alt, hvad vi kan, for at få dem til at opgive kriminalitet, hvis vi i virkeligheden har lagt barrierer ind, når de så bliver løsladt,« siger hun.

