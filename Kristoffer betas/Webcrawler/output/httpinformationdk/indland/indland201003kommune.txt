Kommuner har selvstyre, men der kan spares
Anne-Mette Winther Christiansen ser en mulighed for at effektivisere den danske skole. Hun erkender dog, at der er nogle bump forude


 Venstres uddannelsesordfører, Anne-Mette Winther Christiansen, mener godt, at man kan nedlægge lærerstillinger uden, at kvaliteten af undervisningen svækkes.
»Hvis man er realistisk og ser på børnetallet, så er det også faldende. Så skal vi måske kigge på, at hvis vi har 11 elever pr. lærer, så er der måske også potentiale til at lave det lidt mere effektivt. Det betyder altså færre lærere ansat. Men vi har også en udfordring, der ligger nogle år frem, hvor vi pludselig kommer til at mangle lærere, fordi de ansatte lærere i høj alder går på pension. Så hvordan den skal holdes, det er mig en udfordring lige i øjeblikket. Måske skal vi have en kontakt med dem, der har en læreruddannelse, og så måske håbe på, at de kan trækkes ind til senere?«
Ifølge ordføreren er der mange steder i landet, hvor man med fordel kan samle klasser: »Det er jo svært, for når vi laver gennemsnit, så er det jo nemt nok at lave det regnestykke. Byskolerne har ikke ret mange af dem, de har 25 elever i klassen, og det er fint. Men jeg har set adskillige kommune- og landskoler med fire eller 10 elever i en klasse. Det er jo næsten uanstændigt. Det bliver til et specialundervisningshold, hvor man ikke har nogle udfordringer, ingen at samarbejde med. Man kan ikke lave en dynamisk gruppe, og børnene kan heller ikke vælge på kryds og tværs, hvem de vil arbejde sammen med. De har kun hinanden. Det vil være tilsvarende et specialundervisningshold.«
Mellem 2007-09 er undervisningsudgiften pr. barn i folkeskolen ifølge Kommunernes Landsforening faldet med 1,4 procent. I samme periode er penge til specialundervisning steget med 18 procent: »Det er en kæmpe udfordring, som der skal gøres noget ved. Det er helt tosset, at vi losser alle pengene over til en lille gruppe, mens de, der trækker det store læs, får endnu mindre. Vi må respektere, at kommunerne har selvstyre, og de må planlægge, som de ser det bedst for sig. Der er her, jeg skal huske at respektere det kommunale selvstyre. Jeg kan nemt sidde inde på Christiansborg og komme med mine løsninger, men den passer måske slet ikke i en anden kommune, som selv har fundet en løsning, som jeg slet ikke kendte. Det er bedre, at kommunerne sætter sig sammen og finder vejene.«
Dog foreslår ordføreren en undervisningsassistent, som kunne være en studerende fra læreruddannelsen eller måske en efterlønner, som kan hjælpe til med de børn, som kræver meget energi i undervisningstimen. Dermed kunne man bevare klassen, og spare på udgifterne til specialundervisning. Uddannelsesordføreren understreger dog, at det selvfølgelig ikke kan lade sig gøre med alle energikrævende elever. For nyligt, som Information fortalte, søgte Silkeborg Kommune Undervisningsministeriet om dispensation til at samle 35 elever i en klasse. Så mange mener Anne-Mette Winther Christiansen ikke skal være fremtiden for de danske folkeskoleklasser.
»Det giver god energi, når man er oppe omkring de 24 elever. Der er nogle at vælge imellem, og der er nogle grupper at sætte. Og der er både de stærke og dem, der lige har brug for et skub engang imellem. Det er der plads til med 24 elever.«


