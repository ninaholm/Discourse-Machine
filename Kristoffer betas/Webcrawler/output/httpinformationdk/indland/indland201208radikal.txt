Den radikale abe på Thornings skulder
Debatten om dagpengesystemet afslører, at Socialdemokraternes problem fortsat er, at partiet langt hen af vejen skal forsvare Radikale Venstres politik
Den socialdemokratiske statsminister Helle Thorning- Schmidt måtte bruge hele partiets sommergruppemøde på LO-skolen i Helsingør i går til at forsvare afkortningen af dagpengeperioden, som Thorning tidligere har karakteriseret som udansk.


 Socialdemokraterne havde ellers gjort, hvad de kunne inden partiets sommergruppemøde onsdag for at sætte den politiske dagsorden.
En kronik i Politiken med overskriften ’Socialdemokraterne er bedst for Danmark’, forfattet af alle fløje i partiet, skulle forinden ikke blot lancere en ny politisk vision, men vigtigst af alt vise, at netop alle fløje bakker op om partiformanden Helle Thorning-Schmidts projekt.
En ungepakke skulle sætte ord på nogle af visionerne. Og på selve dagen for mødet på LO-skolen i Helsingør anklagede regeringspartiet i annoncer Venstre og Dansk Folkeparti for at ville sænke danske lønninger til polsk niveau.
Selv om Helle Thorning-Schmidt på det efterfølgende pressemøde samtidig kritiserede kølleangrebet på skadestuen i Odense og oppositionen samt fremhævede den foreslående ungepakke, så drejede journalisternes spørgsmål sig imidlertid alle om én ting: Debatten om forringelserne af dagpengesystemet.
Forlængelsen af genoptjeningsperioden fra 26 til 52 uger og afkortningen af dagpengeperioden fra fire til to år, som træder i kraft den 1. januar.
Hvis SRSF-regeringen altså ikke laver en ny midlertidig forlængelse dagpengeperioden i mellemtiden.
Men det har regeringen ikke tænkt sig, understregede Helle Thorning-Schmidt.
Til gengæld nøjedes statsministeren med at konstatere, at den ikke planlægger en afkortning af genoptjeningsperioden »på nuværende tidspunkt«.
Helle Thorning-Schmidt – som inden folketingsvalget kaldte den daværende VK-regerings dagpengeaftale med Radikale Venstre og Dansk Folkeparti for så urimelig, at den nærmest var »udansk« – måtte nu forsvare den tidligere så udskældte afkortning af dagpengeperioden.
Det skete blandt andet med henvisning til, at »jo længere tid man er på dagpenge, jo sværere er det at finde et job«.
Opgaven er i stedet at sikre disse job til de ledige, som risikerer at ryge ud af dagpengesystemet, lød det.
På trods af at statsministeren senest har bebudet en reformpause – og blandt andet ventes at udskyde reformerne af kontanthjælpen og SU’en – så udstiller dagpengesagen imidlertid det problem, som har forfulgt Socialdemokraterne og SF siden folketingsvalget i september, nemlig at de to partier på lange stræk skal forsvare – eller i hvert fald bliver opfattet som forsvarer af –de radikales økonomiske politik. Eller med andre ord den såkaldte løftebrudsdiskussion, hvor de to regeringspartier anklages for at have sagt et før folketingsvalg og gjort noget andet efter valget.
Point of no return
I forholdet til Radikale Venstre har Socialdemokraterne dog forlængst passeret point of no return, hvilket er sket på bekostning af det tidligere så tætte forhold til SF.
Klarest kommer det måske til udtryk i kronikkens nu næsten historiske formulering om, at »i 2012 er vores historiske hovedforpligtelse ikke at omfordele økonomisk fra rig til fattig. Vores historiske opgave er at tage alle til rådighed stående midler i brug for at skabe en veluddannet befolkning«.
En formulering som selv højrefløjssocialdemokrater i dag taler om måske alligevel er lige voldsom nok.
Efter at Socialdemokraterne inden sommerferien for alvor drøftede, om partiet virkelig var blevet for radikal, så var den diskussion dog ikke oppe at vende på sommergruppemødet i Helsingør. Kronikken havde haft sin tilsigtede effekt, og diskussionen handlede istedet om, hvordan Socialdemokraterne får gjort det klart for vælgerne, at politikken nu er den rigtige. Radikal eller ej.
Her viser Socialdemokraternes egne interne målinger, at partiet ikke taber til de to andre regeringspartnere, SF og Radikale Venstre, men til Enhedslisten, Venstre og Dansk Folkeparti.
I forhold til inden sommerferien, hvor Socialdemokraterne stod til historiske lave 16,9 procent i meningsmålingerne (selv da partiet i 1998 var ramt af efterlønsstormvejret, nåede det kun ned på 17,7) så er de seneste 18,2 procent dog en fremgang.
Men stadig en tilbagegang i forhold til de 24,8 procent ved folketingsvalget i 2011, som var en tilbagegang i forhold til valgresultate i 2007, som var en tilbagegang i forhold til 2005, som var en tilbagegang...
Skal tilbagegangen for alvor vendes, bliver næste lejlighed, når regeringen på mandag præsenterer sit forslag til næste års finanslov. Og her ventes Enhedslistens pris for at stemme for finansloven netop, at støttepartiet atter får sat genoptjeningsperioden ned til de 26 uger.
Hvis ellers Socialdemokraterne får deRadikale Venstre med på ideen.
 
 
Leder side 2

