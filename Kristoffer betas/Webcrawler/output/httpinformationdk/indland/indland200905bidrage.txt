'Jeg bidrager ikke til diskussionen om økonomisk ulighed'
Indenrigs- og socialminister Karen Ellemann mener ikke, fattigdom kan gøres op i kroner og øre. Information har mødt den nye minister til en snak om familie og arbejdsliv og om hendes første bommert på posten
Indenrigs- og socialminister Karen Ellemann er, som hun selv formulerer det, -moderne delemor-. Og selv efter hun er blevet minister, insisterer hun på også at holde friaftener indimellem og hellige dem familien.


 Der er ryddeligt i det store kontor på Holmens Kanal. I modsætning til mange af sine ministerkollegaers er Karen Ellemanns (V) skrivebord ikke tynget af papirbunker.
"De ligger i min computer," siger hun og betoner, at det altså ikke er fordi, der ikke er noget at bestille.
Den 39-årige Ellemann har siddet godt seks uger på posten som indenrigs- og socialminister, og vi er her for at tale om den første tid i spidsen for et ministerium, der er blandt landets tungeste. 
"Det har været på alle måder overvældende, og jeg var sgu ikke forberedt på det," siger hun om opkaldet fra statsministeren. 
Men da Lars Løkke Rasmussen (V) så ringede mandag aften den 6. april med tilbuddet om en ministerpost, lød svaret: "Jeg vil gerne, men skal lige have familiens opbakning."
Som fraskilt mor til to valgte hun at konsultere både børn og kæreste, før hun kort efter traf beslutningen. 
- Tror du, der er forskel på, hvordan mænd og kvinder reagerer i den situation?
"Jeg håber det ved Gud ikke. Men det tror jeg, at der er."
Uffe: Tag den!
Alligevel lægger hun hurtigt afstand til kønsdebatten.
"Det handler nok mere om størrelsen på ens omsorgsgen. Det ville da være mærkeligt, hvis man ikke lige laver en forventningsafstemning med sin familie. Men jeg kan ikke huske, hvordan det var med min far dengang - jeg er vokset op hos min mor."
Selv betegner Karen Ellemann sig som "moderne delemor" til sine to børn på ni og 11 år, og hun insisterer indimellem på at holde kalenderen fri til familieaftner. 
- Tror du, at mænd i samme omfang insisterer på at tilgodese familien?
"Det kan godt være et generationsspørgsmål snarere end et kønsspørgsmål. Jeg oplever det i høj grad som naturligt at debattere familie- og arbejdslivssituationen med mine jævnaldrende. Den fylder rigtigt meget i min generation, og det gjorde den ikke i vores forældres. Det er en fantastisk vidunderlig og vigtig samfundstendens. Det er en kæmpe styrke, at vi hver især skal håndtere den vanskelige opgave, det er, at skulle lede sig selv og sin familie."
Karen Ellemann genkalder sig en middag hjemme hos Uffe Ellemann-Jensen, kort efter at hun var blevet valgt til Folketinget i 2007. 
"Vi havde lige sat os til bordet, og så ringer min telefon. Jeg er på vej til at rejse mig for at tage den, men min ni-årige søn siger: 'Arj, mor, helt ærligt', mens den ældre generation i form af min far siger: 'Hvad laver du?! Du skal da tage den.'"
At gribe mulighederne
Det gjorde Karen Ellemann nu ikke.
"Det er ikke en afvisning, men en udskydelse. Den slags er accepteret i min generation."
- Hvordan har du så oplevet den første tid med magten?
"Det er en fantastisk tillid, der bliver vist en, og af det følger også en præstationsangst og en ærbødighed. Jeg har jo alle de folk omkring mig, der gerne vil bidrage til, at jeg ved mest muligt."
Karen Ellemann udpeger et bedre samarbejde med kommunerne som sin største opgave. 
"Og jeg er lykkelig for min kommunale fortid. Det er jo ude i kommunerne, at det sker," siger hun med henvisning til sin tid som kommunalpolitiker og jobbet som leder af det udvalg, der i forbindelse med kommunalreformen skulle harmoniserer samtlige kommunale opgaver. Udover sin erfaring og bistanden fra embedsmændene betoner hun sin nysgerrighed som en styrke på posten:
"Og jeg ikke bange for at stille dumme spørgsmål."
- Er du også et magtmenneske?
Hun smiler lidt og tøver.
"Hmm ... Jeg er et ansvarsmenneske. Som en del af landets regering sidder man naturligvis i en magtposition, men den kan blive en magtfuldkommenhed, hvor man glemmer sit ansvar."
Som socialminister ser Karen Ellemann det som sin fremmeste opgave at "stå klar med et velfærdssamfund i verdensklasse":
"Et fintmasket system, som er til for at støtte op og hjælpe. Men som min nye formand sagde forleden, må det ikke blive et klistret spindelvæv, hvor man ikke kan komme af de offentlige forsørgelser igen. Ydelserne skal ses i forhold til, at det skal kunne betale sig at arbejde," siger hun og tilføjer:
"Mennesker skal hjælpes til at kunne gribe mulighederne i samfundet."
Ikke bekæmpe rigdom
I sidste valgkamp deltog Karen Ellemann i netavisen 180Graders 'Kend din kandidat'- undersøgelse. 
- Du erklærede dig enig i, at det er vigtigere, at folk selv kan råde over de penge, de har tjent, end at der er økonomisk lighed i samfundet?
"Vi har et af de mest lige samfund i verden, og jeg vil ikke bekæmpe rigdom, jeg vil bekæmpe ulige muligheder. Jeg er optaget af at se på menneskets muligheder for at stå på egne ben."
- Så det er ikke et problem, hvis den økonomiske ulighed vokser?
"Jeg vil ikke bidrage til diskussioner for og imod økonomisk ulighed. Det bliver en ensidig kroner-og-ører-diskussion, og det vil jeg ikke bidrage til."
Dét gør Karen Ellemann muligvis klogt i med tanke på sin forgænger på posten, Eva Kjer Hansen (V), som kom galt af sted ved at mene, at ulighed i samfundet skaber dynamik. 
Galt af sted kom også Karen Ellemann, da hun for nylig lod forstå, at hun ikke tror, at der er danske børn, der på grund af dårlig økonomi må gå sultne i seng. Om sin første 'bommert' siger hun:
"Det var en klassisk læresag om, hvordan ting kan blive revet ud af en sammenhæng." 
- Hvad har du lært af den?
"At vi lever i et informationssamfund, hvor vi alle er nyhedsjunkies. Jeg er selv en af dem. Men tingene blev blæst op, og det er ikke vanvittig morsomt at komme i vridemaskinen, for man kæmper mod journalisternes stræben efter konflikt."
- Men interesserer det dig ikke, at der økonomisk set er blevet flere fattige børn?
"Jo, selvfølgelig interesserer konjunkturer og ydelser mig. Men fattigdom kun målt på kroner og ører er for mig ikke lig med et socialt tilfælde. Et par, der studerer, er i en lavindkomstgruppe, men de er jo ikke et socialt tilfælde af den grund. Omvendt ser man også sociale tilfælde, når man kommer over lavindkomstgruppen. Jeg er optaget af dér, hvor man er socialt udsat. Jeg er med på, at kroner og ører også er en faktor, men social udsat kan være så mange ting." 
- Du har også sagt, at det er urimeligt, at folk skal betale mere end halvdelen af deres løn i skat?
"I udgangspunktet mener jeg, at det er rimeligt, at man selv råder over halvdelen af det, man tjener. Vi er kommet et godt stykke med vores skattereform. Og det er vigtigt for mig, at det ikke handler om en socialdemokratisk 'skattelettelser eller velfærd', men tværtimod om at gøre lagkagen større."


