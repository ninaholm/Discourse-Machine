'Jeg måtte ikke udtale mig'
Forskere under Beskæftigelsesministeriet fik mundkurv på under valgkampen. Dybt problematisk, siger forvaltningseksperter, der mener, at forskere har pligt til at videreformidle faktuelle oplysninger
I valgkampens hede føg det med tal og påstande blandt andet om, hvorvidt servicen i den offentlige sektor er blevet ringere eller bedre. Trods mediernes forsøg, blev en lang række spørgsmål aldrig besvaret, fordi det er kutyme i den offentlige sektor at lukke munden, når der er udskrevet valg.


 I går kunne Information afsløre, at ansatte i en institution under det daværende Socialministerium fik mundkurv på under valgkampen. 
Men også i Det Nationale Forskningscenter for Arbejdsmiljø, et sektorforskningsinstitut under Beskæftigelsesministeriet, fik medarbejderne indskrænket deres ytringsfrihed. Det oplevede blandt andre Merete Labriola, der forsker i sygefravær.
"I første omgang fik jeg at vide, at jeg ikke måtte udtale mig om nye forskningsresultater under valgkampen. Men da jeg blev kontaktet af pressen med spørgsmål til min generelle forskning, sagde ledelsen, at det måtte jeg heller ikke udtale mig om," siger hun.
Da Merete Labriola fik forklaret sine chefer, at den viden, hun ville formidle, alligevel kunne læses på centerets hjemmeside, fik hun alligevel lov til at udtale sig om sin generelle forskning.
Merete Labriola mener selv, at hun skal have forsknings- og ytringsfrihed inden for de projekter, som hun er hyret til.
"Jeg er glad for at blive kontaktet af journalister. For vi er også afhængige af, at vores forskning bliver brugt. Jeg er jo ansat af staten, og den brede befolkning har krav på at få del i den viden, som vi når frem til," siger hun. 
En misforståelse
Hendes kollega, seniorforsker Thomas Lund, fik også at vide, at han ikke måtte udtale sig om "ny viden". Og det undrer ham som forsker. 
"Man må naturligvis respektere arbejdspladsens formidlingspolitik, men jeg bliver betalt af samfundet for at generere viden. Derfor undrer det mig, hvis man i valgkampen ikke kan have den nyeste viden med, når der er allermest brug for den," siger han. 
Under valgkampen dyrkede flere medier de såkaldte faktapatruljer, der tjekkede troværdigheden af de mange påstande, som politikerne kom med. 
"Pressen bør jo kunne ringe ind og foretage faktatjek hos relevante eksperter. Også selvom der er tale om ny viden. For fakta er jo fakta," siger Thomas Lund.
De to forskeres direktør, Palle Ørbæk, afviser, at han skulle have givet Merete Labriola mundkurv på. 
"Det er en misforståelse, når hun opfatter det, som om hun ikke måtte udtale sig om sin generelle forskning," siger Palle Ørbæk. 
Til gengæld bekræfter han, at hans medarbejdere ikke må udtale sig om "ny viden".
"Forskning skal publiceres, før det kan spredes. Og forskere må ikke udtale sig om tekst eller tal, som er i proces til notater, som ikke er afleveret til regeringen," siger Palle Ørbæk, der også afviser, at der skulle gælde særlige regler under en valgkamp.
Forskernes pligt
Professor i politik og Journalistik på Institut for Statskundskab ved Syddansk Universitet, Erik Albæk, kalder det "dybt problematisk", hvis en forsker bliver pålagt tavshed under valgkampen.
"Hvis journalister har behov for faktuelle oplysninger og ikke får dem, gør det klart debatten mindre kvalificeret. Jeg mener faktisk, at forskerne har pligt til at bidrage med deres viden," siger han.
Erik Albæk understreger, at forskere som oftest bliver bedt om en ekspertvurdering af en konkret situation, når journalister henvender sig med spørgsmål. Og her befinder forskeren sig i en gråzone mellem forskningsbaseret viden og personlige holdninger. Sidstnævnte bør eksperterne man holde sig fra, mener Erik Albæk:
"Men hvis man i en normal periode ville være kommet med en kvalificeret vurdering, så bør man ikke undlade at gøre det i en valgkamp. Forudsætningen for, at vælgerne kan træffe et kvalificeret valg, er, at de har informationerne," siger han.
Juraprofessor emeritus Claus Haagen Jensen fra Aalborg Universitet henviser til loven om offentlighed i forvaltningen, som sikrer adgang til dokumenter, der er indgået til eller oprettet af en forvaltningsmyndighed som led i administrativ sagsbehandling i forbindelse med myndighedens virksomhed.
"Og den gælder også under en valgkamp," fastslår han og tilføjer:
"Det er givet, at de ansatte i almindelighed har ret til at udtale sig inden for det, der er deres arbejdsområde."
Claus Haagen Jensen betoner, at forskere har en tradition for en meget vidtgående ytringsfrihed.
"Og hvis man forsøger at pålægge dem tavshed risikerer man at få en påtale af ombudsmanden," siger han.


