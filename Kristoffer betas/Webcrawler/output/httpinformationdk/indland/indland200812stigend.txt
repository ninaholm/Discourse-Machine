Stigende skepsis over for ulandsbistand
Danskerne er ikke i julehumør, når det gælder verdens fattigste. Ifølge en ny undersøgelse ønsker markant flere danskere ulandsbistanden sat ned
Mange danskere tror ikke, at ulandsbistanden når de rigtige, og det påvirker lysten til at sende skattekroner til de fattige.


 Danskerne har fået betydeligt mindre lyst til at se skattekroner gå syd på til verdens fattigste. Det fremgår af en ny undersøgelse, som Analyse Danmark har foretaget for Ugebrevet A4. I 2005 mente 16 procent af danskerne, at den statslige bistand til Afrika, Asien og Latinamerika skulle beskæres. Den holdning deles nu af 30 procent af danskerne.
Den tiltagende skepsis over for ulandsbistanden hænger meget sammen med, at de fleste ikke rigtig tror på, at bistanden virker. Hele 61 procent af danskerne har ifølge A4's undersøgelse lille eller slet ingen tillid til, at statens bistand medvirker til at hjælpe de fattigste.
Udviklingsminister Ulla Tørnæs (V) ser med blandede følelser på den voksende skepsis over for ulandsbistanden, der ydes via Danida under Udenrigsministeriet.
"Den udbredte skepsis er noget skidt, for jeg ønsker ikke, at danskerne skal betale skat til noget, de ikke tror på værdien af. Men den kritiske indstilling er også god, for det er på tide, at vi får en mere nuanceret holdning til bistanden. I alt for mange år har blandt andre Danida bidraget til at tegne et alt for rosenrødt billede af bistanden som et vidundermiddel og udelukkende et gode for modtagerlandene. Det har ført til den fejlagtige konklusion, at jo mere bistand jo bedre," siger Ulla Tørnæs.
S bebrejder regeringen
Den tiltagende skepsis over for at hjælpe de fattige lande med statslig bistand får ulandsorganisationer som Ibis til at efterlyse bedre og mere information til danskerne. Socialdemokraternes ordfører på området, Jeppe Kofod, hæfter sig ved, at den nuværende regering har skåret i bevillingerne til oplysning om ulande. Fra 66,1 millioner kroner i 2003 til 40,3 millioner kroner i 2007. 
"Den mere negative holdning til ulandsbistand handler om, at regeringen har skåret kraftigt ned på udgifterne til ulandsoplysning, så færre danskere ved, hvad ulandsbistanden er, og hvad pengene går til," siger Jeppe Kofod. 
Ulla Tørnæs kalder det noget sludder, at besparelserne på ulandsoplysning har gjort befolkningen mere negativ over for bistanden.
"Den folkelige modstand var større under de socialdemokratisk ledede regeringer i 1990'erne end nu, selv om der den gang var relativt flere midler til ulandsoplysning," siger Ulla Tørnæs. 


