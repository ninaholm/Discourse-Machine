SF stiller sig uden for venstrefløjsmanifest
Venstrefløjspartier fra fem nordiske lande opfordrer nu deres regeringer til at samarbejde mere om at løse flygtningesituationen. Enhedslisten er med, mens SF står udenfor. Partierne mangler fokus på EU, mener SF
Fem nordiske venstrefløjspartier opfordrer de nordiske lande til at indføre fælles minimumsniveauer for, hvordan landene modtager flygtninge, for dermed at stoppe ’kapløbet mod bunden’ i form af asylstramninger i de forskellige lande.


 Fem nordiske venstrefløjspartier står i dag sammen om en fælles erklæring på flygtningeområdet. I erklæringen, der bliver bragt i Information i dag, i svenske Dagens Nyheter og i dagblade i de øvrige nordiske lande, kommer partierne med en række anbefalinger til de nordiske regeringer om mere samarbejde på flygtningeområdet. Men højst bemærkelsesværdigt er SF ikke med som underskriver på erklæringen.
SF indgår ellers som fast del af det mangeårige samarbejde mellem venstrefløjspartierne i det såkaldte Nordic Green Left Alliance (NGLA), og partiet har også været med i hele processen omkring den fælles erklæring. Men i sidste uge meddelte SF til det svenske Vänsterpartiet, der har taget initiativ til erklæringen, at partiet ikke ville skrive under alligevel.
Til gengæld står Enhedslisten, der formelt set ikke er medlem af NGLA, som underskriver på erklæringen.
Enhedslistens udenrigsordfører Nikolaj Villumsen er forbavset over, at SF er sprunget fra i sidste øjeblik. Han og Enhedslistens politiske ordfører, Johanne Schmidt-Nielsen, har været med til at formulere erklæringen.
»Jeg undrer mig meget over, at SF ikke vil være med. Som jeg ser det, er det nogle helt oplagte venstrefløjssynspunkter, vi står sammen om i erklæringen på tværs af den nordiske venstrefløj. Det er underligt, at SF ikke kan skrive under på det,« siger Nikolaj Villumsen.
I den endelige erklæring opfordrer de fem partier blandt andet de nordiske lande til at indføre fælles minimumsniveauer for, hvordan landene modtager flygtninge, for dermed at stoppe »kapløbet mod bunden« i form af asylstramninger i de forskellige lande.
Partierne går desuden ind for, at den såkaldte Dublin-forordning erstattes af et andet system, der fordeler ansvaret mellem de europæiske lande mere retfærdigt.
Det svenske Vänsterpartiet inviterede før jul SF og Enhedslisten til et møde i den svenske rigsdag i Stockholm, hvor partier fra Norge, Finland og Island også deltog. Alle medlemmer af NGLA, på nær Enhedslisten.
Formålet med mødet var at formulere en opsang til de nordiske regeringsledere på flygtningeområdet. I de følgende uger cirkulerede forskellige udkast til erklæringen frem og tilbage mellem de seks partier, før SF i sidste uge sprang fra.
SF’s næstformand Signe Munk deltog på vegne af partiet under mødet i Stockholm og i den efterfølgende korrespondance. Ifølge hende ønskede SF, at erklæringen skulle lægge mere vægt på det overnationale samarbejde i EU som en løsning på flygtningesituationen. Et ønske, partiet tilsyneladende ikke kunne komme igennem med, og derfor valgte de at melde pas.
»Der er rigtig meget godt i erklæringen, og vi er slet ikke uenige i alt, hvad der står. Men vi ville gerne have, at der mere direkte stod, at de nordiske regeringer må presse på for at genforhandle Dublin-forordningen, deltage i en forpligtende kvotefordeling af flygtninge i EU og styrke Schengen-samarbejdet,« siger Signe Munk.
– Er der nogen af punkterne i erklæringen, som SF ikke er enig i?
»Nej, det er jo nogle ret løse formuleringer. Men vi ville gerne have nogle mere håndfaste formuleringer omkring EU. Vi vil gerne være en del af EU’s asylpolitik og et overstatsligt samarbejde. Det vil de andre partier bare ikke. Så da vi ikke kunne få nogle strammere formuleringer med, valgte vi at sidde over i den her omgang.«
Solidarisk fordeling
Både Signe Munk og Nikolaj Villumsen tilføjer, at de ikke regner med, at SF’s beslutning kommer til at få betydning for det fremtidige samarbejde mellem de nordiske venstrefløjspartier.
»Samarbejdet er ikke brudt overhovedet,« siger Signe Munk.
»Men for SF er hovedsporet EU. Flygtningesituationen kan ikke løses i Norden, den skal løses gennem fælles aftaler i EU.«
I erklæringen opfordrer de fem partier rent faktisk til en øget fordeling af ansvaret for flygtninge i Europa. Blandt andet står der, at »[så] mange europæiske lande som muligt bør deltage i en fælles solidarisk fordeling af flygtninge«. Men der står ikke specifikt, at samarbejdet skal være forpligtende på overnationalt niveau, som SF har ønsket. SF har været en del af NGLA, siden alliancen blev dannet i 2004, mens det er første gang, Enhedslisten er inviteret med til et møde blandt gruppens medlemmer. Enhedslisten er dog formelt set stadig ikke med i alliancen.
Det færøske Tjóðveld og det grønlandske Inuit Ataqatigiit deltog ikke i mødet og har ikke skrevet under på erklæringen.

