Minimal gevinst ved at flytte folk fra dagpenge til kontanthjælp
Der er ikke råd til at hjælpe de tusindvis af danskere, som til nytår mister retten til dagpenge, lyder det fra regeringen. Nye tal viser, at gevinsten for staten er minimal, når arbejdsløse skifter dagpenge ud med kontanthjælp


 Nye tal underminerer regeringens argument om, at der ikke er råd til at hjælpe de tusindvis af arbejdsløse, som næste år mister retten til dagpenge som følge af regeringens planlagte forringelse af dagpengeordningen. Tallene viser, at der kun er en lille eller slet ingen gevinst at hente, hvis en arbejdsløs går fra at modtage dagpenge til at få kontanthjælp.
På baggrund af tal fra Beskæftigelsesministeriet og LO har Information beregnet forskellen på, hvad det har kostet staten at have en arbejdsløs på dagpenge i forhold til kontanthjælp siden 2006. En beregning, der er blevet godkendt af flere eksperter.
Flere af årene har det reelt været en udgift for staten, når dagpenge skiftes ud med kontanthjælp.
I 2009 var det hver måned ca. 2.000 kroner dyrere for staten at have en arbejdsløs på kontanthjælp end på dagpenge, mens det på grund af stigende ledighed i år er 900 kroner billigere for staten at have en arbejdsløs på kontanthjælp i stedet for på dagpenge hver måned. »Forskellen er minimal, så det her virker skørt,« lyder det fra arbejdsmarkedsforsker Henning Jørgensen fra Aalborg Universitet, som bakkes op af velfærdsforsker Bent Greve fra Roskilde Universitet.
»Besparelsen er ikke særlig stor ved at sende folk fra dagpenge på kontanthjælp,« fastslår Bent Greve.
Enhedslisten: Det bør gøre indtryk
Enhedslisten mener, at den beskedne forskel sår alvorlig tvivl om regeringens argumenter om, at der ikke er råd til at gribe ind.
»Det er jo fantastisk, at det i 2012 kun koster 900 kroner ekstra om måneden at fastholde en arbejdsløs på dagpenge. Og det bør gøre indtryk, for det har stor social og psykologisk betydning for en arbejdsløs,« siger Enhedslistens arbejdsmarkedsordfører, Christian Juhl.
SF er overrasket over de nye tal: »De her tal vil selvfølgelig komme med i vores overvejelser,« siger partiets politiske ordfører, Jesper Petersen.
»Uanset hvor mange penge det drejer sig om, vil det altid koste noget at mindske det problem, vi står over for til nytår,« siger han.
For Radikale Venstre ændrer udregningen ikke på noget.
»De 900 kroner i 2012 er en statisk betragtning, og arbejdsmarkedet er langt mere dynamisk,« siger de radikales arbejdsmarkedsordfører, Nadeem Farooq.
»Der er en påviselig effekt ved, at den arbejdsløse ved, at dagpengeperioden udløber. Det øger folks jobintensitet og vilje til at søge flere og bredere job,« siger han.

