Den pragmatiske skoleleder
Afgående skoleleder på Rådmandsgades Skole Lise Egholm er blevet kendt for at tale lige ud af posen i debatter om folkeskole og integration. Hendes karakter og evne til at konkretisere integrationsproblemerne har givet hende en særlig position i det danske skolebillede. Det gør hende både gennemslagskraftig og bøvlet. Og værdikæmpere på begge fløje roser hende
Lise Egholm har nogle gange været lidt for hurtig på aftrækkeren, men hun roses for at tale lige ud af posen.
Foto: Galbiata Sarah/Scanpix


 Hun er billedet på den engagerede og topmotiverede skoleleder. Men også den fandenivoldske og direkte debattør. Skoleleder på Rådmandsgades Skole på Nørrebro Lise Egholm har i disse dage sat medierne i kog med en udmelding hos radiokanalen P4 København om, at jøder frarådes at sætte deres børn i folkeskoler på Nørrebro. En udmelding, hun senere trak tilbage med forklaringen om, at historien var »en fis i en hornlygte« og omhandlede nogle fire år gamle problemer.
Men selv om den 64-årige skoleleder kunne se ud til at stå alene med en lidt bøvlet sag, roses hun fra begge fløje af værdikæmpere for at tage teten og gå ind i debatten. I fagbladet Folkeskolen bringes rosende portrætter af Lise Egholm, og hos Skolelederforeningen mener formand Anders Balle, at hendes meget tydelige udmeldinger og kontante ledelsesstil har haft stor betydning for skolemiljøet.
»Hun siger tingene som de er – helt uden omsvøb. Og hun går direkte ind i debatter og ind i folk. Det er den rigtige tilgang, fordi tingene på den måde bliver konkrete og mulige at forholde sig til for alle parter,« siger Anders Balle. Han anerkender, at når man siger tingene så direkte, »kan det nogle gange opfattes provokerende«. Men formanden for skolelederne er ikke i tvivl om, at det er den rigtige fremgangsmåde.
For ti-tolv år siden var der få, som satte ord på, endsige diskuterede integrationsproblemer i folkeskolen. Men Lise Egholm har været med til at åbne for integrationsdebatten, mener Anders Balle, og det skyldes, at hun har en pragmatisk tilgang. Hun er ingen værdipolitiker – og det er netop hendes force.
»Hun tager ikke integrationsdebatten som en værdidiskussion. Frem for at have en værdipolitisk tilgang har hun en pædagogisk, konkret tilgang.«
Sandsigersken
Lise Egholm er ikke opdraget i omsvøbsdepartementet. Den karismatiske skoleleder er derimod kendt for at være lidt af en skrap moster. I 2011 blev hun udnævnt til Årets Leder af interesseorganisationen Lederne, og ifølge Bertel Haarder, der kender Lise Egholm indgående fra sin tid som både integrationsminister og undervisningsminister, skyldes det skolelederens evne til at stå fast. Og samtidig lade alle og enhver komme ind og sidde i den blå sofa, som er placeret på skolelederens kontor.
»Hun er et strålende eksempel på, hvad ledelse betyder. Hun har sat en klar og fast kurs for sin skole, og den har hun forpligtet lærerne på. Nogle lærere har ikke villet være med til det og har så forladt skolen, mens andre er strømmet til,« siger Bertel Haarder.
Han mener, at Lise Egholms gode lederskab bygger på evnen til at kunne stille krav til såvel elever som lærere.
»Og hun er tilgængelig for alle. Hun har sin blå sofa, som alle kan komme ind og sidde i. Og hun er et varm menneske, som kan omfavne både elever, lærere og forældre,« siger Bertel Haarder.
Selv har han flere gange siddet i den blå sofa – blandt andet da han og Lise Egholm fejrede deres fælles fødselsdag den 7. december på hendes kontor. Nu forlader Lise Egholm Rådmandsgades Skole, hvor hun har været skoleleder de sidste 18 år, og hvorfra hun ifølge Bertel Haarder har været med til at stimulere integrationsdebatten og ikke mindst modsige den opgivelse, som den efter hans opfattelse ofte er præget af: »Hun har talt lige ud af posen om de problemer, der er. Og så er hun jo en københavner med stort K, der bruger de udtryk, som hører til på stenbroen. Det er jo ikke altid politisk korrekt, men sådan er hun, og det skal hun have lov til. Hun er først og fremmest sig selv.«
Kvalificeret debat
Med 41 år i Københavns skolevæsen må man nødvendigvis løbe ind i konflikter, og der er da også dem, som mener, at Lise Egholm nogle gange er for hurtigt ude med offentlige udmeldinger – for så at trække i land igen. Men selv om den konservative Rasmus Jarlov fra Københavns Borgerrepræsentation ikke deler alle Lise Egholm synspunkter, vil han gerne rose skolelederen for sin vilje til at tage aktivt del i debatten:
»Det er godt, at der er en skoleleder, som er med til at kvalificere debatten. Det er sjældent, at jeg har været helt enig i synspunkterne, men derfor vil jeg gerne rose hende for at deltage,« siger Rasmus Jarlov, der gerne så flere skoleledere stå frem.
Også Mette Kirk, der er projektleder i forældreforeningen Brug Folkeskolen, mener, at Lise Egholm har været med til at sætte fokus på de integrationsmæssige problemstillinger i folkeskolen:
»Alle er vist enige om, at hun er god til at sætte gang i debatten,« siger Mette Kirk og fortsætter:
»Lise har været med til at sætte fokus på, at der er nogle særlige udfordringer i de her bydele. Penge er ikke nok. Man er nødt til også at se på, hvilke betingelser skolerne har i dette område. Dér har Lise været meget klar i sin kommunikation. Og som skoleleder på Nørrebro er det vigtigt, at man er præcis i sin kommunikation.«
Af samme grund har skolelederen også skaffet sig tilnavnet ’den røde terrier’. Og ifølge Bertel Haarder er det kun en styrke, fordi man som skoleleder på Nørrebro kan blive konfronteret med vanskelige elever på forskellig vis.
»Der er mange ting, som man kan jamre sig over som skoleleder på Nørrebro. Men Lise Egholm, hun jamrer ikke. Hun tager fat i det og går lige på.«
 

