S-borgmestre kræver redningskrans til dagpengeofre
Serviceloven bør ændres, så kommunerne kan hjælpe dem, der bliver hårdest ramt af dagpengereglerne. Det siger to af Socialdemokraternes magtfulde baglandsborgmestre, efter at Helle Thorning-Schmidt i går slog fast, af dagpengereglerne ikke bliver ændret ved finanslovforhandlingerne
Brøndbys S- borgmester, Ib Terp, i midten med statsminister Helle Thorning-Schmidt (S) i forbindelse med kommunal-og regionsvalget i november 2013, hvor de delte morgenbrød ud ved Brøndby Strand Station sammen med  partifællen Sophie Hestorp Andersen (t.v.).


 Vi kan ikke vente halvandet år mere på, at dagpengereglerne laves om. Der må ske noget nu, så vi kan hjælpe de familier, der kommer i alvorlig nød.«
Sådan lyder reaktionen fra to af Socialdemokraternes mest magtfulde borgmestre, Ishøjs Ole Bjørstorp og Brøndbys Ib Terp oven på statsminister Helle Thorning Schmidts udmelding i går, om at dagpengesystemet ligger fast de næste halvandet år – indtil dagpengekommissionen er færdig med at tænke over, hvordan systemet bedst skrues sammen.
Thornings udmelding betyder, at dagpengesystemet ikke kommer på bordet ved de kommende finanslovforhandlinger, sådan som bl.a. regeringens støtteparti SF har krævet det.
Familier i nød
Ishøj og Brøndby kommune står imidlertid med et meget konkret problem, som ifølge de to borgmestre kræver hurtig handling.
»Hvis regeringen virkelig mener, at dagpengesystemet ikke kan ændres de næste halvandet år, så er man nødt til at ændre Serviceloven, så det bliver muligt for os som kommuner at hjælpe dem, der bliver allerhårdest ramt, når de ryger ud af dagpengesystemet,« siger Ole Bjørstorp. Han har tidligere henvendt sig til sin partifælle, beskæftigelsesminister Mette Frederiksen for at få regeringen til at lytte, men tilsyneladende uden effekt.
»Vi har i øjeblikket 22 familier, som er alvorligt i nød, fordi de er røget ud af dagpengesystemet,« siger han. Men vi kan ikke hjælpe dem, sådan som Serviceloven er i øjeblikket. Vi kan kun give den en engangsydelse, og det rækker ikke, når man ikke kan betale sin husleje,« siger han.
I alt er omkring 200 personer røget ud af dagpengesystemet Ishøj i 2013, oplyser borgmesteren.
Også i Brøndby er mellem 15 og 20 familier i akut nød, fordi de ikke længere kan få dagpenge, siger Ishøjs borgmester, Ib Terp.
»Jeg ville allerhelst have genindført de gamle dagpengeregler eller i hvert fald forkortet genoptjeningsperioden, men kan det ikke lade sig gøre, bør vi som kommune have mulighed for at hjælpe dem, der ryger igennem nettet,« siger han.
Ingen af de to borgmestre kan umiddelbart vurdere, om de nye stramme dagpengeregler og risikoen for at stå helt uden økonomisk indtægt har presset flere i arbejde.
»Ledigheden i Brøndby er faldende, især blandt de unge, men det tror jeg primært skyldes det begyndende opsving,« siger Ib Terp. Ledigheden i Ishøj og Brøndby ligger på omkring ni procent mod fem procent på landsplan.
De to borgmestres krav om en ændring af Serviceloven får desuden opbakning fra LO-Københavns formand Peter Kay Mortensen.
»Vi bliver nødt til at gøre noget for dem, der ryger helt ud af systemet«, siger han, men understreger at det ikke er gjort med endnu en redningskrans.
»Socialdemokraterne bliver nødt til at komme med et bud på, hvordan dagpengereglerne kan lempes, ikke mindst genoptjeningsperioden, som bør forkortes – og det bør så være det forslag, regeringen går til valg på,« siger han.
Politisk vrede
Flere af Folketingets partier er også meget utilfredse med, at regeringen har besluttet at frede dagpengereglerne til på den anden side af et kommende folketingsvalg.
SF’s formand Pia Olsen Dyhr kræver fortsat, at dagpengereglerne kommer på bordet under de kommende finanslovforhandlinger. Hun siger til Berlingske, at det er en betingelse, at optjeningsperioden bliver halveret fra de nuværende 52 uger til 26 uger, hvis SF skal underskrive en finanslov med Helle Thornings Schmidt og Margrethe Vestager.
»Det er uacceptabelt, at en socialdemokratisk ledet regering ikke vil være med til at kigge på spørgsmålet om genoptjeningsretten,« siger hun til Berlingske og kalder dagpengekommissionen, som blev nedsat i foråret 2013, for en »syltekrukke.«
Den vurdering er Enhedslistens ordfører, Pernille Skipper, enig i.
»Det er meget uklogt at være så ultimativ forud for et forhandlingsforløb. Helle Thorning ved jo, at det her er hjerteblod for os, for fagbevægelsen og for hendes eget bagland,« siger Pernille Skipper.
Også Dansk Folkepartis formand, Kristian Thulesen Dahl, vil gerne have dagpengesystemet revideret. Han mener dog, at reformen har virket efter hensigten og tvunget flere i arbejde. Dansk Folkeparti ønsker, at dagpengeperioden blive »konjunkturbestemt« og går ind for en midlertidig forkortelse af genoptjeningsretten, skriver Berlingske.

