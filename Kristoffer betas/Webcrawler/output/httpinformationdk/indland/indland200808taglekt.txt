Tag en lektion i lykke
Positiv psykologi - eller lykkeforskning - er det mest populære kursus blandt de nye studerende på Harvard - et af verdens mest prestigefulde universiteter


 Økonomisk Introduktionskursus har i årevis været det mest populære fag blandt de studerende på Harvard Universitet i USA. I dag hedder topscoreren positiv psykologi, når der skal vælges kurser. Faget blev introduceret for cirka 10 år siden på Harvard og var et forsøg på at skabe seriøs forskning i 'det gode liv', som selvhjælpslitteratur og poppsykologi ellers har haft patent på.
Psykolog Tal Ben-Shahar, der har undervist i positiv psykologi på Harvard siden 2004, mener, at de studerende er tiltrukket af kurset, fordi de føler, at det gør en forskel i deres liv. Kurset fokuserer på de psykologiske aspekter ved et levende og tilfredsstillende liv via et tolv-trins program med lektioner som 'Kan vi forandre os?', 'Selvtillid' og 'Nye mål'. Men jagten på lykken har altid været en del af menneskets liv, siger Ben-Shahar til BusinessWeek Online og henviser til, at en lang række store tænkere som Konfutse og Aristoteles har beskæftiget sig med begrebet lykke.
"Forskellen er, at vi i dag for første gang forsker i, hvad lykke er for en størrelse," fortæller Tal Ben-Shahar.
At de studerende skulle blive mere lykkelige af lektionerne i positiv psykologi, stiller psykolog James Coyne fra Pennsylvania Universitet sig dog tvivlende over for. Enhver dygtig og motiveret underviser kan give den interesserede lytter en følelse af euforisk lykke og indsigt, mener James Coyne:
"Det er en naturlig følelse, når du har været til en god forelæsning, men den varer sjældent længe. Folk retter sig altid ind igen og går tilbage til normalen," siger James Coyne til Business Week Online.
Et godt liv
Harvards mest populære kursus er dog ikke bare et hyggelig selvhjælpskursus i forklædning, mener Ben-Shahar, der er skam også forskningsartikler fra psykologiske tidsskrifter, rapporter, samt selvfølgelig Ben-Shahars bog om emnet Happier: Learn the Secrets to Daily Joy and Lasting Fulfillment.
En tidligere studerende fortæller til BusinessWeek Online, at hun startede på kurset med stor skepsis.
"Jeg var en af nej-sigerne, der ikke troede på alt det der og hellere ville have et rigtigt psykologikursus," fortæller Elizabeth Johnston, men i løbet af semesteret begyndte hun at blive fascineret af litteraturen og Ben-Shahars budskab. I dag har hun mastergrad i positiv psykologi fra Pennsylvania Universitet, som er pioner på feltet i USA.
Og fænomenet positiv psykologi ser ud til at gribe om sig. I USA eksisterer der i dag mere end 200 kurser i, hvordan vi kan få det bedste ud af os selv. Og måske er det, som semi-berømtheden Tal Ben-Shahar siger: "Universitetets rolle er ultimativt at forbedre folks livskvalitet."
En af de få forskere i Danmark, der har beskæftiget sig med positiv psykologi, er Hans Henrik Knoop, der er leder af det nye forskningscenter Universe Research Lab og tilknyttet Danmarks Pædagoogiske Universitetsskole på Aarhus Universitet. 
Han forstår godt de amerikanske lykkekursers popularitet: 
"Den overordnede værdi for mennesker er et godt liv, og Tal Ben Shahar er en virkelig dygtig formidler af positiv 
psykologi."
Han mener kun, at det er et spørgsmål om tid, før danske studerende kan få sig en lektion i lykke.
lila@information

