Kjeld Olesen: Præmis for koldkrigs-kritik er forfejlet
Koldkrigsforsker Bent Jensen mener at kunne dokumentere, at påvirkning fra Sovjet var med til at få de danske socialdemokrater til at skifte holdning i sikkerhedspolitikken i 80'erne og grundlægge fodnotepolitikken. Men ifølge tidligere  S-udenrigsminister Kjeld Olesen skete det allerede i sluthalvfjerdserne
Da Anker Jørgensen dannede en ren S-regering, og Kjeld Olesen (t.v.) blev udenrigsminister, eksploderede debatten om atombevæbningen i Europa specielt i den socialdemokratiske folketingsgruppe.


 »Når alt er dokumenteret, kan læserne selv drage deres slutning,« skriver koldkrigsforsker Bent Jensen i en af sine foreløbige hovedkonklusioner i sin rapport fra Center for Koldkrigsforskning.
Ifølge Bent Jensen skete der i 80'erne en massiv påvirkning fra DDR og Sovjetunionen af danske socialdemokrater. Og samtidig skete der et »skred« i Socialdemokraternes sikkerhedspolitik, der førte til den omdiskuterede fodnotepolitik.
»I det foregående er  den massive østlige påvirkning dokumenteret, og  det omfattende skred lige- ledes påvist,« afslutter Jensen ifølge Berlingske sin  første hovedkonklusion fra sin endnu uudgivne rapport.
Men ifølge tidligere S-udenrigsminister Kjeld Olesen er der ét grundlæggende problem ved hele præmissen for konklusionen: Holdningsskiftet hos Socialdemokraterne skete både før fodnotepolitikken  og før den massive påvirkning fra østlandene angiveligt skulle have fundet sted. Og et lignende holdningsskifte skete hos diverse socialdemokratier i andre NATO-lande.
Fraktion uden betydning
»Sandheden er, at jeg allerede som udenrigsminister deltog i møder i det, der hed Scandiluxgruppen  socialdemokratier i NATO-landene Danmark, Norge, Holland, Belgien og Luxemborg  og vi var allerede dengang enige i at være bekymrede for oprustningen,« siger Kjeld Olesen.
Ifølge Bent Jensen og også en tidligere bog, Ugræs, af journalisterne Mette Herborg og Per Michaelsen, havde en lille socialdemokratisk fraktion, Socialdemokrater mod Atomvåben og Militarisme (SAM) omfattende kontakter med bl.a. DDR-styret, der herigennem søgte at påvirke socialdemokraternes holdning til afrustning.
Men Kjeld Olesen afviser, at SAM skulle have haft nogen indflydelse på socialdemokratisk politik.
»De spillede ingen rolle overhovedet. Og hvorfor skulle de også det? Dem, jeg kan huske, jeg talte med dengang, de var da enige i vores holdning. Men det var altså en holdning, vi allerede havde indtaget,« siger han.
SAM blev først stiftet i midten af 1981. Det var to år efter det, som Kjeld Olesen husker som det største, helt grundlæggende holdningsskifte, som Socialdemokratiet foretog i oprustningsdebatten: Nemlig i den, det foretog i sin holdning til NATO's såkaldte dobbeltbeslutning i december 1979.
S-debat eksploderede
Beslutningen er det helt store omdrejningspunkt i koldkrigsdebatten og var en beslutning om på den ene side at opruste med moderne mellemdistanceraketter som svar på Sovjets oprustning   og på den anden side at kræve forhandling.
En modernisering af atombevæbningen i Europa havde været under forberedelse i årevis i NATO-regi. Men på embedsmandsplan. Sagen havde ikke fået megen opmærksomhed under SV-regeringen frem til 1979. Men da Anker Jørgensen dannede en ren S-regering og Kjeld Olesen blev udenrigsminister, eksploderede debatten ikke mindst internt i den socialdemokratiske folketingsgruppe. Anført af blandt andre den unge MF'er Jytte Hilden voksede kritikken af uden videre at følge NATO's indstilling. Kritikken gjorde indtryk på partiledelsen og ikke mindst på den erklærede atomskeptiker, statsminister Anker Jørgensen. Og det førte til den på det tidspunkt meget omdiskuterede beslutning: at Danmark i NATO krævede, at man udskød opstillingen af nye våben et halvt år, mens man forhandlede videre. Beslutningen førte til, at Kjeld Olesen som udenrigsminister måtte tage imod skarp kritik fra især USA. Således kaldte Jimmy Carters sikkerhedspolitiske rådgiver Zbiegniew Brzezinski på et møde i Washington i december 1979 det danske forslag for »et dårligt forslag fremsat på det dårligst mulige tidspunkt«.
S-regeringen endte med at rette ind og stemme for dobbeltbeslutningen  trods sine betænkeligheder. Men også herhjemme var kritikken fra de borgerlige hård.
»Allerede her sagde Henning Christophersen, at den brede sikkerhedspolitiske enighed, der havde været partierne imellem, den var blevet ødelagt. Efterfølgende har man bebrejdet os, at vi fortsatte med vores holdning op igennem firserne. Men allerede dengang var holdningen altså klar,« siger Kjeld Olesen.
Fodnotepolitik født
Få måneder efter at Poul Schlüter i september 1982 overtog regeringsmagten, blev den omdiskuterede fodnotepolitik indledt.
Det skete, da et flertal uden om Firkløverregeringen vedtog den første af en længere række udenrigspolitiske forslag. Og selv om det var de Radikale, der som tungen på vægtskålen bar forslagene igennem uden af vælte regeringen, så var det især Socialdemokraterne, der stod for skud i debatten.
»Det er rystende, at Socialdemokratiet nu efter 33 års bred enighed om Danmarks sikkerhedspolitik tilsyneladende er villigt til at bringe denne enighed til sammenbrud,« sagde for eksempel centrumdemokraten Emmert Andersen i lighed med en række andre borgerlige politikere fra Folketingets talerstol.
Men i dag siger Kjeld Olesen det samme, som partiets udskældte ordfører Lasse Budtz gjorde dengang.
»Vi tvivlede overhovedet ikke på at det faste holdepunkt var et fortsat medlemskab af NATO. Men igennem årtier havde vi principielt været imod en fortsat atomoprustning. Vi havde accepteret, at der var en balance, der skulle fastholdes mellem øst og vest, Men det, at man nu skulle udbygge med mellemdistancemissiler, det fandt vi forkert. Og den hårde linje, som Reagan kørte, hvor han kun ønskede at forhandle fra styrkens position, bestyrkede os kun i den,« siger Kjeld Olesen.
Han fnyser over beskyldningerne om, at holdningen skulle skyldes påvirkning fra DDR og Sovjet.
»Jeg må jo tage mig til hovedet. Jeg var med til den SPD-kongres, hvor Helmut Schmidt (tysk kansler frem til 1982, red.) af en næsten enig kongres blev sat til vægs for sin hårde linje i sikkerhedspolitikken. Det var jo Willy Brandt (tidligere kansler og SPD-formand frem til 1987, red.) og andre socialdemokrater, som vi samarbejdede med.«


