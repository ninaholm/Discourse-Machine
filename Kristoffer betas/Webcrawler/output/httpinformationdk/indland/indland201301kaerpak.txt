Kær pakke har mange navne
Statsministerens ’jobskabelsespakke’ kan i stedet blive til en ’konkurrence-evnepakke’, fordi regeringspartierne er uenige om, hvorvidt der er plads til flere offentlige investeringer


 Når statsminister Helle Thorning-Schmidt (S) i dag ved middagstid besøger produktionsvirksomheden Frese A/S ved Slagelse og senere på dagen lægger vejen forbi Vækst-fabrikken, der skal hjælpe nye virksomheder i Region Sjælland med at skabe nye job og vækst, er hun på udkig efter en ting: Inspiration til, hvordan regeringen kan hjælpe erhvervslivet med at skabe job og styrke landets konkurrenceevne.
Siden statsministeren i midten af januar på et af sine pressemøder annoncerede, at regeringen inden 1. marts vil præsentere en »jobskabelsespakke«, har de økonomiske ministre og deres embedsmænd arbejdet på at udarbejde forskellige forslag, der kan imødekomme det ønske – og ikke mindst komme med forslag til, hvordan ønskerne kan finansieres.
For som Thorning allerede pointerede på pressemødet, er det ingen sag at lempe skatter og afgifter for erhvervslivet, hvis man mener, det virker. Udfordringen for regeringen bliver at finde finansieringen.
Derfor har SF også rettet øjnene mod flere offentlige investeringer. Her har kommunerne allerede pengene stående på bankbogen, og skatteminister Holger K. Nielsen (SF) var hurtig til at tale om offentlige investeringer som en mulighed, da statsministeren efterlyste forslag fra sine ministre.
»Vi diskuterer, hvordan den (jobpakken, red.) sammensættes, men det er vigtigt, at vi fokuserer på offentlige investeringer,« sagde Holger K. Nielsen til Børsen.
Tabet af total kontrol
Socialdemokraterne og Radikale Venstre ønsker derimod ikke flere offentlige udgifter, da det kan bringe Danmark i karambolage med EU-henstillingen. I stedet ønsker de to partier at lette skatte- og afgiftsbyrden for erhvervslivet i håbet om, at det kan skabe job i den private sektor. Derfor er ledende socialdemokrater og radikale med S-gruppeformand Henrik Sass Larsen i spidsen også begyndt at omtale Thornings »jobskabelsespakke« som en »konkurrenceevnepakke«. For i en pakke, der skal styrke konkurrenceevnen, hører offentlige investeringer ikke hjemme, lyder vurderingen.
I stedet er beskæftigelsesminister Mette Frederiksen (S) og finansminister Bjarne Corydon (S) i tæt dialog med blandt andre Dansk Industri om at få erhvervslivet til at forpligte sig på at skabe flere private job. Det kan eventuelt ske ved at sætte gang i flere investeringer. Virksomhederne har siden 2007 ifølge tal fra Danmarks Statistik ladet deres opsparing vokse fra 24 mia. kr. til cirka 165 mia. kr. i 2011. Midler, som både fagbevægelsen og regeringen gerne ser komme i spil for at skabe vækst.
Der er dog især to udfordringer for regeringen ved at alliere sig med erhvervslivet: Den mister den totale kontrol med at skabe den succes, som regeringen har brug for, og så kan jobskabelse via erhvervslivet tage længere tid, end de hurtige job øgede offentlige investeringer formentlig vil kunne give. Samtidig viser en analyse fra Arbejderbevægelsens Erhvervsråd, at effekten af en lettelse i selskabsskatten på eksempelvis tre milliarder kroner kun vil skabe 200 nye job. Og AE-rådets beregninger viser samtidig, at hvis regeringen vælger at finansiere en lettelse af selskabsskatten med tre milliarder ved at skære i det offentlige forbrug, så vil det svare til et jobtab på 5.400 stillinger.
Når statsminister Helle Thorning-Schmidt tager fra Slagelse, skal hun gerne være kommet lidt tættere på et konkret indhold i sin nye pakke – uanset hvad navnet ender med at blive. For der vil næppe være mulighed for at sætte et byttemærke på, hvis pakkens indhold viser sig at være uden virkning.

