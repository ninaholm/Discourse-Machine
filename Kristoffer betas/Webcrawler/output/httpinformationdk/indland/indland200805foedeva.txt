Fødevare-forhandlere udnytter manglende konkurrence
Ved at skrue kraftigt op for priserne er de danske fødevareforhandlere med til at drive inflationen op i Danmark. Landbruget og Dansk Erhverv er dybt uenige om, hvemi fødevarekæden, der skruer på hvad
Danske fødevarer er markant dyrere end i udlandet, og vismændene mener, at det skyldes, at nogle leverandører udnytter fødevarekrisen til at score en ekstra avance.


 Fødevarepriserne stiger verden over, men i Danmark stiger de mere end i de andre lande. I gennemsnit betaler de danske forbrugere i dag otte procent mere for deres fødevarer, end de gjorde for et år siden. Faktisk er udvalgte varer, som mælk og brød, i de første måneder af 2008 steget med 15 procent.
Til sammenligning er de gennemsnitlige fødevarepriser i resten af EU kun steget med seks procent det seneste år. 
Det får nu de økonomiske vismænd til at konkludere, at flere danske leverandører hæver deres avancer unødigt op til et niveau, der kun er muligt, fordi der mangler konkurrence på fødevaremarkedet herhjemme.
Driver inflationen op
"Hele stigningen i de danske fødevarepriser kan ikke forklares med dyrere råvarer. En mulighed er, at nogle leverandører af fødevarer også benytter lejligheden til at øge avancen", skriver vismændene i deres nye rapport. I rapporten kommer det også frem, at engrospriserne (det første omsætningsled, red.) på danske fødevarer procentvist er steget med mere end det dobbelte i forhold til udlandet. 
Vismændene vurderer, at de stigende fødevarepriser i år medvirker til at øge inflationen med tre procent. Finansministeriet er i deres nye Økonomiske Redegørelse endnu mere pessimistiske og peger på, at inflationen i efteråret kan komme helt op på fire procent.
Forhandlere øger prisen
Landbrugsrådet erkender, at der i processen fra jord til bord bliver skruet unødvendigt op for fødevarepriserne i Danmark. Men det er ikke landbruget, men de næste led, engros- og detailhandlerne, der står for prisstigningerne, siger cheføkonom i Landbrugsrådet, Leif Nielsen.
"Ser man på de priser, danske landmænd får for deres varer, i forhold til den pris landmænd i andre lande får for deres varer, så er prisen den samme. Det skyldes ganske enkelt, at landbrugsvarerne i første omgang handles på den samme internationale børs, hvor prisen er ens for alle. Herefter er der så nogle led længere ude, der benytter den nuværende markedskonstruktion til at skrue op for prisen," lyder det fra Leif Nielsen, der samtidig understreger, at også de danske lønninger og visse prismæssige forskydninger har betydning for de høje danske fødevarepriser.
Leif Nielsen mener, at prisstigninger helt konkret bliver gennemført på den måde, at mens råvarepriserne stiger, fastholder de danske engroshandlere en unødig høj avance, eksempelvis på 20 procent - også selvom deres egne produktionsomkostninger ikke stiger tilsvarende.
"Det bliver interessant i den næste tid, når forhandlernes regnskaber kommer ud. For hvis det er den måde, det foregår på, vil de jo have meget store overskud," lyder det fra Leif Nielsen.
Løn vejer tungest
Dansk Erhverv er interesseorganisation for en række af de danske fødevareforhandlere - både engros- og detailhandlerne. Herfra afviser cheføkonom Jens Brendstrup både, at der foreligger kvalificeret dokumentation for, at forhandlerne skruer priserne op, og at manglende konkurrence har betydning for priserne.
"Vismændenes påstand om, at engros- og detailhandlen har benyttet lejligheden til at øge avancen, fremstår udokumenteret. Men hele spørgsmålet om prisudvikling og prissætning er yderst komplekst, idet konkurrenceelementet kun kan forklare en lille del af priserne. For eksempel indebærer den danske afgiftsstruktur, at prisstigninger slår særlig hårdt igennem på forbrugerpriserne i Danmark," siger Jens Brendstrup og peger samtidig på, at også højere lønomkostninger og energiprisstigninger har ført til øget pres på priserne.
Mulig karteldannelse
Direktøren for Det Fødevareøkonomiske Institut på Københavns Universitet, Søren E. Frandsen, mener grundlæggende ikke, at nogen kan være i tvivl om, at de danske fødevarepriser befinder sig på et unaturligt højt niveau. Helt afgørende er det derfor, om priserne skyldes karteldannelser på markedet.
"Det ser klart ud til, at priserne er højere end i udlandet. Herefter er det mest interessante så, om de højere danske priser er et udtryk for egentlig koordineret konkurrenceforvridning, altså karteldannelse. Eller om det er et ukoordineret problem, der skyldes mangel på konkurrence. Det første er jo ulovligt og finder måske sted. Jeg har dog en fornemmelse af, at de høje priser skyldes manglende konkurrence på det danske fødevaremarked," siger Søren E. Frandsen.
Konkurrencestyrelsen udsender i løbet af året en statusrapport om karteldannelse og fødevarepriser i Danmark. 


