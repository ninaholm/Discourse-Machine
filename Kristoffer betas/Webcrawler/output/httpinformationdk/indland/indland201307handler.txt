’For mig handler det om at flytte de borgerlige’
Liberal Alliance forhandler politik gennem en megafon, siger partiets folketingsmedlem Merete Riisager, der selv syntes, at hun har verdens mærkeligste job
Merete Riisager har en karriere i det private erhvervsliv bag sig. Arbejdet i Folketinget er mere diffust, mener hun: ’Det er verdens mærkeligste job’.


 
	Merete Riisager har kontor derude, hvor man på særligt varme dage kan lugte, hvorfor denne del af Christiansborg bliver kaldt for ridebanen.

	Egentlig har man forladt selve borgen, når man bevæger sig gennem den undselige dør til venstre for Landstingssalen og ud til de kontorer, der ligger over de kongelige stalde.

	Det er her, de mindste partier og de største partiers mindst prominente medlemmer har kontorer. Og det er her, Merete Riisager sidder, dør om dør med medarbejdere og folketingskolleger fra Liberal Alliances folketingsgruppe.

	Fra kontoret på ridebanen er der udsigt til Christiansborg Slot og målt i meter længere til folketingssalen end fra de fleste andre folketingsmedlemmers kontorer.

	Og det siger en del om, hvordan partiet ser sig selv.

	»Vi forhandler gennem en megafon i Liberal Alliance,« siger Merete Riisager, der er sit partis EU-ordfører, børne- og undervisningsordfører og ligestillingsordfører.

	»Vi står tit uden for forhandlingslokalet, fordi der er mange gamle forlig, vi ikke er med i.«

	Hun mener, at Liberal Alliance får mere indflydelse ved at sætte en dagsorden i medierne, som så kan ændre holdningen hos de partier, der rent faktisk sidder med ved bordet.

	»For mig handler det om at flytte de andre borgerlige. Vi står ikke inde i forhandlingslokalet og forhandler, vi står uden for og påpeger, at forudsætningen for det, man forhandler, er forkert,« siger Merete Riisager.

	Hun bruger de nyligt afsluttede forhandlinger om folkeskolen som eksempel.

	»Det, at jeg stod uden for folkeskoleforliget, har givet mig mulighed for at rejse en række problematikker. For eksempel fik vi fyret op under de andre borgerlige ved fra starten at kunne melde klart ud mod heldagsskolen.«

	EU-skepsis smitter

	Det lykkedes ikke Liberal Alliance at få aflivet heldagsskolen.

	»Men vi har en platform, som vi kan arbejde fra, og vi fik i det mindste rystet træet. Og påpeget en masse problemer. Der fik vi sat en dagsorden, som blev videreført i debatten. Sådan fungerer det jo,« siger Merete Riisager.

– Tror du, at du har været med til at flytte de konservative?

	»Ja. Det er jeg fuldstændig overbevist om. De var aldrig vågnet op, hvis ikke vi havde været der.«

	Også på EU-området mener Merete Riisager, at Liberal Alliance er med til at trække de andre borgerlige partier i en mere skeptisk retning.

	»Der betyder vores tilstedeværelse som kritisk borgerligt parti, at de andre borgerlige partier bliver nødt til også at vågne op og være mere kritiske over for de helt åbenlyse urimeligheder.«

	»Så både på folkeskolen og på EU-området er jeg med til at trække de borgerlige i en mere liberal retning. For det bliver åbenlyst, hvad de ikke gør, når vi er der.«

– Din rolle er meget at være i opposition i forhold til de andre. Hvordan er det?

	»Man er i politik for at flytte noget. Man må være i politik, fordi man mener noget andet end det, der er foreslået.«

	’Verdens mærkeligste job’

	Merete Riisager er i gang med sin første periode i Folketinget. Hun var fra 2006 til 2010 folketingskandidat for Radikale Venstre i Odense, men det var først ved valget i 2011, at hun kom i Folketinget.

	»Fra i dag har jeg bekendt kulør: Jeg er blå,« skrev Merete Riisager på sin hjemmeside i september 2010, da hun skiftede Radikale Venstre ud med Liberal Alliance, som altså blev partiet, der bragte hende i Folketinget.

	Merete Riisager er uddannet cand.mag.. pæd fra Københavns Universitet i 2003. Hun har nået næsten ti år i erhvervslivet, inden hun blev politiker. Og erfaringen fra private virksomheder har gjort skiftet til folketinget endnu mere markant for Merete Riisager, der til september har været folketingsmedlem i to år.

	»Jeg har skiftet job masser af gange, og det tager noget tid, men det her tager helt klart længere tid, for det er verdens mærkeligste job.«

–Hvordan?

	»Alting fungerer efter nogle andre regler herinde. Jeg har arbejdet i private virksomheder i mange år, og der er en indbygget logik om, at hvis du gør det godt, så bliver du forfremmet og får noget mere i lønningsposen; nogle flere muligheder. Det er en logisk sammenhængende ting. Man hjælper også hinanden rigtig meget, fordi man har et fælles mål,« siger Merete Riisager.

	»Meget af den logik, der er i en virksomhed er fuldstændig sat ud af kraft her, hvor der er mange slagsmål, ting, der ikke giver mening. Det er et helt andet univers, man skal lære at kende.«

	Merete Riisager kalder politik for et »parallelunivers« og siger, at »politik ikke er nogen karriere. Det er en passion.« Man kan således ikke regne med at blive i politik resten af sit arbejdsliv.

	»Der er så mange ting, der er ude af ens hænder. Der kan ske det for folk, at de for eksempel bliver bebrejdet en fejl, som ikke er deres skyld. Og så kan deres position blive fuldstændig bombet i stykker,« siger Merete Riisager.

	Hun mener, at medierne spiller en stor rolle i den forbindelse. Sager kan blive pustet op, så en lille sag pludselig fylder enormt meget. Og der skal meget lidt til, at det får konsekvenser.

	»Ét lille fejltrin,« konstaterer hun.

	Svært at måle arbejdet

	Merete Riisager har tidligere blandt andet arbejdet i Lego og i revisionshuset Pricewaterhousecoopers. Motivationen til arbejdet som folketingspolitiker, finder hun nogle helt andre steder, end da hun arbejdede i erhvervslivet.

	»Motivationen finder jeg ved at trække tingene i den rigtige retning. Jeg mener, at vi skal have et Danmark, som sætter fokus på at få skabt noget, få skabt velstand, få skabt muligheder, frihed til den enkelte. Så hvis jeg kan trække Danmark i en mere liberal retning, uanset om det så er små skridt, så giver det en fantastisk motivation.«

	Men arbejdet er meget mere diffust end de opgaver, hun havde som almindelig lønmodtager.

	»Den største forskel er, at man ikke rigtig føler, at man producerer noget,« siger Merete Riisager.

	Da hun arbejdede i en virksomhed kunne det helt konkret måles, hvad hun producerede, og hvor meget hun solgte.

	»Og så ville jeg kunne gå ned til min chef og forhandle om en løn ud fra det. Det er meget gennemsigtigt.«

	Sådan er det ikke i politik.

	»I politik kan man ikke rigtig sige, at man har produceret noget. Hvad har du egentlig lavet, når du går hjem fra arbejde? Så har du siddet i et udvalg, du har spurgt om noget i folketingssalen, du har haft et møde med en interesseorganisation, du har talt med en journalist. Men hvad i alverden har du egentlig udrettet? Det kan være meget svært at afgøre. Fra at være noget meget konkret, hvor du udretter noget konkret, som andre skal bruge til noget, så er man i det her univers, som mest er noget debat.«

– Hvordan er det?

	»Det skal man lige vænne sig til. Når man er vant til at få noget fra hånden, hvor man kan se sit eget værd i det, man rent faktisk har produceret, som andre rent faktisk skal bruge til noget. Der står nogen klar, som siger: ’Hvornår er du klar, hvornår er du færdig, for jeg skal bruge det, du har lavet.’«

