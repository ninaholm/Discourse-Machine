Erhvervslivet: Få nu lavet den vækstplan, politikere
Regeringen og oppositionen bør efter halvanden måneds forhandlinger om regeringens vækstplan snart indgå et forlig, ellers rammer det danske virksomheder, vurderer Dansk Industri og Dansk Erhverv


 Efter mere end seks ugers politiske forhandlinger om regeringens vækstplan er erhvervslivets tålmodighed med regeringen og den borgerlige opposition sluppet op. Nu må de blive enige om planen, der frem mod 2020 skal skabe 150.000 job, ellers går det ud over danske virksomheder. Sådan lyder opfordringen fra de to store erhvervsorganisationer, Dansk Industri og Dansk Erhvervpå dagen, hvor finansminister Bjarne Corydon (S) holder et nyt forhandlingsmøde med både Venstre og Konservative.
»Jo hurtigere, der kommer en afklaring om vækstplanen, jo bedre. Vi ønsker selvfølgelig, at vækstplanen bliver vedtaget, fordi det er et vigtigt bidrag til at skabe tillid til, at virksomhederne kan investere i Danmark. Derfor må regeringen og oppositionspartierne meget gerne nå en aftale. Det burde der være grundlag for. Vi kan jo se på udtalelserne fra både Venstre og Konservative, at det er en politik, de kan støtte. Derfor har vi al god grund til at tro på, at politikerne snart må være færdige,« siger Karsten Dybvad, adm. direktør i Dansk Industri.
Indtil nu har forhandlingernes store spørgsmål været, hvorvidt regeringen vil imødekomme Venstres krav om et ’byrdestop’ for erhvervslivet og lempe afgifterne på grænsehandelsvarer, samt hvordan forhandlingerne om reformer af SU- og kontanthjælpsområderne giver den nødvendige finansiering.
Adm. direktør i Dansk Erhverv, Jens Klarskov, vurderer, at erhvervslivets tålmodighed med politikerne er ved at være brugt op.
»Vi har hidtil været tålmodige og sagt, at det er bedre, vi får en god vækstplan, end at vi får en vækstplan, som er sjusket og hastet igennem, så den måske skal laves om til finanslovforhandlingerne til efteråret. Men nu må der gerne snart ske noget. Det kan ikke passe, at alle er positive over for planen, og så kan man ikke hakke til den. Der er ved at være utålmodighed rundt omkring i dansk erhvervsliv,« siger han.
Ifølge Karsten Dybvad og Jens Klarskov betyder uklarheden om vækstplanens skæbne, at virksomhederne holder igen med at foretage investeringer. Bjarne Corydon håber, der snart kan laves en aftale om vækstplanen:
»Vi har afsat et fornuftigt råderum til, at V, K og DF kan blive imødegået på flere af deres mærkesager. Derfor er det da også min helt klare forventning, at oppositionen vil tage ansvar for, at vi snart får en aftale om vækstplanen, så vi kan få stærkere virksomheder og flere arbejdspladser i Danmark,« siger han.
Det har ikke været mulig at få en kommentar fra Venstres politiske ordfører Peter Christensen.

