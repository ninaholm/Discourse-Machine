Rapport: DA’s svenske guldæg for reformer eksisterer ikke
Dansk Arbejdsgiverforening går galt i byen, når de henter skyts til beskæring af overførselsindkomster i Sverige. Lave svenske ydelser har sendt flere på sygedagpenge, viser rapport, hvis konklusioner støttes af tidligere overvismand


 Rettelse: I artiklen fremgår det, at en rapport fra CARMA, Aalborg Universitet, viste en anden udvikling i antallet af modtagere af overførselsindkomster end Dansk Arbejdsgiverforenings lægger til grund for deres forslag om at skære i de offentlige ydelser. CARMA har siden beklaget, at tallene, der lå til grund for opgørelsen, var forkerte. Information har refereret rapporten korrekt, men beklager, at vi har viderebragt de fejlagtige tal. 
Trods fejlene i talmaterialet bringer Information herunder den oprindelige artikel, fordi der, som det fremgår, også er en diskussion om de svenske reformers betydning, hvilket CARMA og DA fortsat har en forskellig vurdering af. Det skal samtidig tilføjes, at den svenske arbejdsløshed, som der står i artiklen, er højere end den danske, og at Sverige indtil videre ikke har fundet en måde, hvor man via sænkelse af de offentlige ydelser har fået væsentligt flere i beskæftigelse. Man har sænket ydelserne, og det har haft konsekvenser for fordelingsprofilen, som tidligere overvismand, professor Torben M. Andersen, er citeret for at konkludere i artiklen. red
Sverige er ikke den solstrålehistorie, Dansk Arbejdsgiverforening (DA) fremstiller det som, når organisationen argumenterer for at skære markant i de sociale ydelser.
I de senere år er der ganske rigtigt sket et fald i antallet af svenskere på en række offentlige ydelser på ca. 150.000, efter at den tidligere borgerlige regering indførte drastiske reformer af overførselsindkomsterne. Problemet er bare ifølge en dansk rapport, der sammenligner niveauet af offentlige ydelser og reformer i seks europæiske lande bl.a. Danmark og Sverige, at udsatte svenskere på arbejdsmarkedet ikke er blevet mere jobparate af den grund. I stedet er endnu flere røget på en anden ydelse – nemlig sygedagpenge.
»DA stikker folk blår i øjnene og glemmer den anden del af historien. Forsøget på at få færre ikke-arbejdsmarkedsparate er ikke lykkedes i Sverige. De har fået nedbragt antallet af førtidspensionister, men der er kommet flere på anden offentlig forsørgelse. Sverige fremstår ikke som nogen solstrålehistorie,« siger Thomas Bredgaard, lektor ved Center for Arbejdsmarkedsforskning på Aalborg Universitet (CARMA), der sammen med Deloitte har udarbejdet rapporten til brug for regeringens Carsten Koch-udvalg. Den svenske arbejdsløshedsprocent på knap otte er trods reformerne ligeledes højere end den danske.
Tidligere på ugen anerkendte Venstre både analysen og sigtet, da DA fremlagde 28 forslag til reformer af bl.a. sygedagpenge, kontanthjælp og mest markant førtidspension, hvor både tildelingsform og ydelsesniveau foreslås lavet om og sænket betydeligt. Sverige blev brugt som forbillede, og kunne faldet i bl.a. antallet af førtidspensionister overføres til Danmark, ville det ifølge DA betyde offentlige besparelser på 60 mia. og et øget arbejdsudbud på 85.000 personer. Men heller ikke forhenværende økonomisk overvismand og formand for Velfærdskommissionen, Torben M. Andersen, ser Sverige som foregangsland:
»Indtil videre har svenskerne ikke fundet en måde, hvor man via sænkelse af de offentlige ydelser har fået væsentligt flere i beskæftigelse. De har sænket ydelserne, og det har haft konsekvenser for fordelingsprofilen,« siger han.
DA fastholder imidlertid, at der vil være en overførbar gevinst, hvis Danmark følger svenskerne. Og organisationen forklarer, at forskellen mellem deres og CARMA’s tal skyldes, at DA bruger OECD-tal for sygefravær og desuden tæller i fuldtidspersoner.
»Det er korrekt, at den svenske arbejdsløshed er højere end den danske. Men det er også korrekt, at der er 30 pct. flere danskere, der bliver forsørget i den arbejdsdygtige alder. Og at vi bruger 50 pct. mere af vores BNP på at forsøge voksne i Danmark,« siger DA-direktør Jørn Neergaard.
Rapporten fra CARMA viser, at der siden 2010 er sket en reduktion i antallet af dagpengemodtagere, antallet af kontanthjælpsmodtagere og mest markant antallet af modtagere af helbredsbetingede ydelser, der bl.a. svarer til den danske førtidspension på 150.000 personer. Sideløbende er der sket en stigning i antallet af sygedagpengemodtagere fra cirka 340.000 personer i 2010 til 506.000 personer i 2013.
»Stigningen er indtrådt fra 2010 og skyldes blandt andet strengere krav for tildeling af førtidspension, der har betydet, at flere personer forbliver i sygedagpengesystemet,« hedder det.
Også svenske nationaløkonomer bekræfter, at de forskellige ydelsesformer hænger sammen, og at det er svært at reformere en ydelse, uden at det får betydning for andre.
»Det er jo sådan, at når man strammer et sted, så søger folk andre steder hen i tryghedssystemet i stedet for at komme i job,« siger professor i økonomi ved Stockholms Universitet, Mårten Palme.
Professor Lars Calmfors, der er tidligere formand for den borgerlige regerings finanspolitiske råd peger desuden på, at uligheden er øget som følge af de svenske reformer, der skulle bekæmpe det såkaldte ’utanförskap’, og som også indbefattede skattelettelser for de lavest lønnede i form af et jobskattefradrag.
»De laveste indkomstgrupper, der er i beskæftigelse, har fået flere penge mellem hænderne i kraft af skattepolitikken. Taberne er de langtidsarbejdsløse, modtagere af sygedagpenge og andre ydelser. Erstatningsniveauerne er forringet, og det har betydet øget fattigdom i de udsatte grupper uden for arbejdsmarkedet,« siger Lars Calmfors og bekræfter hermed en kritik, som DA’s reformforslag også er blevet mødt med herhjemme.
Ifølge Lars Calmfors har svenskerne præsteret en mindre øgning af arbejdsudbuddet på trods af finanskrisen.
»Men det øgede arbejdsudbud har ikke så meget at gøre med reformerne af de offentlige ydelser. Det har formentlig mere med jobskattefradraget at gøre, selv om det også er svært at afgøre, hvor stor rolle det har spillet,« siger Calmfors.
Jørn Neergaard henviser til, at forslaget om sænkning af førtidspensionen med 4.000 kroner om måneden kun er ét blandt 28 forslag.
– Det er klart, at hvis man strammer kravene og sænker ydelserne, så sparer man penge. Men får det folk i arbejde?
»Ja, det er vores bedømmelse, at der kommer flere i job og flere til rådighed på arbejdsmarkedet. Og de 28 forslag skal jo ses i sammenhæng. Den danske ledighed er lav. Men hvis man ser på mennesker uden for arbejdsmarkedet, så bevæger de sig længere og længere væk fra et job. Vi har et system med 20 forskellige ydelsestyper, hvor nogen af de højeste er knyttet til dem, der ligger længst væk fra arbejdsmarkedet, og hvor disse ydelser overstiger de overenskomstmæssige mindstelønninger. Enhver kan sige sig selv, at det har en effekt, at systemet er bygget op på den måde,« siger Jørn Neergaard.
 
 

