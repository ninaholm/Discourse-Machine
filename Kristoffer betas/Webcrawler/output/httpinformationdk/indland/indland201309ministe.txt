I ministerens skygge
Det er helt efter bogen, når departementschefer afstår fra at deltage i interview. Offentligheden har nemlig ikke krav på at vide, hvad de øverste embedsmænd laver, mener ekspert
 
	Jørgen Grønnegaard, professor i statskundskab, Aarhus Universitet


 
	Offentligheden har ikke krav på at kende detaljerne i departementschefernes arbejde. Det mener Jørgen Grønnegaard, professor i statskundskab fra Aarhus Universitet. I over 40 år har han forsket i forholdet mellem politikere og embedsmænd, og han har skrevet flere bøger om departementschefernes rolle, den offentlige forvaltning og embedsværket.

	Topembedsmændenes politiske indflydelse er vokset gennem de seneste år, og Information har derfor bedt samtlige af landets 20 departementschefer om et interview. Men 16 har ikke ønsket at deltage – de fleste med begrundelsen, at det af princip er ministeren, der udtaler sig – og de resterende fire har slet ikke svaret på henvendelserne.

	Ifølge Jørgen Grønnegaard er det »helt reelt og fornuftigt«, når departementscheferne afslår at deltage i et interview af principielle årsager.

	»Det er en god begrundelse, fordi vores system fungerer på den måde, at departementscheferne i dén grad er ministerens mænd og kvinder. Hvis nogen i toppen skal ytre sig i forhold til offentligheden, er det altid ministeren,« siger Jørgen Grønnegaard. Han forklarer, at det er helt essentielt, at »departementscheferne pr. definition optræder i ministerens skygge«.

- Så der er ikke noget mærkeligt i, at vi ikke kan få indblik i departementschefernes arbejde?

	»Nej, det ligger i vores system og i vores tradition.«

- Men der er jo en norm om, at hvis man sidder på en højere embedspost, har man en forpligtigelse til at give offentligheden indsigt i, hvad man arbejder med?

	»Det kunne man da godt argumentere for, men risikoen ved at gøre det ville stadig være, at departementscheferne meget nemt kom til at stå som nogen, der tegnede det ministerielle firma. Og i vores system er det kun ministeren, der gør det.«

	Embedsværket til debat

	I maj i år kom en kortlægning af ministrenes særlige rådgivere. Betænkningen viste blandt andet, at de særlige rådgiveres opgaver har ændret sig betydeligt siden det seneste serviceeftersyn i 2004, hvor der var en overvægt af presseopgaver. I dag er rådgivningen præget af strategisk kommunikationsrådgivning, og de mere regulære presseopgaver er overtaget af kommunikationsfolk. I analysen giver stort set alle ministre – med skiftende partifarve – udtryk for, at de meget tilfredse med systemet.

	»Der er efter min bedste overbevisning heller ikke grundlag for at mene andet,« siger Jørgen Grønnegaard.

- Hvordan sikrer man, at departementschefen ikke bliver for politisk, men forholder sig neutralt?

	»Det er netop deri, det vanskelige består. På den ene side er der balancen mellem politisk-taktisk rådgivning og på den anden side den faglige rådgivning. Og de to ting er flettet så meget sammen, at det er meget, meget svært at diskutere, om det er blevet trukket så langt i den politisk-taktiske retning, at det rent faglige forsvinder. Hvis departementscheferne ville stille op til interview, ville de fortælle dig, at der aldrig er noget at komme efter i forhold til det faglige niveau. At der aldrig er leveret forkerte tal osv. Det kan de lire et helt salmevers af om.«

- Netop derfor må departementscheferne vel siges at være langt inde i beslutningsprocesserne?

	»Det er jo ikke sådan, at der er et bestemt datagrundlag for en eller anden politisk beslutning, ministeren tager. Argumenterne kan altid diskuteres. Og i den sammenhæng er det væsentligt at holde fast i, at departementschefen har to opgaver: På den ene side at bakke sin minister op i de valg, vedkommende tager, og på den side at gøre ministeren opmærksom på, hvis han eller hun er ved at komme lidt langt ud.«

- Hvor langt vil du vurdere, at loyaliteten går i de tilfælde?

	»Der er en tidligere departementschef, som har sagt, at ’jeg kan ikke forhindre ministeren i at lave noget lort, men jeg kan i hvert fald råbe op, når han gør det’. Og det indkredser meget fint arbejdsrollen.«

	Tørlagt maskinrum

	Departementscheferne har tre hovedopgaver: Ud over at give ministeren faglig rådgivning og sørge for et kvalificeret beslutningsgrundlag, skal departementschefen også give politisk rådgivning. Og endelig skal det administrative system så at sige ’smøres’, fordi et ministerium i nogle tilfælde har op til flere styrelser og op til flere tusind ansatte under sig. Men Jørgen Grønnegaard hæfter sig ved, at netop denne arbejdsopgave ofte risikerer at drukne:

	»Det politiske system er blevet sådan, at livet i den politiske top er blevet så hektisk, at utrolig meget af departementschefernes tid går med at bistå og rådgive ministeren. Og det kan jo så betyde, at de uforvarende kommet til at nedprioritere smøringen af maskineriet.«

- Jeg kommer til at tænke på Skatteministeriets sager ...

	»Det, der er foregået omkring SKAT, er måske det bedste eksempel. Du kan også sige, at det, der foregik ovre i Klimaministeriet, er et eksempel. Der var det måske også samspillet mellem systemet i form af departementschefen og så en meget glat og opportunistisk minister, der gjorde udslaget,« siger Jørgen Grønnegaard.

Se også Databloggen: Så meget udtaler departementscheferne sig i danske medier (afsløring: ikke ret meget)

