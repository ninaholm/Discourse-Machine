Nu vil SF til at lytte til medlemmerne
Landsledelsen i SF lægger i en ny arbejdsplan op til øget inddragelse af partiets medlemmer i politikudviklingen


 Mens SF rasler ned i meningsmålingerne, lægger partiets top nu op til en langt højere grad af medlemsinddragelse. I en ny arbejdsplan foreslår partiets landsledelse, at landsmødet til april godkender, at medlemsdemokratiet i partiet styrkes. Det skal blandt andet ske gennem flere dialogmøder, hvor politikken skal diskuteres og udvikles.
»Vi har en lang tradition for at inddrage medlemmerne i politikudviklingen. Vi har en flad struktur. Vi har haft en lang periode med valgkamp og regeringsdannelse. Det varede jo ikke kun de tre uger, der var valgkamp. Det var både en lang periode før og efter. Derfor skal vi nu sætte fut i politikudviklingen, mens vi er i regering,« fortæller Meta Fuglsang, næstformand i SF.
Ifølge Meta Fuglsang skal den kommende tids debat i SF bruges til at skærpe den politiske profil frem mod kommunalvalget i 2013 og Europa-parlamentsvalget i 2014.
»Vi skal have lavet grundarbejdet, som kan være svært at lave, når man fører valgkamp. Vi har mange dygtige og vidende medlemmer, som vi gerne vil have engageret,« siger Meta Fuglsang.
Gennem de seneste par år har de kritiske dele af SF’s bagland ofte luftet deres frustration over den topstyring, de mener, er opstået i partiet. Men Meta Fuglsang forsikrer, at det ikke er på grund af kritikken, at ledelsen nu vil lytte til medlemmernes ideer.
»Vi gør det ikke for at imødekomme den kritik, der har været, men jeg tror, at kritikken vil forstumme, når vi sætter gang i de konkrete initiativer. Det er klart, at når der har været kritik, så er vi ekstra fokuserede på at fortælle, hvordan vi vil arbejde med partiet, så kritikken forhåbentlig lægger sig ned,« siger Meta Fuglsang.
Tæt på medlemmerne
Der kan være mange gode grunde til, at SF nu ønsker at inddrage medlemmerne i politikudviklingen. Professor og valgforsker ved Københavns Universitet, Kasper Møller Hansen, har et bud:
»Villy Søvndal har flyttet partiet længere mod højre og til at være mere positivt omkring EU-samarbejdet, så der er en god grund til at trække medlemmerne endnu tættere ind til sig, så man sikrer sig, at de er ambassadører for partiet,« siger Kasper Møller Hansen.
Lars Bille, lektor i statskundskab ved Københavns Universitet, ser også SF’s nye position som regeringsparti som en væsentlig årsag til, at partiets top nu vender fokus mod baglandet.
»SF’s situation er ny. Partiet er for første gang i regering, og derfor er det meget naturligt, at de har behov for at inddrage medlemmerne i forhold til den rolle, partiet har nu,« siger han.
En tredje årsag kunne være, at SF gennem de seneste år er raslet ned i meningsmålingerne. Forleden stod SF i Jyllands-Posten til at få 6,1 procent af stemmerne. Det er den dårligste måling siden marts 2005, hvor Villy Søvndal var ved at overtage formandsposten efter Holger K. Nielsen. En tilsvarende måling i Berlingske gav SF 6,6 procent af stemmerne, hvilket svarer til en tilbagegang på fire mandater i forhold til valgresultatet for et halvt år siden. Uanset årsagen er det på tide, at ledelsen i SF begynder at lytte til medlemmerne. Det mener det tidligere folketingsmedlem Pernille Frahm i hvert fald.
»Ledelsen ved godt, at den er gal. Medlemmerne er virkelig trætte af at blive kostet rundt og få at vide, at nu mener SF det modsatte af, hvad vi mente i går. I det nye udkast til principprogram bliver SF beskrevet, som en slags overordnet, der sidder og kommanderer nedad i systemet. Det er noget underligt noget. Derfor er det fint, hvis ledelsen nu ønsker at høre, hvad medlemmerne mener. Bare de så også reelt har lyst til at lytte,« siger Pernille Frahm.
Hun er godt klar over, at SF efter folketingsvalget har fået en ny rolle på Christiansborg, og det forpligter partiet i højere grad, end man har været vant til, mener hun.
»Selvfølgelig kan man ikke undgå top-down-effekten, hvis man vil magten. Men balancegangen er fin, fordi der er nødt til at blive lyttet til baglandet i et parti som SF,« siger Pernille Frahm
Hun får opbakning fra Trine Pertou Mach, som er medlem af SF’s landsledelse.
»Det er nødvendligt, at vi får en større grad af medlemsindflydelse i SF. Det har været en af vores største udfordringer i de forgangne år. Det har ikke været prioriteret ordentligt. Men det er pinedød nødvendigt, når vi nu sidder i regering,« siger Trine Partou Mach, der ser det som SF’s mulighed for igen at få gang i græsrødderne i partiet.
»Vi har brug for at få knyttet partiet sammen igen. Der skal skabes en nærhed mellem de enkelte dele af partiet – både geografisk og organisatorisk. Det er en genstart af SF og vores partidemokrati,« siger Trine Pertou Mach.
I sidste uge lancerede Socialdemokraterne deres debatoplæg ’Danmark 2032’, hvor partiet frem mod dets kongres i september vil diskutere, hvordan velfærdsstaten skal se ud om 20 år.
Så omfattende er SF’s arbejdsplan for de kommende år ikke, men ifølge Meta Fuglsang er SF ikke parat til at sætte alt i spil, sådan som Socialdemokraterne gør.
»Når vi sidder i regering, er vi selvfølgelig med, hvor tingene sker. Men det er jo ikke automatisk i regeringen, at politikudviklingen sker. Hos SF er det opfattelsen, at politikudviklingen gerne skal ske decentralt – der hvor medlemmerne er. Nu diskuterer vi sammen med medlemmerne, og så ser vi, hvad det fører til,« siger hun.

