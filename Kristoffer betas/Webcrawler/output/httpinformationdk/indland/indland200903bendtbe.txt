Bendt betændt
Det borgerlige Danmark forfærdes over motorcyklistens forbrydelser
Daværende økonomi- og erhvervsminister Bendtsen (K) reklamerede for en motorcykel, som han siden købte med klækkelig rabat fra forhandler Jens Winther, som Bendtsen ikke som bankminister greb ind over for, da Jens Winther var formand for Roskilde Bank, og millionerne fossede.

Chok på chok rammer det lovlydige borgerlige Danmark. Først fastslog Ombudsmanden, at det var fy-fy, da økonomi- og erhvervsminister Bendt Bendtsens embedsmænd forfuskede hans mødekalender, så det kom til at se ud, som om Bendtsens brug af ministerbilen var til officielle formål, mens den i virkeligheden var til tant og fjas.Så afsløredes det, at Bendt Bendtsen i mindst 33 tilfælde havde ladet erhvervslivet smøre ham med eksklusive jagt- og golfture - til en samlet værdi af mindst en kvart million gode danske ubeskattede kroner.De gavmilde værter erklærede samstemmende, at der intet sagligt politisk indhold var i turene. Noget uheldigt, for mange af dem var blandt dem, som ministeriet i kørselssagen havde omfaktureret til ministerens embedspligt.Og værre skulle det blive. Just hjemkommen fra en af sine rejser havde Bendtsen stået i København og manglet sit jagtgevær til en ny sviptur, hvorfor han havde sendt sin ministerchauffør over til Fyn, hvor fru Bendtsen havde udleveret skyderen. Nu står både hr. og fru Bendtsen og chaufføren i risiko for at blive tiltalt for noget i retning af illegal våbentransport. Bendtsen har sagt be-be, men vil det opbløde lovens stærke arm?Nye rædslerNy retsskandale var afsløringen af, at Bendtsen på en messe i Bella Centeret havde reklameret for en motorcykel, som han købte med klækkelig rabat fra forhandleren, Jens Winther, som Bendtsen ikke greb ind over for i sin egenskab af bankminister, da Winther var formand for Roskilde Bank, og millionerne fossede.Nej, nej, nej! Kan bandekriminalitet virkelig begås af bare én motorcyklist? Jo, jo, jo. Rædslerne vil ingen ende tage. Bendt Bendtsen har taget imod dyrt og ubeskattet biludlån fra en forhandler, som Bendtsen sidenhen under megen offentlighed personligt valgte at købe sin meget dyre ministerbil af. Hjælp, hjælp.For Bendtsen har også taget imod nedsat husleje på i alt skattefri 200.000 kr. for de år, hvor han beboede en københavnsk lejebolig, som det store boligfirma Jeudan generøst stillede til rådighed for ham. Han endte med at stryge yderligere en kvart million, da lejligheden blev omdannet til andelsbolig.Kan borgerlige vælgere holde til mere?Det bliver de nødt til. Det er netop kommet frem, at beskæftigelsesminister Claus Hjort Frederiksen (V) og hans partifælle, udenrigsordfører Søren Pind, har tiltusket sig en Shell-betalt rejse til Belgien for at se på motorsportsløb.I embeds medfør. Naturligvis, naturligvis.
