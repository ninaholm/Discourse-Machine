Løkke sikrer sig støtte
Venstres folketings-grupper bakker op om partiets formand


 
	Efter flere dage med voldsom kritik fra baglandet for tøjkøb og ferierejser betalt af partikassen fik Lars Løkke Rasmussen i går opbakning fra medlemmerne af Venstres folketingsgruppe ved et gruppemøde på Christiansborg.

	Dermed tog Løkke et vigtigt skridt i forsøget på at samle partiet og baglandet bag sig igen. I aftes mødtes han med Venstres forretningsudvalg, hvor flere medlemmer også har været kritisk indstillede over for partiets brug af penge på formanden, men mødet var ikke afsluttet ved redaktionens slutning.

	Efter gruppemødet siger Lars Løkke Rasmussen til pressen:

	»Gruppemødet i dag vil gå over i min egen historiebog. Det var et fantastisk møde, og jeg blev dybt rørt over alle de tilkendegivelser, jeg fik.«

	Lars Løkke Rasmussen sagde mandag, at han har betalt den skat, han skulle, og at der ikke er grund til at indberette mere til Skat i sagen om tøj for 152.000 kroner og en ferierejse for 11.000 kroner.

	Over for offentligheden har Lars Løkke Rasmussen dog fortsat ikke svaret på en række konkrete spørgsmål i sagen.

	Efter gruppemødet og spørgetimen i Folketinget undlod han at svare på, om han overhovedet har betalt noget i skat. Eller om han mener, at der ikke er grund til at betale skat af goderne, som flere skatteeksperter ellers har påpeget. Lars Løkke Rasmussen har heller ikke oplyst, hvor meget han har betalt tilbage til Venstres partikasse for tøjet og ferierejsen. Dermed er det fortsat uklart, hvor meget af regningen der er endt hos Venstres medlemmer.

	Over for Jyllands-Posten bekræfter medlem af Venstres forretningsudvalg Peter Gæmelke opsigtvækkende, at Venstre ikke har styr på, om alle personalegoder er indberettet til skattevæsnet efter reglerne i tiden før 2012.

	Det vil sige i den periode, hvor V-formand Lars Løkke Rasmussen har fået betalt tøj og flybilletter til Mallorca med hustru og søn.

	Til Jyllands-Posten siger Peter Gæmelke i går:

	»Venstre er i fuld gang med at afklare, om partiet har foretaget korrekte indberetninger af de personalegoder, der er udbetalt i Venstres organisation, siger Peter Gæmelke og tilføjer: »Der er ingen tvivl om, at fra 2012 og fremad er alt indberettet. Der er tvivl om det, der ligger forud.«

	Ifølge Gæmelke hænger usikkerheden sammen med, at Venstre i januar 2012 ansatte en ny partisekretær, hvis hovedopgave var at rydde op i partiorganisationen.

