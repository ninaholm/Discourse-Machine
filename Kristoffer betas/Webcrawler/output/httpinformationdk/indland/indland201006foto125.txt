Foto: 1.250 gik med i sort blok
Ifølge et lysforstærket foto var der 1.250 deltagere i sort blok ved klimademonstrationen i december, sagde Kammeradvokaten i går. Billedet er manipuleret, lød det fra forsvarerne


 Kammeradvokaten fremlagde i går under COP 15-retssagen et helikopterfoto, der viser et udsnit af den store klimademonstration den 12. december 2009. Billedet er taget kl. 15.23, dvs. godt to minutter før politiet gennemførte en masseanholdelse af over 900 demonstranter på én gang.
På helikopterbilledet ses flere rækker af demonstranter umiddelbart før, de kommer til Amagerbrogade, hvor masseanholdelsen fandt sted. Hovedparten af demonstranterne på billedet er ifølge politiet deltagere i den sorte blok. De ser ud som mørke prikker på billedet. Hver enkelt sort prik på billedet er markeret med en rød prik, og ved at tælle alle de røde prikker har Kammeradvokaten regnet ud, at der mindst var 1.250 deltagere i den sorte blok.
Et afgørende spørgsmål
Når Kammeradvokaten den 7. juni, altså midt under den igangværende retssag, får Københavns Politi til, med hjælp fra et privat firma til at udvælge og teknisk forbedre et foto, der er egnet til at vise antallet af deltagere i den sorte blok, har det en særlig forklaring. Som det er fremgået af Informations dækning af sagen, har Kammeradvokaten allerede erkendt, at man ikke kan løfte et individuelt bevis mod hver enkelt masseanholdt den 12. december for at være en trussel mod den offentlige orden.
Men Kammeradvokaten har ikke ønsket at sætte tal på, hvor mange der blev 'uretfærdigt' masseanholdt, fordi de ikke havde noget at gøre med den sorte blok.
Flere steder i politiets materiale fra de betjente, der var tæt på begivenhederne, og som er fremlagt i retten, bliver den sorte blok anslået til at udgøre 2-300 deltagere, men ifølge det nye foto har der altså været mindst fire gange så mange.
Det giver sig selv, at der er betydelig forskel på, om politiet med sin knibtangsmanøvre kl. 15.26 administrativt tilbageholder 6-700 uskyldige ud af godt 900 anholdte, eller om antallet af demonstranter, der ikke havde noget med sort blok at gøre, var betydeligt lavere.
»Kvaliteten af billedet er forbedret, men der er stadig en lille usikkerhed,« understregede Mikkel Holm Nielsen fra Kammeradvokaten, da han gennemgik billedet med de 1.250 røde prikker, som politiet har opdelt i syv zoner. For, som Holm Nielsen bemærkede, »det er svært at se alle personer i tætte grupper.«
Fremlæggelsen af fotoet, der fik bilagsnummer 12AP, fik de beskikkede advokater til at protestere, og det udviklede sig til et længere mundhuggeri: »Er det et bevis? Vil man gøre gældende, at den sorte blok var 1.250 personer?« spurgte advokat Christian Dahlager formelt.
»Det er et papir,« svarede retsformanden Anne Grete Stokholm spidst.
Dahlager: »På mine klienters vegne er jeg nødt at sige, at det er uegnet.«
»Politiet er den sagsøgte, og sagsøgte må fremlægge, hvad man vil. Det er op til retten at afgøre bevisværdien,« sagde Benedicte Galbo fra Kammeradvokaten.
»Enten må papiret ud af sagen, eller også må vi have alle oplysninger frem,« sagde advokat Knud Foldschack, mens advokat Hanne Reumert var sarkastisk: »En af mine klienter havde en rød hue på. Hvordan skal jeg nu finde hende?«
»Det er mere eller mindre en angivelse af, hvem der er i sort blok,« mente Galbo.
Efter et møde enedes advokaterne om, at bilaget ikke kunne indgå i sagen. Og at de ville have en erklæring om, hvad der er gjort, og hvordan firmaet har hjulpet politiet med at forbedre billedet.
At det kan være svært at udpege, hvem der skal medregnes sort blok, kom også frem under afhøring af Bent Olsen fra Københavns Politi. Under topmødet havde han ansvar for »ekstremistdelen«, som han sagde, inden han rettede det til: »Altså ngo-delen.«
Olsen blandede venstrefløj, Ungdomshuset, græsrodsbevægelser, autonome, sort blok, påklædning og piercing rundt i én pærevælling, når han blev udfrittet af advokaterne om, hvordan politiet definerede 'autonome'.
»Det er sådan et politibegreb, vi bruger,« endte han med at sige.
Næste retsmøde er i morgen.


