SF: Skoleledere skal have hals- og håndsret over lærerne
SF vil give skolelederne større magt over lærerne og klæde dem bedre på til at gennemføre skolereformens faglige forandringer. Men der er ikke brug for flere lederkurser, der er brug for en kulturændring, siger forskere og skoleledere
Sara Olsvig.


 Det kræver en markant ændring af skolelederens rolle, hvis de faglige tiltag i regeringens skolereform skal føres ud i livet. Lederne skal simpelthen have mere magt til at blande sig i lærerens arbejde, siger SF’s børne- og undervisningsordfører, Pernille Vigsø Bagge:
»Lederen skal have hals- og håndsret over lærerne og deres funktioner på skolen, og lederen skal følge nøje med i, hvilke mål der arbejdes efter, og hvordan de mål bliver overholdt.« I denne uge afdækkede to nye internationale rapporter, at kun seks pct. af de danske skoleledere bruger megen tid på at følge lærernes implementering af mål. Men i sin nye reform lægger regeringen langt større ansvar over på lederne, og derfor er der også sat 60 millioner kroner af til at løfte ledernes kompetencer, siger Pernille Vigsø Bagge.
»De 60 millioner handler ikke om, at lederne skal tage et eller andet diplomkursus. Det handler om at udstikke en pædagogisk og en faglig kurs, som så bliver fulgt,« siger hun.
At skolelederen har fokus på faglighed bliver ekstremt vigtigt med den nye reform, vurderer seniorforsker Jan Mejding, Aarhus Universitet, der har været med til at lave den danske del af den ene af de nye rapporter, PIRLS 2011. Han peger også på, at man i andre sammenhænge har påvist, at det faktisk er muligt for den engagerede skoleleder at få ændret holdningen på lærerværelset til faglige emner.
»Det at have en dygtig faglig ledelse i spidsen for en skole er vi ret sikre på, betyder noget,« siger Jan Mejding.
Ledere glæder sig
Men nogle lærere er ikke vant til at skulle i dialog med lederne om deres pædagogiske praksis. Og nogle ledere har haft for lidt fokus på, hvordan de helt konkret kommer tæt på den pædagogiske praksis, mener ph.d. Andreas Rasch-Christensen, der er forsknings- og udviklingschef på VIA University College.
»Det er svært at uddanne sig til. Så frem for at investere en masse penge i formel efteruddannelse, er det et spørgsmål om at understøtte lederne tættere på praksis. Det tror jeg, giver mere,« siger han og foreslår skoleledernetværk og mentorer, der kan tage ud på den enkelte skole.
Samtidig skal man skabe nogle flere fagpersoner, som kan tage en del af slæbet, siger Andreas Rasch-Christensen. For én skoleleder kan ikke klare alle opgaver alene. Indtil nu har skolelederne haft klare regler for, hvordan man skal lede og fordele arbejdet. Men hvis Kommunernes Landsforening får overenskomstkravet igennem om at ophæve den centrale regulering af lærernes arbejdstid, bliver det op til skolelederne at gøre det selv. Det er en stor opgave, men der er rigtig mange skoleledere, der glæder sig til den, siger formand for Skolelederforeningen Anders Balle.
»Jeg kan da godt være bekymret for, om vi har den fornødne ledelseskraft i skolen. Både hvad angår mandskab og kompetencer. Jeg vil tale med ministeriet om, hvad der skal til, og hvordan de 60 millioner kroner bruges bedst,« siger han og nævner ledelsesudviklingskonsulenter som en mulighed.
»En væsentlig del af pengene skal i spil ude på skolerne, så lederne kan sparre med hinanden om ledelsesudøvelse, også på tværs af skolerne. Vi skal blive bedre til at lære af hinanden,« siger Anders Balle.
Pernille Vigsø Bagge medgiver, at efteruddannelse af skolelederne ikke er nok til at ruste skolelederne til de nye opgaver: »Det er en kulturændring og en strukturændring. Penge alene kan ikke ændre på de her forhold.«

