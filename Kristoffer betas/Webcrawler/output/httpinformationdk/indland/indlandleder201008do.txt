Dømmesyge
Al erfaring, dansk og international, siger, at sammenhængen mellem strafferammer og forbrydelse nærmest er modsat af, hvad dømmesyge politikere hævder


 Choktal fremkom forleden om kriminaliteten i Danmark. Ikke om, at forbrydelsernes antal er stigende, lykkeligvis. Det har været faldende i årevis og er nede på samme niveau som for et kvart århundred siden.
Næh, choktallet er på sin vis endnu mere foruroligende. Hør blot: Justitsministeriet har lavet en opgørelse, der viser, at VK-regeringen har hævet lovens rammer for straf 47 gange. I flere tilfælde er straffene blevet både to- og firedoblet i ét hug.
Mest drabelig er skærpelsen af straf for ikke at redde nogen i nød. Den blev i 2004 ottedoblet fra tre måneders til to års fængsel. Ironisk nok en straf, som Brian Mikkelsen (K) i sin justitsministertid var bekymrende tæt ved at påkøre som privatbilist.
DUM OG TOM symbolpolitik er straffeskærpelserne. Danske domstole idømmer nu 25 procent mere opholdstid i fængsel end før stramningerne.
Men al erfaring, dansk og international, siger, at sammenhængen mellem strafferammer og forbrydelse nærmest er modsat af, hvad dømmesyge politikere hævder. Eksempelvis: Et land som Finland har valgt den humane linje i straffepolitikken. USA har valgt den drakoniske.
Det har givet følgende erfaring: Vi kan halvere strafmængden, uden at kriminaliteten stiger. Og vi kan fordoble strafmængden, uden at kriminaliteten falder. Finland beviser det første; USA det andet.
TIL GENGÆLD er det entydigt, at folk ikke bliver bedre mennesker af at sidde i fængsel. De bliver forråede, har deres fremtidsudsigter ødelagt og erhverver nye kriminelle færdigheder fra deres medfanger.
I sin justitsministertid søgte Lene Espersen (K) nærmest at overgå Dansk Folkeparti i straffehysteri. Det satte VK på et vildspor, som S - med SF i hælene - nu løber med på. Resultatet er uværdigt. Hvornår indfinder besindelsen sig? 				             

