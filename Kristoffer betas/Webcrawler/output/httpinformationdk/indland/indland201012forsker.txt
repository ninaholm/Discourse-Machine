Forskere: Aktiveringspolitik hviler på et tyndt grundlag
Der findes ingen sikker viden om, hvilke typer aktivering, der virker for de svageste ledige. Vi risikerer at tabe dem på gulvet, hvis vi ikke holder dem i gang, siger økonomisk vismand. Flere organisationer frygter, at den nye beskæftigelsesaftale vil forringe indsatsen


 Staten og kommunerne bruger hvert år milliarder på at aktivere langvarigt ledige og sygedagpengemodtagere. Alligevel findes der ingen sikker viden om, hvilke former for aktivering, der får folk tilbage i arbejde.
Alene til aktivering af de ikke-arbejdsmarkedsparate kontanthjælpsmodtagere var de samlede offentlige udgifter sidste år 2,3 milliarder kroner, og samlet set havde de ikke den store effekt. Men derfor kan der godt være nogle af kommunernes  instrumenter, der virker, påpeger økonomisk vismand Michael Rosholm, der er professor i arbejdsmarkedspolitik ved Aarhus Universitet.
»Der er helt klart et potentiale for at lave en mere målrettet indsats, og det bør der helt sikkert forskes mere i. I mange år har fokus i arbejdsmarkedspolitikken været på at høste de lavthængende frugter først, hvor der er de største gevinster,« siger Michael Rosholm.
Derfor er der overhængende fare for, at den nye lov om en aktiv beskæftigelsesindsats vil ramme de svageste på arbejdsmarkedet. Det frygter flere organisationer. Rådet for Socialt Udsatte påpeger i sit høringssvar til lovforslaget, at der med loven spares 1,1 mia. kr. væk på området, selv om der også har været gode projekter, der har hjulpet udsatte borgere.
»Denne finansieringskilde til godt socialt arbejde fjernes nu, uden at der er overvejelser over, hvad der skal komme i stedet,« skriver formand Jann Sjursen i høringssvaret.
Loven er lavet på et tyndt grundlag, mener direktør Jørgen Kilsgaard fra det private rådgivningscenter KIApro, der har specialiseret sig i at hjælpe sygemeldte tilbage i arbejde.
»Der er enorm brug for praksisorienteret forskning på det her område, fordi vi har ikke nær den viden om, hvad der virker for hvem hvornår,« siger Jørgen Kilsgaard.
Kom i gang
Også arbejdsgiverorganisationerne DA, Lederne og SALA opfordrer i deres høringssvar beskæftigelsesministeriet til at komme i gang med at undersøge, hvilke typer indsatser, der virker over for de forskellige grupper af ledige.
Man har brugt meget tid på at undersøge, hvad der virker for de nyledige, men der mangler viden om, hvordan man får de langvarige kontanthjælpsmodtagere og sygemeldte i arbejde, siger professor i arbejdsmarkedsøkonomi Michael Svarer fra Aarhus Universitet.
»Man har prøvet en del forskellige ting, men der er ikke lavet et særligt stort evalueringsarbejde,« siger Michael Svarer.
Det, der virker for de ledige i A-kasse, virker ikke over for de langvarige ledige og sygedagpengemodtagerne, og derfor må man prøve andre muligheder af, vurderer professor Michael Rosholm.
»Det er meget vigtigt at bevare kontakten til dem, der er længere væk fra arbejdsmarkedet. Ellers risikerer man at tabe de mennesker på gulvet, så de aldrig kommer i arbejde igen,« siger Michael Rosholm.
Både han og Michael Svarer ser flere indikationer på, at aktivering er med til at fastholde de tunge grupper på arbejdsmarkedet. Derfor kan den nye beskæftigelsesaftale få en direkte negativ effekt, da der efter alt at dømme vil blive aktiveret færre og i mindre omfang.
Det samme frygter Dansk Socialrådgiverforening, der i sit høringssvar har påpeget, at kommunerne bliver straffet økonomisk for at prioritere dem, der er længst fra arbejdsmarkedet.
Ud i virkeligheden
For første gang opfordrer Kommunernes Landsforening (KL) nu også til, at man får mere viden på området. Konkret foreslår KL, at man tager penge fra de lokale beskæftigelsesråd til at lave lokale forsøg for forskellige grupper af ledige.
Men de færreste kommuner har råd til at have specialister inden for alle områder, og derfor kan man med fordel samle forskningen i større centre, der arbejdet tæt sammen med jobcentrene, siger direktør Jørgen Kilsgaard fra KIApro.
»Forskningen nu foregår ét sted, på universiteterne, hvor der ingen forbindelse er til praksis. Derfor ser vi noget forskning, som slet ikke er relevant for praksis, eller som ikke bliver overført til praksis. Vi er nødt til at komme ud og udvikle forskningen der, hvor praksis er,« siger Jørgen Kilsgaard.
Den nye lov lægger op til bevidstløs virksomhedsrettet aktivering for alle, og derfor ville det være glimrende at udvikle nye metoder, mener arbejdsmarkedsordfører for Socialdemokraterne Torben Hansen.
»Jeg har talt med mange dygtige jobcenter-rådgivere, som har en klar fornemmelse af, hvad der virker. Det ville være godt at få den viden samlet og bygget noget forskning oven på,« siger Torben Hansen.
Beskæftigelsesminister Inger Støjberg (V) skriver i et mailsvar, at man arbejder  systematisk på hele tiden at forbedre indsatsen.
»Vi har løbende lavet forsøg og projekter for at undersøge, hvordan vi bedst hjælper ledige i job. Så jeg mener simpelthen ikke, at man kan skyde os i skoene, at vi ikke har undersøgt, hvad der virker. At de fleste undersøgelser så peger i retning af, at ledige skal ud i virksomhederne, det kan jeg jo altså ikke styre,« skriver Inger Støjberg.


