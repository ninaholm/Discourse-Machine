Ingen barsel til enlige småbørnsfædre
Hvis et forældrepar går fra hinanden mens deres barn er spæd, kan faren kun få lov til at gå på barsel, hvis moderen tillader det. Løsningen er øremærket barsel til faren, mener opposition og eksperter. Men regeringen afviser
Regeringen afviser fortsat at øremærke barsel til mænd. Det ville ellers sikre skilte småbørnsfædre ret til barselsorlov.


 Fædre kan kun holde barsel på morens nåde, hvis deres forhold går i stykker, mens barnet er spæd. 
Det fremgår af en artikel, som Information bringer i dag (Sektion 2, side 8-9) i dag bringer med Søren, hvis forhold til sit barns mor stoppede, da barnet kun var én måned gammel. 
"Moren var interesseret i at begrænse vores samvær mest muligt. Jeg kunne bare se passivt til, at moren tog al den lønnede barsel," lyder det fra Søren, der, her et år efter barnet blev født, stadig ikke har fået lov til at holde barsel trods adskillige henvendelser til myndighederne.
Foreningen Far kender til flere andre eksempler på, at fædre til babyer kommer i klemme, hvis forholdet til moren går i stykker. 
Derfor har foreningen foreslået, at man indfører den såkaldt islandske model, hvor en tredjedel af barslen er reserveret til henholdsvis moren, faren og til fælles brug - uanset om forældrene bor sammen.
"Til at begynde med skal man give faderen ret til at holde barsel. Dernæst skal man sikre, at Statsforvaltningen tildeler faren samvær til at holde barsel," siger Kristian Ørmen, der er næstformand i Foreningen Far. 
Han peger på, at en barsel ikke behøver at være sammenhængende - for eksempel kan barnet være hos faren tre dage om ugen. 
"Ligesom det er synd for barnet, hvis det ikke ser faren, er det selvfølgelig også synd for barnet, hvis det ikke ser moren," siger Kristian Ørmen, der beklager, at man ikke i den nye forældreansvarslov har kigget på hele problemstillingen om barsel til fædre, "når nu politikerne ellers her viser deres holdninger og intentioner om børns ret til begge forældre."
Flertal for øremærkning
Chefspykolog Svend Aage Madsen fra Rigshospitalet peger også på øremærket barsel til mændene som den rette metode til at sikre fædre som Søren tilstrækkelig barsel:
"Det er afgørende, at der er en særlig kvote til fædre. Men det er også vigtigt, at man kan lægge den på mange forskellige tidspunkter," siger han.
Yderligere støtte til forslaget kommer fra lederen af Center for Ligestillingsforskning på RUC, Karen Sjørup. 
"Som det er nu, er det enormt meget beroende på, at man har en gensidig aftale. Og det er jo dér, at en person som Søren kommer i klemme," siger hun. 
For tilhængere af øremærket barsel til mænd lysner det. 
På Christiansborg tegner der sig nemlig et flertal for forslaget, da en samlet opposition, samt Ny Alliance og løsgænger Pia Christmas-Møller bakker op om ideen. 
Men regeringspartierne er stadig skeptiske over for at reservere barsel til mænd: "Familiestyrelsen har ikke haft en eneste henvendelse om dette her. Det signalerer, at det ikke er et stort problem. Men det må vi jo se på, når loven skal revideres," siger Ellen Trane Nørby, ligestillingsordfører for Venstre.
De konservative vil gerne være med til at nedsætte en ligestillingskommission, som blandt andet kan komme med bud på at få løst problemer som disse. 
"Men vi mener fortsat, at det skal være op til den enkelte familie at tilrettelægge deres barsel mest hensigtsmæssigt," siger ligestillingsordfører Helle Sjelle (K). 


