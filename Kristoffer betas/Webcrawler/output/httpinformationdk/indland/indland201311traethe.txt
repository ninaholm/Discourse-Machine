Trætheden omkring Lars Løkke breder sig
Trætheden over Lars Løkke Rasmussens evne til at rage problemer til sig breder sig blandt Venstre-kolleger og den øvrige del af den borgerlige opposition


 
	Formanden har talt. Der er intet at tilføje,« skrev Venstres udenrigsordfører Søren Pind, forleden på Twitter, da en bruger efterlyste hans opbakning til Lars Løkke Rasmussen. Det skete, efter at oppositionens leder havde forklaret sine upræcise udtalelser om, hvornår han havde modtaget diæter for godt 9.000 kroner fra klimaorganisationen Global Green Growth Institute (GGGI) med, at han huskede forkert.

	Nu er Lars Løkke Rasmussen og dennes revisorer bedst kvalificerede til at udtale sig om den tidligere statsministers selvangivelse for 2012, men alligevel er det opsigtsvækkende, at den offentlige opbakning fra partifæller og kollegerne i blå blok til Lars Løkke Rasmussen har været ikkeeksisterende i de seneste dage, efter at de nye oplysninger om hans diæter kom frem.

	Hverken de sædvanlige, loyale partifæller, som i halvandet døgn forsvarede formandens manglende muligheder for at offentliggøre rejsebilag, eller formandskollegerne fra de øvrige partier i blå blok har denne gang haft lyst til at stille sig op foran mediernes mikrofoner og udtrykke opbakning til Venstres leder.

	Risikoen for, at der kommer nyt frem, er ganske enkelt for stor.

	Efter Lars Løkke Rasmussens fire timer lange pressemøde var det Venstretoppens håb, at alle oplysninger var kommet frem, og Lars Løkke Rasmussen brugte selv en del af sin taletid på pressemødet på at lede journalisterne på sporet af interessante bilag, der blandt andet omhandlede hans datters rejse fra USA over Brasilien til Danmark samt en opgradering af hans hustrus billetfra businessclass til første klasse, så han ikke kunne beskyldes for at skjule noget.

	Alligevel er han endnu engang havnet i uklarheder, fordi han på pressemødet afviste at have modtaget diæter i 2012, selv om bilagene dokumenterer noget andet.

	Det har skabt stor træthed over Lars Løkke Rasmussens uheldige evne til at fjerne fokus fra politik blandt hans allierede. Og usikkerheden omkring, hvorvidt alt nu også er lagt frem, gør, at det er partiformanden selv, der er nødt til at svare på pressens spørgsmål.

	Ingen andre kandidater

	I går var blå bloks partiledere til deres ugentlige koordineringsmøde på Lars Løkke Rasmussens kontor. Her var hverken Lars Barfoed (K) eller Anders Samuelsen (LA) interesserede i at bidrage med hverken opbakning til eller kritik af Venstres leder, mens Dansk Folkepartis Kristian Thulesen Dahl nøjedes med at konstatere, at det nu var tid til at komme videre fra at diskutere bilag til at diskutere politik.

	Fælles for dem alle er dog, at de har indgået et skæbnefællesskab med Lars Løkke Rasmussen.

	Blå blok har ingen anden troværdig kandidat til statsministerposten end Venstre-formanden, og Lars Løkke Rasmussen er tilsyneladende særdeles bevidst om, at det er en alvorlig sag, han er havnet i.

	Derfor må han også selv redegøre for forløbet.

	Helt alene i verden behøver Lars Løkke Rasmussen dog ikke frygte, at han bliver lige med det samme. For Søren Pind uddybede sin udmelding på et andet socialt medie, Facebook:

	»Jeg kommer til at kæmpe for den mand, til der ikke er mere tilbage at give af, og Venstre har vundet næste valg.«

