FOA: Social opdeling begynder i vuggestuen
Offentlige dagtilbud har flere børn med forældre uden uddannelse end private, der til gengæld har færre tosprogede børn, viser en undersøgelse fra FOA. Forbundet kræver de private dagtilbud lukket, men det afviser Venstre og Konservative, der indførte ordningen


 Den sociale opdeling i det danske uddannelsessystem starter allerede i vuggestuen. I hvert fald viser en undersøgelse, at der er flere børn af forældre uden uddannelse i offentlige børnehaver og vuggestuer end i de private. Samtidig peger undersøgelsen på, at de private dagtilbud ikke tiltrækker børn fra tosprogede familier i lige så høj grad som offentlige.
»Det er bekymrende, at der er en tendens til, at i takt med at flere dagtilbud privatiseres, sker der en højere grad af social og etnisk opdeling,« siger Jakob Sølvhøj, der er formand for den pædagogiske sektor i FOA, der har fået foretaget undersøgelsen.
Ifølge den har en fjerdedel af de private daginstitutioner ingen børn med forældre uden erhvervsuddannelse, mens der tilsvarende er tale om en tiendedel for offentlige institutioners vedkommende.
Ser man på etniciteten i daginstitutionerne, er der også en forskel: En tredjedel af de private daginstitutioner har ingen børn fra tosprogede hjem mod en tiendedel i de offentlige, viser undersøgelsen, der bygger på en spørgeskemaundersøgelse blandt ledere af både offentlige og private daginstitutioner.
Også opdeling i det offentlige
Jakob Sølvhøj sammenligner tendensen med udviklingen i antallet af privatskoler.
»Det er et problem, vi også ser med væksten af privatskoler, som fører til social og etnisk adskillelse. Nu starter det allerede, når børnene er i etårsalderen.«
Undersøgelsen overrasker dog ikke lektor ved Institut for Uddannelse og Pædagogik, AU, Grethe Kragh-Müller.
»I forvejen er det sådan, at de velfungerende forældre bruger meget tid på at besøge institutionerne, finde dem, de helst vil have, og presse på på pladsanvisningen. Det gælder også i de offentlige institutioner,« siger hun.
Derudover er det børn med god social baggrund, der klarer sig bedst i uddannelsessystemet, uanset hvor de har gået i daginstitution, og derfor mener Grethe Kragh-Müller, man bør støtte de offentlige institutioner frem for at lukke de private.
»Hvis institutionerne skal gøre en forskel for børn med en svag social eller en anden etnisk baggrund, er det vigtigt, at man sætter fokus på at gøre de almindelige daginstitutioner så gode, at de kan løfte den opgave.«
Jakob Sølvhøj kan godt forstå de forældre, der vælger det offentlige fra, fordi de oplever, at standarden falder.
»Men i sin konsekvens er det en meget alvorlig sag, hvis det på sigt bliver sådan, at veluddannede forældre sørger for private tilbud i a-klasse til deres børn, mens mindre veluddannede forældres børn eller børn af anden etnisk oprindelse må tage til takke med offentlige institutioner af ringere kvalitet,« siger han, men understreger:
»Sådan er det ikke i dag, men vores store bekymring er, at det er der, vi er på vej hen.
Sikrer konkurrence
På baggrund af undersøgelsen foreslår FOA, at der lukkes ned for de private dagtilbud.
»Vores bud er et stop for tilgangen til private institutioner og en udfasning af de eksisterende,« siger Jakob Sølvhøj.
Men den form for tvang er Konservatives børneordfører, Mai Henriksen, ikke tilhænger af.
»Jeg tror, forældrene er de bedste til selv at bestemme, hvilke daginstitutioner deres børn skal gå i. Og så længe det offentlige tilbud er af høj kvalitet, skal jeg ikke bestemme, hvor børnene skal gå henne.«
Desuden sikrer de private institutioner en vigtig konkurrence, mener hun.
»Hvis der ikke var nogle private tilbud, tror jeg, det ville gå ud over kvaliteten i de offentlige institutioner, som ikke ville have nogen som helst tilskyndelse til at gøre en forskel,« siger hun og tilføjer, at det vigtigste ikke er, hvilken baggrund forældrene har.
Louise Schack Elholm (V) mener ligeledes, konkurrencen er vigtig:
»Generelt mener jeg, vi skal sikre, der er konkurrence mellem daginstitutionerne, og at man kan vælge imellem forskellige typer af institutioner.«
Hun mener desuden, det er svært på baggrund af undersøgelsen at fastslå, om der er tale om et problem.
»Så længe daginstitutionerne, også de private, afspejler det lokalsamfund, de er en del af, kan jeg ikke se noget problem. Men det kan vi ikke se i den her undersøgelse,« siger hun og tilføjer:
»Mit indtryk er, at der er mange private daginstitutioner, som har erstattet lukkede kommunale institutioner. Det er typisk i yderområderne, det gør sig gældende, og der er der måske ikke så mange med anden etnisk baggrund end dansk.«
Det har ikke været muligt at få en kommentar fra børne- og undervisningsminister Christine Antorini (S).
Men ministeren iværksatte i april en udredning af dagtilbudsområdet, der bl.a. skal se på, »om strukturen på dagtilbudsområdet understøtter høj kvalitet, nærdemokrati, forældreinddragelse og ikke mindst hindrer opdeling i a- og b-institutioner.«
Udredningen forventes færdig i september 2012.

