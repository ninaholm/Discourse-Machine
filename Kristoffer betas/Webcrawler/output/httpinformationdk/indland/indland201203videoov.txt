Videoovervågning flytter kriminalitet til ghettoers naboer
Overvågning i de udsatte danske boligområder løser ikke kriminalitetsproblemer, men flytter ballade, hærværk og indbrud over til naboerne, som dermed også er henvist til at købe dyrt overvågningsudstyr


 Videoovervågningen i de danske ghettoer får kriminalitet som indbrud og hærværk til at rykke lige ud af kameraernes søgelys og over til naboerne. Flere nabokvarterer til udsatte boligområder har derfor set sig nødsaget til også at investere i dyrt videoovervågningsudstyr, viser aktindsigter i politiets sagsbehandling. Ifølge Troels Glismann, formand for AB Lersøgaard på Hothers Plads på Nørrebro i København, kunne det tydeligt mærkes på kriminalitetsniveauet, at naboen Mjølnerparken satte overvågning op. Derfor investerede de selv i overvågning og fik løst egne problemer, der nu er rykket videre til et andet område.
»At vi har sat kameraerne op, betyder bare, at vi nu har eksporteret problemerne til nogle andre. Men det er jeg iskold over for, hvis jeg skal være helt ærlig. Som formand for foreningen er det min opgave at hjælpe den til at få det bedre. Og det har vi fået,« siger han.
Morten Bergstrøm, der er driftsleder i boligområdet Askerød i Greve Nord, forklarer, at de unge, der vil lave ballade, hurtigt finder ud af, hvor videoovervågningen dækker.
»Det er helt klart, at i takt med der kommer videokameraer op, så er de udmærket godt klar over, hvor de sidder, og hvilken vinkel de kan filme. Så hvis de har nogle ting, der ikke tåler dagens lys, så gør de det bare et andet sted,« siger Morten Bergstrøm. Efter Askerød fik opsat overvågning, skyndte to af naboområderne sig da også at opsætte kameraer, og nu er kriminaliteten ifølge driftslederne i området bare rykket til de kvarterer i nærheden, der endnu ikke har overvågning.
Skræmmende
Politidirektør i Nordsjællands Politi Finn
Borch understreger, at de har gode erfaringer med overvågning af boligområderne, men de har endnu ikke undersøgelser, der viser, om kriminaliteten bare flytter.
»Vi ved ikke, om det flytter på grund af overvågningen. Vi ville gerne vide det, men det er vanskeligt at finde ud af,« siger Finn Borch.
Forsker i overvågning ved Aarhus Universitet Peter Lauritsen kalder det et »skræmmende perspektiv«, hvis videoovervågningen får kriminaliteten til at sprede sig til naboerne:
»Det viser, at videoovervågning ikke er et redskab, som løser kriminalitetsproblemer. Det dæmper i bedste fald nogle symptomer i et bestemt område. I bedste fald,« siger Peter Lauritsen.
»Set ud fra et samfundsperspektiv kan det derfor være svært at forstå logikken i, hvorfor man i den ene boligforening efter den anden sætter kameraer op,« siger han.

