Beskæftigelsesminister: Vi underdrev problemet
Vi står i en situation, hvor for mange danskere arbejder for lidt, og hvis tingene skal hænge sammen, skal flere danskere motiveres til at arbejde mere, lyder det fra beskæftigelses-ministeren om en ny opgørelse over, hvor mange der kom i arbejde under den tidligere regering


 Det gjaldt om at holde tungen lige i munden under den seneste folketingsvalgkamp, hvor det fløj gennem luften med tal, når regeringen og oppositionen diskuterede, hvor mange job der var blevet skabt siden 2011.
Læs også: Minister: Danskere gik glip af job under den tidligere regering
Allerede inden statsminister Helle Thorning-Schmidt (S) udskrev folketingsvalget, roste en bredt smilende statsminister – iført sikkerhedshjelm – sig selv i avisannoncer og på billboards for at have skabt »40.000 nye job på fire år«.
Venstre svarede dog hurtigt igen med en annoncekampagne, hvor de 40.000 var streget over og erstattet med tallet 700. Et tal, Venstre kom frem til ad en omvej. For i forklaringen til tallet stod: »Regeringen siger, der er skabt over 40.000 nye private job i Danmark. I virkeligheden er det 20.700 fuldtidsstillinger, hvoraf de 20.000 er gået til udlændinge. Der er altså kun skabt 700 fuldtidsstillinger til danskere«.
Venstres tal byggede på en opgørelse fra Dansk Arbejdsgiverforening (DA), der havde omregnet periodens jobvækst til såkaldte fultidsstilinger. Det var gjort ved at dividere det antal timer, som de 40.000 personer havde arbejdet, med 37 timer. Når DA så samtidig havde tal fra Danmarks Statistik og ’egne beregninger’, der viste, at 20.046 af de 20.717 fuldtidsstillinger var gået til udlændinge, fremkom tallet 700.
Et regnestykke, som dog ikke gjorde indtryk på Helle Thorning-Schmidt, der under en debat på TV 2 kritiserede Venstres formand, Lars Løkke Rasmussen: »Lars Løkke Rasmussen og Venstre har i dag indrykket store annoncer, der siger, at kun 700 nye job går til danskere. Det tror jeg simpelthen ikke, at nogen tror på. Det, mener jeg, er lodret forkert, der er gået lidt Panorama i de der tal, og det er jo ikke første gang, at Venstre bruger meget tvivlsomme tal,« lød det fra Helle Thorning-Schmidt, der spurgte: »Er der nogen, der tror på det?«
Mange arbejder deltid
I dag kalder den tidligere formand for DA, beskæftigelsesminister Jørn Neergaard Larsen (V), de 700 for en »underdrivelse«. En ny opgørelse fra Beskæftigelsesministeriet viser, at nok er beskæftigelsen i den private sektor fra 2011 og til 2014 steget med 23.400 såkaldte fuldtidsansatte. Men tallet dækker over, at mens antallet af danskere er faldet med 2.500, så er den steget med 25.900 udlændinge. Ifølge beskæftigelsesministeren er den rigtige måde at opgøre beskæftigelsen på at gøre det op i fuldtidsstillinger i den private sektor.
»Vi skal have fuldtidsstillinger og ikke bare tal på, hvor mange som er berørte eller har kontakt med arbejdsmarkedet. Det er heldigvis rigtig mange. Men der er altså rigtig mange, som kun arbejder på deltid. Vi er nødt til at være opmærksomme på, at vi står over for, at for mange danskere arbejder for lidt, og hvis ting- ene skal hænge sammen, så skal vi have fundet veje til, at flere danskere er motiverede til at arbejde mere,« siger Jørn Neergaard Larsen.
Jonas Felbo-Kolding, der er ph.d.-stipendiat ved Forskningscenter for Arbejdsmarked og Organisationsstudier (FAOS) på Københavns Universitet, er overrasket over faldet i antallet af fuldtidsbeskæftigede danskere, men har ikke nogen sikker forklaring på hvorfor. Forklaringen kan dog være, at arbejdsstyrken blandt danskere falder, fordi mange danskere fra de store efterkrigsårgange begynder at gå på pension. Samtidig får deres afløsere ikke i samme omfang fuldtidsstillinger. Ifølge den nye opgørelse er antallet af danskere i den erhvervsaktive alder i perioden faldet med 1.500, mens det er steget med 60.300 udenlandske statsborgere.
»Tallet kommer bag på mig, for selv om der har været en diskussion om, hvordan tallene skal opgøres, så er det overraskende, at der er tale om et egentlig fald i antallet af fuldtidsbeskæftigede danskere. Vi har altså nok flyttet flere fra overførselsindkomster til arbejdsmarkedet, men de leverer færre arbejdstimer. Med andre ord arbejder flere danskere, men de arbejder samlet set mindre. Samtidig går mange af de nye job til udlændinge og her primært østeuropæere, hvilket bare bekræfter den tendens, vi har set de seneste år,« siger Jonas Felbo-Kolding.
’Politisk drilleri’
LO’s cheføkonom, Jan Kæraa Rasmussen, kalder dog beskæftigelsesministerens opgørelse for »politisk drilleri«. Senest har en undersøgelse fra LO vist, at to ud af tre nye job det seneste år er gået til danskere.
»På det relevante spørgsmål, om danskerne får del i jobfesten i løbet af det igangværende opsving på arbejdsmarkedet, er svaret et rungende ja. Fra starten i foråret 2013 til i dag er der kommet 67.000 flere lønmodtagere, og heraf er 30.000 udlændinge. Zoomer vi ind på jobskabelsen siden august sidste år, er danskernes andel endda steget, således at næsten 22.000 ud af 32.000 nye job er gået til danskere,« siger cheføkonomen.
Under den seneste valgkamp måtte dog selv Danmarks Radios (DR) program »Detektor« give fortabt i Helle Thorning-Schmidt og Lars Løkke Rasmussens taldiskussion, og spørgsmålet er, om et helt andet antal måske er mere relevant: Nemlig ledighedstallet. Det mener det tidligere regeringsparti, Det Radikale Venstre, og Mette Foged, lektor ved Økonomisk Institut på Københavns Universitet, er enig: »Ændringen i antallet af fuldtidsbeskæftigede lønmodtagere giver ikke i sig selv et særligt godt billede af, hvordan det går for en given gruppe. Det absolutte antal beskæftigede påvirkes af demografi og udviklingen i antallet af studerende. Hvis ledighedsprocenten falder, vil vi sige, det er godt,« siger Mette Foged.

