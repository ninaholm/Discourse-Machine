EL vil give for 10 milliarder i skattelettelser til de lavestlønnede
Enhedslisten vil gøre op med et skattesystem, der favoriserer formuende frem for arbejdende. Regeringspartierne og SF er enige i den sidste del: nemlig at lette skatten på arbejde
Enhedslistens Johanne Schmidt-Nielsen talte ved partiets årsmøde i går i København.


 
	I kampen mod den stigende ulighed foreslår Enhedslisten at sænke skatten for de lavestlønnede med 10 milliarder kroner for til gengæld at hæve den på såkaldte arbejdsfrie indkomster. Skatteudspillet, »Omfordeling fra kapital til arbejde«, kommer, samtidig med Enhedslisten i disse dage holder årsmøde i Øksnehallen i København.

	»Vi viser, hvor relativt enkelt man kan omfordele, så det bedre kan betale sig at arbejde frem for at bruge sin tid, kræfter og penge på at investere i aktier eller andre arbejdsfrie gevinster,« siger Enhedslistens gruppeformand, Stine Brix.

	I alt foreslår Enhedslisten at hæve skatterne på spekulation, formuer og de højeste indkomster med 14,1 milliarder kroner. Heraf skal 10 milliarder kroner bruges på et højere personfradrag for indkomster op til 300.000 kroner, mens de resterende 4,1 milliarder kroner skal bruges på den såkaldte borgernære velfærd.

	Skatteudspillet kommer, efter at den franske økonom Thomas Piketty har fået hele verden til at debattere ulighed med udgivelsen af bogen Capital in the Twenty-First Century. Thomas Piketty afslører nemlig, at afkastet på kapital vokser hurtigere end lønnen. Eller med andre ord bliver dem som ejer kapital – formuer – stadig rigere end lønmodtagerne.

	Danmark stadig er et af verdens mest lige lande, men også herhjemme er uligheden steget stort set uafbrudt siden 1994 – og den »røde regerings« reformer har blot øget denne yderligere.

	De to regeringspartier og det tidligere regeringsparti SF er enige med Enhedslisten i, at der behov for at sænke skatten på arbejde. Men der stopper enigheden så – særligt for Socialdemokraterne og Radikale Venstres vedkommende.

	»Fremtidens skattesystem skal i højere grad baseres på skat på kapital, forurening og arbejdsfrie indkomster og i mindre grad på arbejde. Vi står selvfølgelig bag den nuværende skattereform, men på den længere bane kan vi godt blive enige om det her – i hvert fald i overskrifterne. SF har blandt andet selv foreslået millionærskatten og skatten på aktiehandel,« siger SF’s skatteordfører, Lisbeth Bech Poulsen.

	Krav eller retningslinjer?

	De radikales skatteordfører, Nadeem Farooq, advarer imidlertid mod at beskatte kapital hårdere.

	»Selv om der er lande, hvor kapital kan beskattes mere, så er kapital i Danmark i forvejen hårdt beskattet. Formentlig i en størrelsesorden, så endnu hårdere beskatning vil føre til kapitalflugt og færre investeringer. Og Danmark er i forvejen udfordret, når det drejer sig om at tiltrække investeringer. Så jeg er enig i, at vi skal forsøge at målrette eventuelle skattelettelser i bunden af lønindkomsterne – og vi skal gå længere ad den vej, hvis der bliver råd til det. Men at beskatte kapital under ét hårdere, det tror jeg faktisk vil være et selvmål for dansk økonomi,« siger Nadeem Farooq.

	Socialdemokraternes skatteordfører, John Dyrby Paulsen, kalder Enhedslistens udspil for »interessant«. Men Dyrby Paulsen kritiserer partiet for ikke at medregne de negative – eller nettoeffekterne – af den hårdere beskatning.

	Socialdemokraternes skatteordfører henviser ligesom sin radikale kollega blandt andet til, at den foreslåede skat på handel med aktier ikke ender med at give den forventede indtægt, hvis den medfører færre investeringer og en mindre opsparing.

	»Eventuelle skattelettelser og mere velfærd må naturligvis finansieres på ordentlig vis, hvilket i sig selv sætter spørgsmålstegn ved sammenhængen i Enhedslistens udspil. Det interessante er dog, om Enhedslisten lægger udspillet på bordet som et krav til kommende forhandlinger, eller om der er tale om retningslinjer for Enhedslisten. Jeg vil stærkt opfordre til, at sidstnævnte bliver tilfældet,« siger John Dyrby Paulsen.

	Stine Brix erkender, at der ikke er flertal for Enhedslistens forslag.

	»I den nuværende debat er holdningen hos højrefløjen jo, at det sådan set er udemærket med ulighed – mens Socialdemokraterne trækker lidt på skuldrene. Men vi bliver nødt til at adressere udviklingen. Vi ser nemlig, at den stigende ulighed giver problemer. Det udfordrer sammenhængskraften og tankegangen om retfærdighed, når man kan se, at det så meget bedre kan betale sig at sidde og spekulere i aktier frem for at tage et arbejde,« siger hun.

