Læk: Alt peger på bisidder
Det er sandsynligvis en bisidder i skattesagen, der har tippet pressen om anonymt brev, fastslår formand


 
	Det må være en åbenmundet bisidder, der er skyld i, at flere danske medier i går kunne offentliggøre, at Skattesagskommissionen har modtaget et anonymt brev, der kan belaste de involverede i den store skattesag. Det vurderer Skattekommissionens formand, landsdommer Lars E. Andersen, der nu har anmeldt en lækage til politiet.

	»Vi fik brevet fra den anonyme afsender torsdag. Det skannede jeg straks ind og sendte til de andre kommissionsmedlemmer og vores udspørger i København. Vi drøftede frem og tilbage, hvad vi skal gøre ved det, og ingen journalister har vidst noget om brevet. Vi besluttede 13.51 tirsdag at udsende det anonyme brev til vores 19 bisiddere. For det første har de tavshedspligt, og vi pålagde dem, at de ikke må orientere deres klienter om indholdet af brevet.«

	Nogle timer senere begyndte historierne om det anonyme brev at dukke op på flere netmedier.

	»Og det er baggrunden for, at vi mener, at der er ’rimelig formodning’ om, at oplysningerne må stamme fra bisidderne. Kommissionen har efter en intern afstemning videregivet det anonyme brev til politiet med henblik på efterforskning,« fortæller Lars E. Andersen. »Vi har overladt det til politiet med henblik på efterforskning. Det er jo således, at vi efterforsker en lækagesag, og det gør politiet også. Og der har vi sagt til politiet, at det her brev måske kunne være interessant.«

	Formanden fortæller, at brevet ikke kan bruges i skattesagen, så længe det er anonymt.

	»Hvis vi skal have nogle oplysninger ind, så skal vi gerne kunne afhøre vidnet om det, og bisidderne skal kunne stille supplerende spørgsmål. Hvis ikke vi kan få oplysninger i brevet bekræftet, så kan vi ikke bruge det til noget.«

	Det er tredje gang, at Skattesagskommissionen politianmelder lækager af fortroligt materiale.

