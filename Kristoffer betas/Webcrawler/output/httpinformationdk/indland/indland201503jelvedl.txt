Jelved: ’Landet blomstrer med kunst og kultur’
Den radikale kulturminister afviser, at der er et særligt ’Udkantsdanmark’, hvor levevilkårene er katastrofale
Kulturminister Marianne Jelved  (R) erklærer det danske foreningsliv sin kærlighed: ’Hvem er det, der har skabt Danmark? Det er det stærke civilsamfund. Ikke de folkevalgte.’


 Kulturminister Marianne Jelved (R) har et enkelt svar på, om der findes et særligt ’Udkantsdanmark’, som befinder sig i kulturel krise.
Ministerens svar lyder:
»Nej.«
Adspurgt:
– Og hvorfor ikke, lyder ministerens svar: »Der sker meget, meget mere rundt omkring i landet, end man forestiller sig, når man sidder i København og tror, det er hele verden.«
Problemstillingen om det nødstedte Udkantsdanmark er aktuelt rejst i debatbogen Oprør fra Udkanten (omtalt i Information 23. marts).
Marianne Jelved vender sig imod den måde, hvor bestemte dele af landet bliver udråbt til nødstedte:
»Det er interessant, hvordan forskellige dele af landet kan karakteriseres, alt efter hvilke kriterier man anvender. Hvis man lægger en skabelon af en banan ned over den jyske højderyg, vil den følge den jyske vestkyst og dreje sig i retning mod Lolland-Falster lige over Langeland. Og så siger nogle: ’Det er den rådne banan. Det er fortabt. Det er Udkantsdanmark.’«
Ministeren stiller et modbillede op: »Jeg har lige læst en bogen Klassekamp fra oven. Den stiller nogle andre kriterier op for: Hvor er den nuværende underklasse? Med underklasse menes i bogen ’Andelen af familier, hvor de voksne i længere tid har stået uden for arbejdsmarkedet og er på overførselsindkomst.’ Så taler vi om Århus, Odense og København.«
Stigmatiseret
Marianne Jelved tager afstand fra at sætte betegnelser på bestemte landsdele: »Det kan godt være, at det ikke var tænkt sådan, men det har fået en stigmatiserende virkning.«
Marianne Jelved medgiver, at danmarkskortet er under forandring:
»Det er rigtigt, at der sker en urbanisering – og en centralisering. Det er en virkning af kommunalreformen, af retsreformen, alle de andre reformer fra 00’erne.«
Marianne Jelved understreger, at det var reformer, som det daværende VKO-flertal gennemførte imod Radikale Venstres ønsker:
»Vi var stærkt kritiske, både over for indholdet og den måde, det blev gennemført på.«
Medierne har et medansvar for, at så store og problematiske reformer kunne tromles igennem af det snævre VKO-flertal, mener Marianne Jelved:
»Det var jo strukturelle reformer, som ændrede landet, men umiddelbart berørte det ikke borgerne – og så var medierne ikke interesserede.«
Modsat med de reformer, der er blevet gennemført i Helle Thorning-Schmidts (S) statsministertid: »De berører den enkelte borger – og dér er medierne rigtigt på mærkerne.«
– Kan det blive aktuelt at tilbagerulle VKO-årenes strukturreformer?
»Det tror jeg ikke, man skal regne med. Men man kan forhindre, at også regionerne bliver nedlagt. Jeg vil hellere have, at det er formanden for Danske Regioner, Bent Hansen, der forklarer, hvorfor man lukker en fødeafdeling på et sygehus. Frem for, at forklaringen kommer fra en embedsmand i en stor statslig sygehusstyrelse.«
Byerne trækker
Væksten i Danmarks større byområder skyldes ikke bare de store strukturreformer, påpeger Marianne Jelved:
»Byerne tiltrækker mennesker. Men det gør byerne kun i perioder af menneskers liv: Studie eller karriere – som ikke varer ved. Se-nere har man også brug for det groede liv. Derfor vil vi også komme til at opleve et træk, hvor flere søger at flytte væk fra de større byer.«
– Har regeringen gjort nok for at gøre den beslutning lettere?
»Vi har lavet 64 forslag i regi af Carsten Hansens ministerium for by, bolig og landdistrikter, og noget af det virker rigtigt godt. F.eks. at vi har ophævet bopælspligten på en række ejendomme. Det gør det attraktivt at bo der i sommerhalvåret.«
– I bogen om Udkantsdanmark bliver der peget på, at yderområderne er underforsynet med bredbånd og hurtige netforbindelser?
»Det er fuldstændigt korrekt. Det er en skandale, at der ikke er gjort noget ved det før. Men nu har alle partierne besluttet at frigive 700 megahertz til bredbånd. Det giver bedre tilgængelighed over hele landet.«
Marianne Jelved mener i det hele taget, at der tegnes for mørkt et billede af forholdene i bestemte dele af landet:
»Det er en fantastisk situation at blive kulturminister og opleve, at størstedelen af det, jeg deltager i, foregår uden for København. Der er en kulturel og kunstnerisk aktivitet over hele landet. Det er svært for dig at sætte en finger ned, hvor jeg ikke har været.«
Over hele landet
Marianne Jelved nævner i flæng borgerinitiativer over hele landet:
»64 huse i Skippinge ved Lammefjorden i Odsherred. I den by har de som led i kampagnen ’Danmark læser’ i hvert hus valgt et digt, som de selv har skrevet, eller som de har fundet i en bog.«
»I Hvide Sande har de inviteret kunstnere til at bo i en måned i juni og lave kunstværker, som de udstiller. Og de viste mig også en folder om deres musikprogram.«
»I Vordingborg er der den internationale kunstbegivenhed ’Wave’ med kunstnere fra New York og en lokal underafdeling ’Skvulp’, hvor de tager ud til skolerne.«
»I Næstved er der en ungdomsskole, hvor nogle af de unge har fortrudt nogle valg, de havde foretaget, og så blevet enige med deres skoleleder om at lave Romeo og Julie, som de opførte som rap. Samtidig fik de lov til at lave graffiti på et antal husgavle, hvor det kom til at spille med i forestillingen. ’Gadens hårdeste hævn’ kaldte de det.«
Marianne Jelved sammenfatter sit indtryk:
»Danskerne bruger mange kræfter på kunsten, og ud af kunsten kommer der en handling. Kunsten er med til at skabe en kultur. Vi går i dialog med hinanden, hvis vi bliver provokeret. Så må man snakke med nogen om det. Man kan ikke lade være. Og så får vi en fælles læreproces. Eller – om du vil – en fælles dannelse. Hvem er det, der har skabt Danmark? Det er det stærke civilsamfund. Ikke de folkevalgte.«
– Men Foreningsdanmark blomstrer ikke så meget som i sin storhedstid?
»Det er rigtigt. Der er et træk i en anden retning nu. Man laver et nyt fællesskab uden for de eksisterende foreninger. Vi er frivillige på en anderledes måde end tidligere.«
»De unge, der tager initiativer, er mine bedste ambassadører. De blæser på, at de ikke kan få offentligt tilskud, fordi de ikke er en forening. Men de har brug for en håndsrækning, og den vil jeg gerne være med til at give dem.«

