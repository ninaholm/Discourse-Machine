Bandekonflikten kalder på mere – ikke mindre – stat
Bandekonflikten og de til tider lovløse tilstande i dele af vores byer tester vores samfunds modstandsdygtighed over for de elementer, der opererer efter deres helt egne normer og værdier


 
	Vi har i de seneste år fået tudet ørene fulde om, hvor farlig staten er for vores demokratis velbefindende og for borgernes retssikkerhed. Det er nærmest blevet et mantra, at staten har fået for mange beføjelser til at overvåge os, registrere os, gribe ind i vores kommunikation og for mange beføjelser til at straffe os for handlinger, der endnu ikke er blevet begået. Visitationszoner, knivlove, bandepakker, hundelove og deslige er blevet kritiseret af alt fra venstrefløjen til borgerlig-liberale meningsdannere, der har haft travlt med at forklare os alle sammen, at vi bør slå bremsen i og befri os selv fra statens stadigt mere omklamrende arme.

	Og hvis vi skal tro de mange kritikere, så er det hver gang udtryk for et ildevarslende ’skred’, der ikke er et demokratisk samfund værdigt. Der er med andre ord kommet for meget stat, og borgernes rum til at udfolde sig frit i er blevet for snævert.

	Den verserende bandekonflikt viser imidlertid med al tydelighed, hvor unuanceret den eksisterende ’fortælling’ er, og hvor selektivt og til tider elitært mange af kritikernes blik er for, hvad det centrale i et velfungerende demokratisk samfund er. Der er nemlig i løbet af de seneste år blevet etableret områder i det danske samfund, hvor myndighederne i stadigt mindre omfang er i stand til at sætte sig igennem og opretholde lov og orden. Og vi har i det seneste halvår været vidner til, at der er områder af København, der er i bandernes vold, og hvor ’vagter’ patruljerer og sikrer, at de lovløse aktiviteter kan fortsætte ufortrødent.

	Borgernes bedste garant

	Beboerne i disse områder lever i frygt for at blive fanget i bandernes kugleregn, og journalister og andre ’uønskede’ personer tvinges med trusler om vold til at holde sig væk. Det er en situation, der er fuldstændig uacceptabel i et moderne demokratisk samfund, og i disse områder er det primære problem på ingen måde, at der er for mange overvågningskameraer, at borgerne ikke selv må bestemme, om de må anskaffe sig en kamphund, eller at staten i øvrigt har for mange beføjelser. At der skulle være for meget stat. Tværtimod. Det primære problem er, at der er for lidt stat, og man kunne savne, at netop staten kunne gøre sig endnu mere gældende.

	Bandekonflikten og de til tider lovløse tilstande i dele af vores byer tester vores samfunds modstandsdygtighed over for de elementer, der opererer efter deres helt egne normer og værdier, og den tester derfor også vores stats evne til at opretholde respekten for sig selv og sine normer.

	Den aktuelle situation kalder derfor på en stærk stat, der med en bredspektret indsats generober kontrollen og autoriteten i de ’tabte’ områder.

	Og her tænkes ikke kun på politi og efterretningstjeneste, men i særdeleshed også på de sociale myndigheder. Vi skal selvfølgelig ikke gå på kompromis med vores idealer, og som med så meget andet i et demokratisk samfundhandler det om at finde en passende balance mellem modsatrettede hensyn.

	Men demokrati handler om andet end maksimal frihed for borgerne og fravær af staten. Det er også et demokratisk ideal, at der ikke opstår kriminelle parallelsamfund, hvor det ikke er lovens men derimod den stærkestes ret, der hersker, og i vores iver efter at råbe vagt i gevær over for staten må vi ikke glemme, at netop staten nu engang er borgernes bedste garant mod de tyranniske elementer, der i øjeblikket hærger dele af København.

Anders Henriksen er leder af CILJ, Københavns Universitet

