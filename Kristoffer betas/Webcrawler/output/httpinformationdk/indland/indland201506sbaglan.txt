S-bagland kræver ny dagpengekurs



 Socialdemokraternes nye formand, Mette Frederiksen, skal droppe Helle Thorning-Schmidts hidtidige linje i dagpengedebatten og sikre flere penge til dagpengesystemet. Det skal hun gøre med et flertal bestående af Socialdemokraterne, Dansk Folkeparti, SF og Enhedslisten.
Sådan lyder den klare besked fra et markant flertal af de socialdemokratiske lokalformænd, byråds- og regionsrådsmedlemmer, som Ritzau har spurgt i en rundspørge. I rundspørgen svarer 72 procent, at den nye formand skal bruge flere penge på dagpengesystemet, og hele 79 procent opfordrer hende til at benytte sig af, at hun kan danne flertal med DF, Enhedslisten og SF til at halvere genoptjeningsperioden.
»I fire år har vi med Helle Thorning og Corydon i spidsen ført en mere eller mindre borgerlig politik, der langt hen ad vejen har forringet vores kernevælgeres vilkår,« siger Tom Bytoft Hansen, medlem af byrådet i Norddjurs Kommune. »Nu tegner der sig et flertal for at gøre noget andet, og det skal vi benytte os af. Alt andet vil være utroværdigt«.
Samme toner lyder fra Jan D. Andersen, medlem af kommunalbestyrelsen i Skive:
»Så længe samfundet ikke er i stand til at sikre alle arbejde, så er det nødvendigt, at vi har et sikkerhedsnet. Det har vi som samfund råd til. Det er en katastrofe for de mange mennesker, der er faldet ud af dagpengesystemet. Jeg har selv set, hvad det gør ved en familie, når deres forsørgelsesgrundlag forsvinder,« siger han.
Dagpenge har været et af de senere års varmeste politiske emner, efterhånden som over 55.000 mennesker er faldet ud af systemet. Langt flere end de forventede 2.000-4.000 årligt.
I Ishøj Kommune kan borgmester Ole Bjørstorp (S) ikke se anden mulighed end at poste ekstra penge i dagpengesystemet.
I alt har 394 socialdemokratiske medlemmer svaret.
S-ledelsens var i går afvisende:
»Vores holdning er, at vi ikke skal bruge flere penge på dagpengesystemet,« sagde gruppeformand Leif Lahn Jensen.

