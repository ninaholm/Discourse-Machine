Sundhedsminister om ulighed: ’Plejer duer ikke længere’
Der skal tænkes nyt, hvis den kedelige udvikling med øget ulighed i sundheden blandt almindelige danskere skal bremses, mener sundhedsminister Astrid Krag (SF). Rådet for Socialt Udsatte advarer mod for bredt et fokus
’Når vi på papiret har fri og lige adgang til sundhedsvæsnet, og vi så i realiteten kan se, at der bare ikke er fri og lige adgang, er det et kæmpe problem,’ siger Astrid Krawwg (SF).


 Næste gang du står i kø i et supermarked, så tænk over, at ham, der sidder bag disken og scanner letmælken ind i gennemsnit har ti år mindre at leve i end kontorchefen, som putter mælken i indkøbsposen og tager den med hjem. Eller tænk på, næste gang du henter dit barn i SFO’en, at pædagogen ikke har lige så stor chance for et lige så langt liv som dig selv, hvis du er akademiker. Der er selvfølgelig altid undtagelser, men statistikken taler for sig selv: I 1987 var der kun fem års forskel i middellevetiden mellem den dårligst og den bedst lønnede fjerdedel af befolkningen. Her 25 år efter er forskellen 10 år i gennemsnit.
Tallene er alarmerende, mener sundhedsminister Astrid Krag (SF), som advarer mod, at man reducerer ulighed til at handle om »nogle få hjemløse, narkomaner, prostituerede og andre socialt udsatte«.
»Den centrale politiske konflikt i sundhedsdebatten handler ikke om, hvorvidt ’manden på risten’ skal have en varm og støttende hånd, men om den ulighed, du kan se på din egen arbejdsplads og i din egen hverdag,« skriver Astrid Krag i en kronik i Information i dag.
SF er folkets parti
Meldingen får formanden for Rådet for Socialt Udsatte, Jann Sjursen, til at advare mod det, han ser som en tendens til, at der sker en omprioritering fra de udsatte grupper til den bredere del af befolkningen.
»Jeg anerkender, at der er flere almindelige danskere, der får problemer, men det er en uheldig tendens, hvis man ender med at fokusere for bredt. Ministerens budskab bærer præg af, at regeringen retter sigtet mod større dele af befolkningen, som det også er sket i dagpengedebatten,« mener Jann Sjursen.
Ifølge Astrid Krag har regeringen »stort fokus« på de udsatte grupper med bl.a. oprettelsen af et fixerum og bevillingen af penge til et sundhedsrum for socialt udsatte i København, Aarhus, Odense og Esbjerg.
Forhenværende skatteminister Thor Möger Pedersen (SF), en af Astrid Krags nære støtter i formandsopgøret, skrev i optakten til forhandlingerne om skattereformen tidligere i år en omdiskuteret kronik, hvor han slog fast, at det netop var almindelige lønmodtagere i »orange veste«, som skulle nyde godt af en skattereform – i modsætning til danskere på overførselsindkomst. Gruppen omkring ham og Astrid Krag har bl.a. derfor fået tilnavnet ’arbejderisterne’.
– Er det her en forlængelse af samme tanke – et forsøg på at få arbejderismen ind af bagdøren i sundhedspolitikken?
»Den dér arbejderistdiskussion har jeg aldrig helt forstået. Jeg mener, at SF som et folkeparti skal være optaget af rettighederne for folk, som de er flest. Det betyder ikke, at vi ikke også skal være optagede af de mest udsatte. I forhold til dem er der masser af initiativer i gang. Men når vi på papiret har fri og lige adgang til sundhedsvæsnet, og vi så i realiteten kan se, at der bare ikke er fri og lige adgang, er det et kæmpe problem, som vi bør gøre noget ved.«
»I de seneste mange år er det kun gået den forkerte vej. Derfor er det, jeg siger: Plejer duer ikke mere. Hvis vi bliver ved at gøre, som vi plejer, kan vi lave en fremskridning af graferne, og det kan vi ikke leve med.«
– Men der er jo mange sundhedsministre, som før dig har sagt, at ulighed i sundheden er et problem. Hvad er forskellen fra dem til dig?
»F.eks. synes jeg, at det, at vi ikke systematiske udtrækninger af vores sundhedsregistre, siger noget om, at den politiske opmærksomhed ikke har været så stor tidligere. Det skal vi have, for så bliver det også forpligtende på en helt anden måde. Jeg synes, der nu er et nyt og et nyt forpligtet fokus,« siger Astrid Krag med henvisning til et netværk med sygehuse og en række kommuner, hun har nedsat til at undersøge problematikken.
Lægeghettoer
I mandags afholdt Sundhedsstyrelsen en konference om ulighed i sundhed. En af oplægsholderne var professor Finn Diderichsen fra Institut for Folkesundhedsvidenskab på Københavns Universitet, der sidste år stod bag en stor rapport om emnet med titlen Ulighed i sundhed – Årsager og Indsatser. Selv om vi i Danmark har mindre økonomisk ulighed end mange andre lande, har vi en relativ høj dødelighed. Det er en undtagelse fra den internationale ’regel’, og det er ikke noget, som udbygningen af velfærdssamfundet har hjulpet på: Finn Diderichen peger bl.a. på forskellene i uddannelse og indkomst – men også på geografi som en faktor. Hele 30 procent af landets praktiserende speciallæger har til huse i Gentofte, Lyngby-Tårbæk, Rudersdal, Hørsholm, Frederiksberg eller Østerbro i København. Det giver en lægetæthed på 104 pr. 100.000 indbyggere – sammenlignet med ca. 15 i landets øvrige kommuner, påpeger professoren.
»De har alle sammen klumpet sig sammen til Gentofte, Hørsholm og Frederiksberg, hvor de velstillede bor. Nærheden til de dele af sundhedsvæsnet er her meget bedre end for dem, der bor på Lolland og i Nordjylland,« siger Finn Diderichen, der mener, at et af de mest effektive redskaber i kampen for at komme uligheden i sundheden til livs vil være, hvis prisen på cigaretter stiger og alkohollovgivningen strammes.
Da regeringen sidste år lavede finanslovforlig med Enhedslisten, steg prisen for en pakke cigaretter med tre kroner. SF har længe haft en ambition om, at prisen skulle stige med ti kroner. Dét vil ministeren dog ikke længere lægge sig fast på:
»Nu har regeringen sagt, at man skal kigge på effekten af afgiftsstigningerne fra sidste år. Og som sundhedsminister mener jeg, at det er et brugbart redskab. Men det er klart, at vi først skal kigge på effekten af de stigninger, vi lavede sidste år,« siger Astrid Krag.
I Enhedslisten tager man godt imod ministerens melding.
»Det er rigtigt set. Alle undersøgelser dokumenterer, at uligheden findes hele vejen op i systemet. Det er ikke sådan, at der er en lille marginaliseret gruppe, som har markant dårligere sundhed end alle os andre. Debatten om ulighed er af de borgerlige i mange år blevet fejet af banen med en bemærkning om, at alle kan gå ned til deres læge og få adgang til sundhed. Men det er ikke alle, der lige hurtigt kommer til lægen,« siger sundhedsordfører Stine Brix.

