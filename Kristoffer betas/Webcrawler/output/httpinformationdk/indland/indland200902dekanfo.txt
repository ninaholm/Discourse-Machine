Dekan til forsker: Ret ind eller forsvind
En forsker på Aalborg Universitet blev pålagt at undervise i en bestemt lærebog af sin dekan. Da hun af faglige grunde krævede, at hun selv ville vælge sin lærebog, blev hun truet med fyring. Sagen viser de uheldige effekter af den nye ledelsesstruktur på universiteterne, mener kolleger


 I efterårssemesteret 2007 skulle lektor Charlotte Bruun stå for undervisningen i makroøkonomi på økonomiuddannelsen på Aalborg Universitet. Hun havde adskillige gange tidligere afholdt kurser i makroøkonomi, men i forbindelse med udarbejdelsen af en ny studiereform, var det blevet besluttet af en styregruppe, at der til det pågældende kursus skulle bruges en bestemt grundbog. Det brød Charlotte Bruun sig ikke om:
"Jeg har intet imod den konkrete bog. Men den er alt for svær til et kursus på tredje semester. Så af faglige og pædagogiske årsager skrev jeg en mail til min dekan og institutleder. Der stod, at hvis jeg skulle undervise, så ville jeg gerne selv vælge, hvilke lærebøger, der skulle benyttes, hvilket jo også er helt normal praksis på et universitet," siger hun og tilføjer:
"Jeg var blevet spurgt, om jeg ville tage kurset med meget kort varsel. Jeg syntes ikke, at der var formuleret nogle klare læringsmål for kurset, og så skulle jeg altså tilmed benytte en bog, som jeg ikke mente var egnet. Det kunne jeg ikke stå inde for, og derfor jeg skrev mailen," siger Charlotte Bruun, som kalder det "helt udsædvanligt," at det fastlægges fra centralt hold, hvilke bøger, man skal bruge i undervisningen.
"Normalt er der nogle mål, man skal opfylde. Men hvordan man gør det, er op til den enkelte forsker."
Fyringstrussel
Men mailen fra Charlotte Bruun faldt bestemt ikke i god jord hos dekan for Det Samfundsvidenskabelige Fakultet, Allan Næs Gjerding. I en svarmail truer han efterfølgende Charlotte Bruun med fyring, hvis ikke hun varetager undervisningen, sådan som han ønsker det. Charlotte Bruuns udmelding "giver anledning til ledelsesmæssige overvejelser om din fortsatte relation til arbejdspladsen", som dekanen formulerer det. Desuden opfordrer han kraftigt Charlotte Bruun til at "medvirke konstruktivt til gennemførelsen af arbejdspladsens aktiviteter." Og hvis ikke hun retter ind "må jeg efterfølgende betragte sagen med stor alvor", hedder det i mailen, hvor dekanen også indkalder til et møde mellem ham selv, Charlotte Bruun og tillidsmanden:
"Jeg havde det utroligt dårligt til det møde. Han blev ved med at spørge, om jeg satte spørgsmålstegn ved hans beslutningskompetencer. Jeg ville gerne have diskuteret, hvordan man kunne lave et godt kursusforløb, men det ville han ikke. Han ville slet ikke høre på mine faglige argumenter, men kun, om jeg underkendte hans beslutning osv."
Med en fyringstrussel hængende over hovedet, turde Charlotte Bruun ikke andet end at tage kurset og bruge den omtalte lærebog - hvilket gentog sig det følgende semestre - indtil de studerende i evalueringen af kurset ytrede stor utilfredshed med bogen, som nu ikke længere benyttes.
Opbakning
Charlotte Bruuns holdning til bogen bakkes op af hendes to kolleger på økonomiuddannelsen, professor Stefano Zambrelli og lektor Carsten Heyn-Johnsen:
"Den bog er aldeles uegnet til undervisning i makroøkonomi på det niveau. De forskere, der traf beslutningen, ved tilsyneladende ikke noget om makroøkonomi. For hvis de havde gjort det, havde de aldrig valgt den," siger Carsten Heyn-Johnsen, som oprindeligt skulle have varetaget kurset, men var blevet taget af i sidste øjeblik, fordi han havde nogle betænkeligheder, som mindede om Charlotte Bruuns. Han mener, at diktatet fra ledelsen reelt er en indskrænkelse af forskningsfriheden:
"Det er bestemt ikke almindeligt, at dekanen bestemmer, hvilke bøger der skal undervises i. Undervisningen skal jo være forskningsbaseret, og derfor er det også forskningsfriheden, der er truet," siger han. Selv mener Charlotte Bruun, at hendes forskningsfrihed indirekte er truet:
"Hvis man kan få en fyringstrussel for at anvende faglige argumenter i en sag, der vedrører tilrettelæggelsen af et kursus på en universitetsuddannelse, så kan man vel i princippet fyres for hvad som helst. Det kan en progressiv universitetsledelse måske finde på at anvende," siger hun. Men mest af alt føler hun sig generelt bare underkendt af sin chef:
"Jeg tager det som en klar underkendelse af mine forskningskompetencer. Jeg og mine kolleger har mange års erfaring i undervisning i makroøkonomi. Hvis de ikke tror, vi har kompetencer til selv at vælge vores materiale, så burde vi jo slet ikke være her."
Universitetslov
Carsten Heyn-Johnsen mener, at episoden på Aalborg Universitet viser, hvilke problemer, den nye ledelsesstruktur, som er en følge af universitetsloven, medfører på universiteterne:
"I Deadline på DR2 i sidste uge efterlyste videnskabsministeren eksempler på, at der er problemer med universitetsloven. Jeg synes, at det her er et klart eksempel på, hvilke problemer der er. Det er efter min mening en klar indskrænkelse af forskerens frihed, at en dekan siger: "hvis ikke du gør det på vores måde, så bliver du fyret," siger han og tilføjer:
"Men sådan er de faktiske forhold i jernindustrien. En dekan, der har lyst til at udøve den her form for magt, kan bare gøre det."
Med universitetsloven fra 2003 er universitets ledere ikke længere valgt demokratisk, men indsat af rektor, som igen er indsat af bestyrelsen. Det betyder, at det er meget svært for medarbejderne at få en ny leder:
"Problemet er, at det vil blive betragtet som et nederlag for rektor, hvis de afskediger en dekan. Derfor skal der rigtig meget til, før det sker. Før universitetsloven kunne vi bare stemme på en anden kandidat ved næste valg. Og det er jeg sikker på, at der var mange, der ville have gjort efter den her sag," siger Carsten Heyn-Johnsen.


