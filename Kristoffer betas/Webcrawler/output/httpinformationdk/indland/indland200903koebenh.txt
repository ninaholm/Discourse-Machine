Københavnerens CO2-fodaftryk er for stort
Københavnere udleder mindre CO2 end danskere generelt, fordi de cykler mere og bruger mindre elvarme


To en halv million ton CO2. Så meget belaster Københavns Kommune det globale klima med hvert år. I kraft af elforbruget, fjernvarmeforbruget og trafikken i hovedstaden.Elforbruget vejer tungest med halvdelen af dagens CO2-udledning i København. Det skyldes ikke mindst det store kulforbrug på kraftværkerne. 44 pct. af kraftværkernes brændsel er stadig kul, mens naturgas udgør 26 pct. og biobrændsler, affald og olie hver omkring 10 pct.Varmeforbruget og trafikken er hver især ansvarlige for knap en fjerdedel af CO2-udledningerne. Halvdelen af transportsektorens CO2-udledning i kommunen stammer fra bilerne, og udledningen er stigende.Delt ud på borgerne svarer den samlede belastning til, at den enkelte københavner udleder fem ton CO2 årligt.Med i den beregning er ikke det daglige vareforbrug, eftersom de fleste varer fremstilles uden for København, ja, ofte så langt væk som i Kina, hvor det kommer til at tælle med i kinesernes CO2-regnskab. Den kommunale klimaplan vurderer danskernes vareforbrug i dag til at indebære en udledning på 1,55 ton CO2 pr. københavner.Bedre end gennemsnittetKøbenhavns Kommune oplyser, at de fem ton CO2 pr. københavner heller ikke kan sammenlignes med det nationale nøgletal på 10 ton CO2 pr. år pr. dansker, fordi de to opgørelser bygger på forskellige data. Men hvis man holder sig til data, der kan sammenlignes, får man ifølge klimaplanen en CO2-udledning pr. københavner, der er 30 pct. mindre end gennemsnitsdanskeren.Forklaringen er, at der bruges mindre af den CO2-belastende elvarme i hovedstaden end andre steder, at der er flere, der kører på cykel eller kollektivt i København, og at den københavnske fjernvarme har en højere andel af biomasse og affald end for landet som helhed.Beregninger fra bl.a. EU viser, at den gennemsnitlige verdensborger i 2050 ikke må udlede flere drivhusgasser, end hvad der svarer til to ton CO2 pr. år, alt medregnet. Andre taler om nødvendigheden af at nå ned på ét ton pr. person pr. år.
