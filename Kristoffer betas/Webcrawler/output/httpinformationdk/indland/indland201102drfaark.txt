DR får en kvindelig boss med orden i sagerne
Maria Rørbye Rønn, der ventes udnævnt til ny generaldirektør i dag, er en solid og dygtig administrator, der aldrig vil begå fejl af plummersk karakter
Maria Rørbye Rønn ventes i dag udnævnt til ny generaldirektør for DR.


 
Solid. Ordentlig. God til at sidde for bordenden. Straight. Og høj.
Danmarks Radio får en ny generaldirektør, der rager op og bliver garant for orden i butikken, rene linjer og ikke flere sager som den, der tvang forgængeren Kenneth Plummer til at gå.
Det er den enslydende melding fra flere, der kender Maria Rørbye Rønn, som i dag bliver udnævnt til DR's toppost.
Med Rørbye Rønn får Danmarks største medievirksomhed sin første kvinde i generaldirektørstolen og dertil en person, der kender koncernen grundigt indefra. Rønn, 46-årig jurist, gift og mor til to, er i øjeblikket konstitueret generaldirektør, men har været ansat i DR siden 1995, hvor hun begyndte i DR Ophavsret. I 2001 blev hun chef for DR Jura og fra 2008 direktør for DR's juridiske og politiske sekretariat.
Da Kenneth Plummer i oktober med øjeblikkelig varsel måtte fratræde efter skandalen omkring journalist Kurt Lassens Plummer-biografi, blev Maria Rørbye Rønn konstitueret i chefstolen, og hun har altså formået at overbevise sin bestyrelse om, at hun kan udfylde jobbet.
»Umiddelbart lidt overraskende,« siger flere om udnævnelsen. Kulturminister Per Stig Møller (K) sagde således efter Plummers afgang, at »lederen skal være som et fyrtårn for institutionen,« og bestyrelsesformand Michael Christiansen forklarede, at man gik efter en karismatisk person, der kunne sende ham selv tilbage i »det mørke rum« og ud af offentlighedens rampelys. Derfor havde mange ventet en ny generaldirektør med en vis kulturel eller publicistisk profil.
En sådan person er Maria Rørbye Rønn angiveligt ikke. Godt nok er hun en kvinde, der med sine anslået to meter rager op i landskabet, men hun betegnes rent fagligt som en administratormodel, en driftssikker embedsmandstype og en solid pige med orden i penalhuset og sagerne.
Armslængde-konflikterne
Netop det gør hende i virkeligheden til et logisk valg. Med 11 direktører har DR i dag den største direktion i medievirksomhedens historie, så der er nok af personer med ønske om at profilere sig programpolitisk og offentligt og rigelig mange til at slås på de indre linjer om budgetter og sendeflader. Derfor er der behov for en generaldirektør, der kan holde styr på elementernes rasen og orden i butikken.
»Rørbye Rønn er god til at tage beslutninger og føre dem igennem, god til at skære igennem al flommen i diskussionerne og komme til sagens kerne,« siger Informations administrerende direktør Mette Davidsen-Nielsen, der kender den ny generaldirektør fra sin egen tid i DR.
Andre betegner hende som den kandidat, ingen kunne have noget imod. Blandt de øvrige, i medierne omtalte kandidater til posten har flere en klarere offentlig og holdningsmæssig profil, men derfor har de også ifølge Informations kilder delt vandene i bestyrelsen.
Hvad Maria Rønn Rørbye måtte stå for politisk, og hvad der er hendes programpolitiske profil, synes ikke at stå klart, og det har antagelig talt til hendes fordel i bestyrelsens overvejelser.
»Det spændende bliver, hvordan hun vil kæmpe for armslængde-princippet, når der kommer sager og konflikter, for det gør der jo,« siger Mette Davidsen-Nielsen med henvisning til den overvejende politisk udpegede bestyrelse, hvor medlemmer i flere tilfælde har søgt at lægge indholdsmæssigt pres på DR.


