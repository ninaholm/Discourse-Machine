Løkke fortryder intet ved klimatopmøde
Danmark fik trukket 125 stats- og regeringschefer til København og kunne ikke gøre mere for at få en klimaaftale, siger statsministeren. Oppositionen er uenig


 Der er ikke noget at komme efter. Statsminister Lars Løkke Rasmussen (V) fortryder ikke sin håndtering af klimatopmødet i december. Det fastholdt han tirsdag i et samråd i Folketingets Miljøudvalg over for oppositionens kritik.
»Det lykkedes at få 125 stats- og regeringsledere til København. Det var det element, der gjorde, at det trods alt lykkedes at skabe et resultat, som nu 104 lande har tilsluttet sig. Det er ikke det endelige resultat, men en trædesten på vejen,« sagde Lars Løkke Rasmussen med henvisning til erklæringen Copenhagen Accord.
»Aldrig nogensinde har der været så stor international beslutningskraft samlet som i Bella Center, blandt andre lederne fra USA, Kina, Brasilien og Sydafrika,« understregede Løkke. »Og når den store beslutningskraft ikke rakte til at nå et bedre resultat, så var det så langt, vi kunne nå,« sagde statsministeren.
Oppositionen ønsker en uafhængig evaluering af topmødet og mener, at EU indtog en alt for passiv rolle - blandt andet fordi EU ikke forhøjede indsatsen og gik op fra 20 procents CO2-reduktion i 2020 til 30 procent.
'Ingen selvreflketion'
Mette Gjerskov (S) revsede regeringen for at have fyret mange af de klimakyndige medarbejdere, selv om Danmark formelt stadig er klimaformand frem til COP16 i Mexico.
Statsministeren pegede på, at Danmark stadig har en klimaattaché i Sydafrika og engang i foråret vil udstationere en klimadiplomat i Mexico By.
Desuden holder klima- og energiminister Lykke Friis nær kontakt med sin mexicanske kollega, tilføjede Lars Løkke.
Mette Gjerskov fandt det dybt utilfredsstillende, at der »slet ikke er nogen selvrefleksion« hos Løkke efter COP15, og at der endnu ikke er sendt en dansk klimadiplomat til Mexico.
»Det er ikke noget, der rykker. Mexicanerne er slet ikke forberedt på den situation, de står i,« sagde hun.
ritzau


