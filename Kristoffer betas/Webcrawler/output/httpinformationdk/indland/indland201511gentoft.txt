Gentofte løfter skam også sin del af byrden
I Gentofte har de masser af au pairer. Og derfor behøver de ikke tage imod så mange flygtninge
 Au pair piger fra Filippinerne mødes ved Gentofte Sø og spiser pizza og snakker.


 Selv om rekordmange mennesker fra tredjelande er kommet til Danmark i indeværende år, er de fleste gået Gentofte Kommune forbi. Folk fra tredjelande, som er lande uden for internationalt samarbejde, bliver fordelt efter en fordelingsnøgle mellem Danmarks kommuner. Den medregner blandt andet, hvor mange mennesker fra tredjelande, der er i kommunen i forvejen.
Men i Gentofte er syrere og andet godtfolk ikke umiddelbart dem, du møder flest af under søndagsturen omkring Bernstorff Slot. Det har vakt undren på lokalavisen Villabyerne, hvor de nu har afsløret, hvad der i kommunalpolitiske kredse kendes som »Gentofte-tricket«.
I al sin enkelhed går Gentofte-trickket ud på, at Gentofte Kommune går fri for at modtage mange flygtninge og migranter fra tredjelande, fordi deres kvote er optaget af au pair-piger. 771 ugifte filippinere i aldersgruppen 16-30 bor ifølge Danmarks Statistik i den nordsjællandske kommune. De udgør i dag den største minoritet i kommunen. Dertil kommer, at en del diplomater og forretningsfolk med adresse i kommunen også må antages at fylde godt op i kvoterne.
Villabyerne har spurgt Udlændingestyrelsen, hvorvidt det kan passe, at au pair-pigerne tæller med, når der bliver fordelt flygtninge i kommunerne.
»Alle indvandrede udlændinge fra tredjelande tæller med i kriterium nr. 2: Kommunens andel af indvandrere og flygtninge. Således også au pairer, lønmodtagere og andre,« lyder svaret fra Udlændingestyrelsen presseservice.
Er 104 for få?
Retteligt skal det siges, at Gentofte Kommune har modtaget 104 flygtninge i år, og til næste år kommer der 117 til. Spørgsmålet er så, om det er for få? Gentofte er den kommune i landet med den højeste disponible indkomst pr. indbygger. Men Udlændingestyrelsen mener ikke, at spørgsmålet om, hvorvidt der burde komme flere eller færre flygtninge til Gentofte, er noget, de skal tage stilling til. Debatten om fordelingen er politisk, forklarer styrelsen.
På Christiansborg har Gentofte-trickket vakt opmærksomhed. Enhedslistens Johanne Schmidt-Nielsen har spurgt udlændinge-, integrations- og boligministeren, om det er »rimeligt, at f.eks. au pairer og højtuddannede expats ikke indgår i beregningen af, hvor mange flygtninge en kommune skal tage«.

