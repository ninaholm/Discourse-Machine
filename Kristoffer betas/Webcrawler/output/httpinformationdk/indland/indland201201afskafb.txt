Afskaf børnechecken
Det skal fortsat være attraktivt at få børn i Danmark — ellers mister vi arbejdskraft. Men børnechecken burde erstattes af et skattefradrag


 Når der er krise, dukker der altid ugennemtænkte spareforslag op. Mange har ingen gang på jorden, fordi befolkningen er afvisende.
Der er dog én undtagelse. Selv om det strider mod det universelle princip i den nordiske model, er et vælgerflertal enige i, at man burde lade være med at udbetale børnecheck til alle og give pengene målrettet til de dårligt stillede.
Nu er Danmark ikke kendt for principielle velfærdsdiskussioner, og derfor har danskerne dårligt styr på principperne. På 20 efterfølgende spørgsmål om centrale kontant- og serviceydelser er svarene stik modsat. Mange vil endda individualisere kontanthjælpen — en gammel idé fra universalismens bannerfører Radikale Venstre.
Men tilbage til undtagelsen: børnefamilieydelsen — ’børnechecken’. Den blev indført af Schlüter-regeringen samtidig med, at SU blev gjort universel, dvs. uafhængig af forældreindkomst. Men hvor SU straks blev accepteret, har et stort flertal altid villet gøre børnechecken behovsbestemt. Til studenter og andre har jeg altid sagt, at det kunne de godt glemme ALT om. Det ville ingen økonomisk ansvarlige politikere gå ind for, uanset vælgerne.
Attraktivt
For det første har diskussionen om globalisering drejet sig om faren for brain drain. Her betyder det meget lidt, hvordan skatteregnskabet ser ud for midaldrende. De render ingen steder. Derimod bør veluddannede unge ikke have for stærke incitamenter til at emigrere. Her er de nordiske landes styrke, at de er rimeligt økonomisk attraktive for børnefamilier.
Dernæst har der været bred politisk enighed om, at marginalskatten skulle sænkes. Her ville behovsbestemte børnepenge svare til at indføre en særlig høj marginalskat for børnefamilier — som er den gruppe, man kan håbe på at vride mere arbejde ud af ved at sænke skatten.
De unge og de ældre orker ikke eller har ikke behov.
Oven i skatten ville børnefamilierne få aftrappet deres børnetilskud — og så ville 25 års arbejde med at sænke marginalskatten være forgæves. Det giver ikke mening (med mindre man da fjerner børnetilskuddet helt).
For det tredje tror politikere på økonomiske incitamenter. Hvis de virker, ville der blive født færre børn blandt den halvdel af danskerne, der tjener mest, alias de forholdsvis veluddannede. Det ville være helt tosset, fordi det kynisk bedømt er de børn, samfundet — i gennemsnit — har størst økonomisk gevinst af.
Endelig har befolkningens aldring forstærket kampen for det tredje barn. Mange lande trues endda af befolkningsnedgang. Skal folketallet fastholdes uden massiv indvandring, må kvinder i gennemsnit få lige knap 2,1 barn. Da nogle slet ikke får børn og andre kun ét, er det nødvendigt for samfundet, at (rigtig) mange får tre børn eller flere. Derfor giver flere lande ekstra børnepenge til barn nummer tre, fire osv.
Trods stordriftsfordele er tre, fire eller flere børn en hård økonomisk belastning, selv for familier med pæne indkomster. Så der er også en socialpolitisk begrundelse og ikke kun en økonomisk.
For ansvarlige politikere vejer den økonomiske begrundelse dog tungt. Pga. krisen kan Danmark få svært ved at fastholde fertiliteten på nordisk niveau. Det bliver dyrt for efterkommerne.
Men for at undgå at skyde sig selv i foden og komme forvirringen til livs burde man nok lægge børnetilskuddet om til et skattefradrag. Forældrene kunne ganske enkelt få børnenes personfradrag. En sådan model bruges i flere lande, og i Danmark havde man noget lignende før 1971. Størrelsen og værdien af fradraget kan justeres, så pengene passer.
Det ville eliminere den socialpolitiske framing som ’tilskud’ — og overflødiggøre den økonomiske, som nogle vil finde for kynisk. Fradrag er også mere logisk end tilskud.
Tilmed er der en symbolsk sideeffekt. Det ville nemlig sænke skattetryk og offentlige udgifter med 13-14 mia. kr.

