Helle Thornings Kinderæg
Med rokaden i Socialdemokraternes top håber Helle Thorning-Schmidt at puste nyt liv i sit politiske projekt. Henrik Sass Larsen får som gruppeformand hele tre opgaver: Sikre ro i gruppen, uro hos modstanderne i oppositionen – og genvalg til statsministeren
Nu genopstandne Henrik Sass Larsen orkestrede Socialdemokraternes højredrejning. Nu bliver han den, der skal genoprette forbindelsen til både fagbevægelse og fløjparti.


 Da Helle Thorning-Schmidt om aftenen den 2. oktober sidste år ringede rundt til de udvalgte partifæller, som blev tilbudt at være minister i hendes første regering, var telefonen tavs hos Henrik Sass Larsen på grund af hans manglende sikkerhedsgodkendelse. Men forleden kom så endelig opkaldet fra statsministeren.
Helle Thorning-Schmidt ville høre, om den tidligere politiske ordfører var parat til at blive ny formand for Socialdemokraternes folketingsgruppe som en del af en større rokade i partiet.
Henrik Sass Larsen har nemlig i nogen tid ønsket at komme tilbage – og statsministeren har ønsket ham tilbage.
I den forbindelse kom det belejligt, at partireglerne har tvunget Helle Thorning-Schmidt til at finde en ny næstformand i partiet, da den ene af slagsen skal findes uden for Christiansborg. Begge af de nuværende, Nicolai Wammen og Nick Hækkerup, kan nemlig skrive både minister og MF på visitkortet.
Henrik Sass Larsen havde samtidig gjort det klart, at hvis – når! – han vendte tilbage, så skulle det være som gruppeformand, fordi han ikke endnu engang ønskede at være på 24/7 som politisk ordfører.
Slutfacit: Gruppeformand Mogens Jensen blev bedt om at tage over som ny næstformand sammen med Københavns overborgmester Frank Jensen.
Som ny gruppeformand bliver Henrik Sass Larsens første opgave at sikre, at de antydninger til protest, der har været i folketingsgruppen efter SRSF-regeringens – og partiets – dårlige meningsmålinger, ikke bryder ud i lys lue.
Som politisk ordfører var det Henrik Sass Larsen, der sammen med den daværende gruppeformand – og venstrefløjens repræsentant i partiledelsen – Carsten Hansen reparerede revnerne efter formandsvalget i 2005. Henrik Sass Larsen er en uforlignelig såkaldt netværker der ikke blot stod for kontakten til partiets venstrefløj, men også Enhedslisten – samt vigtigst af alt: Henrik Sass Larsens kontakt til fagbevægelsen var med til at sikre den store støtte i den seneste valgkamp.
Oppositionen udfordres
Dernæst skal den nye gruppeformand som sin anden opgave tage kampen op mod oppositionen.
Statsministeren har længe kunnet se, hvordan Venstres forskellige ordførere gang på gang har haft held til at trænge regeringen i defensiven. Derfor er det nødvendigt at matche dem med en politiker med den nødvendige »gadedrengementalitet«. Og her er Henrik Sass Larsen den politiske gadedreng pr. defition.
Fremover vil gruppeformanden de facto dele rollen som politisk ordfører med Magnus Heunicke, der ikke har levet op til opgaven.
Ny periode
Hvilket altsammen fører frem til den tredje – og vigtigeste – opgave for Henrik Sass Larsen: Sikre statsministerens genvalg.
Er løsningen af de to første opgaver forudsætningen for, at Helle Thorning-Schmidt stadig har en chance på valgdagen, så kan Henrik Sass Larsens strategiske overblik blive nødvendigt, hvis denne chance skal udnyttes.
Henrik Sass Larsen var, efter folketingsvalget i 2007, arkitekten bag den succesfulde alliance med SF, og »Sass-doktrinen«, der sikrede regeringsmagten ved valget fire år senere.
Den daværende politiske ordfører mente, at Radikale Venstres udlændingepolitik havde været skyld i de seneste valgnederlag, og partiet derfor betingelsesløst måtte støtte SSF’s økonomi- og udlændingepolitik.
Fik Radikale Venstre efter folketingsvalget ikke lov til at sætte deres fingeraftryk på udlændingepolitikken, så fik de dog mere end lov til at røre ved den økonomiske politik.
Det har i dag afstedkommet den løftebrudsdiskussion som forfølger Helle Thorning-Schmidt og truer hendes genvalg.
Spørgsmålet er, om Henrik Sass Larsen kan finde en løsning på den opgave.

