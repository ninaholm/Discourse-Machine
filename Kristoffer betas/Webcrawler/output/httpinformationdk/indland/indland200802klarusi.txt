Klar, men usikker S-kurs
Helle Thorning-Schmidt har med usædvanlig konsekvens fulgt en klar linje, siden hun blev formand for Socialdemokraterne. Der er dog fortsat lang vej til målet om at slå Fogh
Den politiske realitet er, at Thorning-Schmidt er under stærkt pres for at indgå brede forlig med Fogh og dermed legitimere regeringens politik.


 Christiansborg har den forløbne uge været skueplads for intense forhandlinger og forlig, mens tv-stationerne har vist billeder af en absurd palæstinensisk børne-tv-udsendelse, der krævede død over danske tegnere, en sudansk præsident, der lovede, at "ingen danskere skulle besudle Sudans jord", to unge af pakistansk oprindelse, der indrømmede at have antændt eksplosionsagtigbrand i solarium på Østerbro i København, en anonymiseret, hætteklædt, der fortalte om sin deltagelse i voldelige overfald på danskere i deres eget hjem - på et næsten uforståeligt indvandrer-dansk.
Billederne af den truende voldelige 'islamisme' og vrede blandt unge med muslimsk baggrund føjede sig til hinanden med en overtydelighed som Dansk Folkeparti ikke kunne have ønsket sig anderledes. Efter de første krav om forældrebetaling og sænkning af den kriminelle lavalder holder DF relativt lav profil, og lader vælgerne strømme til - ligesom statsministeren, der i endnu højere grad har forholdt sig stilfærdig de forløbne uger.
Socialdemokraterne har stået i en sædvanlig svær situation, som de i modsætning til tidligere havde forberedt sig på, selv om forberedelsen ikke bød på hurtige, spektakulære slag i bolledejen a la det Villy Søvndal leverede med sit skarpe udfald mod Hitz but Tahrir.
Vindere og tabere
Medieopmærksomheden omkring de politiske tabere og vindere er ekstremt kortsigtet og overfladisk.
I forsommeren 2006 styrtdykkede Helle Thorning-Schmidts tilslutning til under 20 procent i kølvandet på den første Muhammed-krise. Den nye S-formand blev afskrevet af medierne. Men et halvt år senere blev hun båret frem i meningsmålingerne af "velfærdsoprøret", og Fogh mistede for første og eneste gang i forrige valgperiode flertallet i målingerne.
Socialdemokratiske strateger, der har tænkt disse forløb igennem, har været klar over at en 'relancering' af Muhammed-krisen var en alvorlig risiko for Thorning-Schmidt og Socialdemokraterne og at en gennemtænkt form for 'damage-control' var den eneste option. 
"At vi i denne uge blev noteret til 24 procent i Gallup var overraskende positivt," siger et socialdemokratisk folketingsmedlem: "Hvis man på forhånd havde spurgt hvor stor vores tilslutning havde været efter uger med brændende biler herhjemme og brændende flag i udlandet, havde mit gæt været under 20 procent som sidste gang. Noget må vi trods alt gøre bedre nu."
Efter at de første politiske skud fra hoften er leveret, kunne Helle Thorning-Schmidt så i går levere et planlagt udspil til en afgørende mere ambitiøs og hårdhændet integrationspolitik på hendes optræden ved 'Den Røde Skole's' møde i Kalundborg. Her får Thorning-Schmidt markeret, at den måde, hun vil lægge afstand til regeringen ikke umiddelbart er en kritik fra de klassiske venstrefløjspositioner, men snarere en udbygning af den stramme udlændingepolitik til en socialdemokratisk version, der både er troværdig og fornyende, men utvetydig et udtryk for lydhørhed overfor de bekymrede socialdemokratiske kernevælgere, der siden 2001 har foretrukket V og DF. Det samme forsøgte Thorning-Schmidt umiddelbart efter hun blev formand efter valget i 2005, hvor hun pressede Fogh til forligsforhandlinger om mere ambitiøs integration. Desværre for projektet var venstrefløjen i gruppen dengang for stærk til at lade sig tryne, og Thorning-Schmidt måtte købe sig til fred som en nødvendig forudsætning for et godt kommunalvalg i november 2005 med en opgivelse af integrationsforliget med Fogh.
Klar linje 
Thorning-Schmidt har, trods et par tilbageslag som dette med usædvanlig konsekvens forfulgt en klar linje, siden hun blev formand: Gennem et opgør med den gamle Auken-fløj har hun skabt troværdighed om sin accept af den stramme udlændingepolitik, den 'faglige' skolepolitik, den hårde retspolitik - kombineret med klassisk socialdemokratisk fordelingspolitik. Og samtidig opnået en sjælden enighed i folketingsgruppen gennem en pragmatisk alliance med den stærkt decimerede Auken-fløj.
Thorning-Schmidt er på en lang vandring mod et stadigt fjernt mål, men det er svært at se alternativer til hendes kurs: Hun har tabt massivt til SF, men det svækker ikke en S-ledet regerings parlamentariske grundlag. Hendes mulighed for at slå Fogh - eller hans efterfølger - beror på evnen til at erobre vælgere fra V og DF. Og det kan ikke opnås ved at følge i Villy Søvndals eller Margre-the Vestagers fodspor. Den politiske realitet er, at Thorning-Schmidt er under stærkt pres for at indgå brede forlig med Fogh og dermed legitimere regeringens politik.
Hun har med omhu valgt at trække sig ud af jobskabelsesforhandlingerne som indeholder dagpengestramninger, selv om Fogh dermed får fornøjelsen af at splitte oppositionen og lave forlig med Det Radikale Venstre, Ny Alliance og Dansk Folkeparti. Men hun kan hånd i hånd med de radikale trække sig fra finanslovforhandlingerne, hvor regeringen fastholder en symbolsk grønt-høsterbeskæring af især justitsministeriet og undervisningsministeriets udgifter.
Thorning-Schmidt står ikke til hastige sejre, hendes store udfordring er at disponere strategisk, langsigtet så hun står optimalt til at erobre modpartens vælgere, når trætheden med den siddende regering med vanlig forudsigelighed indtræffer midt i valgperioden.


