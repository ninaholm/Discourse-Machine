Claus Hjort vil tage Dong-salg op med Folketinget

Claus Hjort Frederiksen overtog finansministerposten fra Bjarne Corydon efter valget. Nu vil han tage sin forgængers salg af Dong til Goldman Sachs op i Folketinget.


 Finansminister Claus Hjort Frederiksen (V) lægger nu op til at finde en løsning på den såkaldte Dong-sag, som forfulgte hans forgænger på posten, Bjarne Corydon (S), igennem hele den sidste del af SR-regeringens levetid.
I en skriftlig kommentar til Ritzau siger Claus Hjort Frederiksen:
»Jeg har stor forståelse for ønsket om åbenhed, og jeg har naturligvis noteret mig Dansk Folkepartis synspunkter i denne sag.
»Jeg har derfor tænkt mig i god ro og orden at tage en snak med Folketingets partier om, hvordan vi finder den bedst mulige løsning,« lyder det fra Claus Hjort Frederiksen.
Udmeldingen kommer, efter at blå bloks største parti, Dansk Folkeparti, samt Enhedslisten har gentaget deres krav om at se de øvrige bud på Dong, som Goldman Sachs købte en andel af.
Salget har været omdiskuteret, dels fordi aktierne blev solgt til den omstridte amerikanske kapitalfond, og dels fordi der fra flere sider har været sat spørgsmålstegn ved, om aktierne blev solgt for billigt.
Derfor truede både Dansk Folkeparti og Enhedslisten før valget med at vælte Bjarne Corydon, hvis han ikke ville give Folketinget indsigt i de andre tilbud, der lå på Dong. Hans nej var begrundet med, at fremtidige købere skal kunne regne med fortrolighed.
Dansk Folkepartis finansordfører René Christensen står dog fast på, at man vil se papirerne:
»Vi vil stadig se de andre bud, der har været omkring salget af Dong. Det ville vi før valget, og det vil vi også efter valget. Det er rigtig vigtigt for os,« siger René Christensen.
»Der er det for fremadrettet at sikre os, at vi ikke igen kan komme i en situation, hvor det kun er den siddende regering med en finansminister, en departementschef og måske et par stykker mere, der har set, hvad der er op og ned.«
– Forventer I, at Claus Hjort lader jer se grundlaget?
»Nu skal jeg lige stille spørgsmålene til ham først, men ja. Vi forventer, at finansministeren selvfølgelig har tillid til, at vi i Finansudvalget kan håndtere det her med den fortrolighed, som der kræves.«
Enhedslistens gruppenæstformand, Pernille Skipper, opfordrer Dansk Folkeparti til at vælte Claus Hjort Frederiksen, hvis ikke han giver adgang til de ønskede dokumenter.
»I Enhedslisten står vi præcis samme sted, som vi gjorde før sommerferien, og vi er klar til en mistillid til Claus Hjort, hvis papirerne ikke bliver givet til Finansudvalget,« siger Pernille Skipper.
Ritzau

