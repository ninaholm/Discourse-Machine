Bagsiden: Nummerpladesagen
Embedsmænd i flere styrelser har arbejdet hårdt på at lave regler for fastmontering af nummerplader. Men den ene embedsmand ved tilsyneladende ikke, hvad den anden laver


 Mens landets automekanikere har haft travlt med at fastmontere nummerplader på biler, har embedsmænd i statens styrelser haft mindst lige så travlt med at udarbejde regler for fastmontering af nummerplader. Det hele skyldes, at landets folketingspolitikere forinden har haft travlt med at udarbejde en lov, som siger, at alle nummerplader på biler og lastbiler pr. 15. november skal være fastgjort.
Opgaven med retningslinjerne hører under Skat, hvor man ellers har nok at se til for tiden, men ikke desto mindre har udarbejdet en vejledning til standardmontering samt en oversigt over fire godkendte alternative monteringsmetoder. Disse monteringsmetoder har alle været forbi Rigspolitiet, fremgår det, og de bliver udførligt beskrevet på Skats hjemmeside: Der er regler for alt fra placering af nitter til farverne på de hætter, som dækker skruer og bolte. Imidlertid har Motor-magasinet kunnet afsløre, at de alternative monteringsmetoder indtil for nylig ikke blev accepteret af Trafik- og Byggestyrelsen, som er den myndighed, der har bilsyn under sig. I sin oprindelige vejledning har Trafik- og Byggestyrelsen ganske enkelt ignoreret de alternative – men af Rigspolitiet godkendte – monteringsmetoder. Derfor ville man ikke kunne få sin bil igennem syn, selv om man har fulgt de officielle monteringsanvisninger på Skats hjemmeside.
»Jeg er både synsmand og værkstedsejer og kan umiddelbart konstatere, at de nummerplader, jeg har monteret, ikke kan godkendes. Det fik jeg i første omgang bekræftet ved henvendelse til den lokale synsmyndighed,« siger Oluf R. Schmidt fra Rødekro.
Han har anvendt en af de alternative monteringsmetoder fra Skats hjemmeside, nemlig metode nummer tre, hvor man anvender popnitter i stedet for skruer.
Efter flere henvendelser har Trafikstyrelsen valgt at ændre procedure på området. Problemet var, at embedsmændene i Trafik- og Byggestyrelsen ganske enkelt ikke var klar over, hvad embedsmændene i Skat havde udarbejdet i samarbejde med Rigspolitiet. Kontorchef i Trafik- og byggestyrelsen Leif Lorenzen oplyser, at styrelsen nu har opdateret sin vejledning med henvisning til Skats alternative metoder:
»Skat har ikke oplyst os, at der var givet tilladelse til at fæste nummerplader uden skruer, men efter vi er blevet gjort opmærksom på problemstillingen, har vi opdateret vores vejledning,« siger kontorchefen til Motor-magasinet.
Kontorchefen oplyser også til bladet, at der er en lang række andre myndigheder, der fastsætter krav til et syn, men at der ikke eksisterer en procedure om at informere Trafik- og Byggestyrelsen, hvis kravene ændres eller opdateres. Med andre ord er der kun én løsning på problemet: Der må nedsættes en arbejdsgruppe af embedsmænd, som kan udarbejde en standardprocedure for tværministeriel kommunikation i forbindelse med monteringen af nummerplader og lignende. Kun med en sådan kommunikationsprocedure kan vi sikre os, at det gode og grundige arbejde, som landets embedsmænd udfører på vegne af de folkevalgte politikerne i vigtige sager, når ud til alle grene af systemet, og fremtidige misforståelser kan undgås.

