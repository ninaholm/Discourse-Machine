Justitsministeriet uenig med kammeradvokaten om Christiania
Et hidtil ukendt notat fra Justitsministeriet vurderer, at en lukning af Christiania vil være ekspropriation. Dermed modsiger ministeriet den hidtidige offentliggjorte vurdering fra statens egen advokat
Et essentielt spørgsmål i Christiania-striden: Hvem har egentlig retten til huse, boliger og bygninger på de knap 36 hektar, som siden 1971 har udgjort den verdensberømte fristad?


 I et kortfattet notat på bare fem sider kastes der nyt juridisk lys over en af de grundlæggende problemstillinger i den årelange styrkeprøve mellem fristaden Christiania og statsmagten, repræsenteret ved Slots- og Ejendomsstyrelsen. 
Notatet, som Information er i besiddelse af, er udarbejdet af Statsretskontoret under Justitsministeriets Lovafdeling og handler om det oplagte spørgsmål: Hvem har egentlig retten til huse, boliger og bygninger på de knap 36 hektar, som siden 1971 har udgjort den verdensberømte fristad?
I sin tid fik Folketinget oplyst - som det formuleres i bemærkningerne til Christianialoven, som et bredt flertal vedtog i juni 2004 - at "Kammeradvokaten vurderer, at den kollektive brugsret (...) vil kunne bringes til ophør med et varsel på ét år fra rammeaftalens udløb."
Kammeradvokatens vurdering fremkom under mystiske omstændigheder i november 2003 i et kun delvist offentliggjort notat, som senere endda blev erstattet af et nyt og betydeligt kortere notat fra december 2003. 
Ifølge Finansministeriets oplysning til Retsudvalget var der dog ikke konklusioner i det offentliggjorte december-notat, som afveg fra det hemmeligholdte november-notat. Til gengæld er der afvigelser - endda betydelige - mellem Kammeradvokatens offentliggjorte vurdering og så de vurderinger, Statsretskontoret har fremlagt i det marts 2003-notat, som først nu kommer til offentlighedens kendskab.
Erstatning
For som Statsretskontoret skriver: "Det må i den forbindelse antages, at et lovindgreb, der indebar en lukning af Christiania og dermed, at eventuelle rettigheder til f.eks. at anvende bygninger og arealer i området ophørte, ville være ekspropriativt."
Dermed ville et sådant lovindgreb ifølge grundlovens paragraf 73 udløse erstatning til beboerne. Og det var nok ikke det mål, som et flertal i Folketinget ønskede med en lovliggørelse af fristaden. Statsretskontorets notat rummer imidlertid et forslag til, hvordan myndighederne kunne sno sig ud af den slags erstatninger: En overgangsperiode ville - "afhængig af længden", som det skrives - kunne indebære, at et lovindgreb ikke fik "ekspropriativ karakter".
Hvor lang en sådan overgangsperiode så skulle være, anfører Statsretskontoret ikke direkte. Men at perioden skulle være af en betydelig længde, fremgår af, at et varsel på seks måneder ifølge notatet er alt for kort. I stedet skulle overgangsperioden for at undgå erstatning være "markant længere", som Statsretskontoret fastslår.
Kammeradvokaten har uden tvivl - i modsætning til både folketingsmedlemmerne og christianitterne - kendt til vurderingerne i notatet fra Statsretskontoret. Men Kammeradvokaten har altså - i hvert fald i sit offentliggjorte december-notat - ment, at en "markant længere" overgangsperiode var opnået med en fordobling til bare 12 måneder.
Da Folketinget vedtog loven, blev overgangsperioden sat til halvandet år, dvs. rammeaftalen blev opsagt til den 1. januar 2006. Siden har christianitterne med jævne mellemrum fået forlænget deres nu kun midlertidige brugsret af Slots- og Ejendomsstyrelsen.
Tre år er for kort
Statsretskontoret har især to argumenter for, at det vil koste statskassen dyrt i erstatning, hvis et lovforslag med et pennestrøg udraderede fristaden. For det første henviser notatet til, at den dagældende rammeaftales første punkt var "indgået på ubestemt tid." Og netop beboernes brugsret "bekræftes" af rammeaftalens punkt ét.
For det andet henviser notatet til, at et antal christianitter har fået tilladelse til husbyggeri fra myndighederne. Selv om antallet af disse tilladelser ikke er voldsomt stort, skriver Statsretskontoret dog, at "der må udtrykkelige holdepunkter til", før sådanne beboere kan opsiges. I den sammenhæng er det interessant, at Statsretskontoret også karakteriserer en opsigelsesfrist på tre år som en "væsentlig begrænsning" i en boligaftale.
Den 7. februar skal Østre Landsret behandle tre kærede udsættelsessager, hvor beboere på Christiania skal sættes på porten af kongens foged. I sin tid nægtede fogeden nemlig at effektuere udsættelserne. I den forbindelse kalder christianitternes advokat, Knud Foldschack, notatet fra Statsretskontoret for "et vinderkort".
"Indholdet får temmelig sikkert stor betydning for ikke bare fogedsagen, men også for den 'store' retssag om christianitternes rettigheder, som skal hovedforhandles til efteråret," siger Foldschack.
Han finder det "beklageligt", at Slots- og Ejendomsstyrelsen har "spillet med lukkede kort".
"Det havde været gunstigt for forhandlingerne mellem christianitterne og staten, hvis dette notat var blevet offentliggjort," mener advokaten.
"Notatet giver os ret i det kæremål, vi har skrevet, ifølge hvilket opsigelsesfristen er alt, alt for kort, når der er tale om folks boliger, Og derfor er selve lovgrundlaget for Christianialoven ugyldigt," siger han.


