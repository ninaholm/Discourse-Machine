Ralf Hemmingsen husker ikke centrale samtaler
Kammeradvokatens redegørelse afslører store huller i den 'udredning' af Penkowas forskning, som Ralf Hemmingsen satte sig selv i spidsen for tilbage i 2003. Rektor kan hverken huske, hvem han kontaktede, hvornår han ringede eller hvilke numre, han ringede til. KU's juridiske afdeling advarede ellers om, at manglende dokumentation kunne blive problematisk
Ét af de store ubesvarede spørgsmål er, hvem rektor Ralf Hemmingsen har haft telefonisk kontakt med fra firmaet, der skulle stå bag forsøgene i Spanien. Hemmingsen har nemlig ikke taget telefonnotat fra den eller de samtaler, hvor han angiveligt har fået bekræftet, at firmaet samarbejdede med Penkowa.


 349327462. Det telefonnummer skulle angiveligt være vejen til, at Ralf Hemmingsen i efteråret 2003 kunne bekræfte Milena Penkowas rotteforsøg i Spanien. Problemet er bare, at nummeret mangler to cifre for overhovedet at være spansk. Det fremgår af Kammeradvokatens 700 sider lange redegørelse om Københavns Universitets ledelses håndtering af Penkowa-sagen. Ifølge professor ved Sundhedsvidenskab Niels Høiby bidrager oplysningen om det falske nummer til den opfattelse af, at man med Kammeradvokatens frifindelse af ledelsen på KU langtfra er kommet til bunds i sagen.
»Der er for meget slinger i valsen om hele den sag. Enten har ledelsen ikke undersøgt tingene godt nok, eller også er der bare blevet lukket ned for kritikken,« siger han og genfremfører kravet om en uvildig undersøgelse: »De lægger et slør ud, og hver gang man graver i det, finder man ud af, at tingene ikke holder,« siger Niels Høiby.
Et halvt år uden kontakt
Da der i forbindelse med Penkowas doktordisputats i sommeren 2003 blev sået tvivl om, hvorvidt Penkowas mange rotteforsøg havde fundet sted, tog Ralf Hemmingsen som daværende dekan på Det Sundhedsvidenskabelige Fakultet ved KU, sagen i egen hånd.
Som det fremgår at et notat til bestyrelsen fra januar 2011, indledte Ralf Hemmingsen en »udredning« som omfattede kontakt til to parter: Penkowas spanske samarbejdspartner, forskeren Juan Hidalgo, samt det spanske medicinalfirma, hvor Penkowa angiveligt skulle have gennemført sine mange hundrede rotteforsøg.
Men i modsætning til samtalen med Hidalgo, der ifølge Ralf Hemmingsens eget telefonnotat finder sted 4. september 2003, findes der ingen form for dokumentation for samtalen med det spanske firma.
Samtalen med Hidalgo afslører ellers, at der i modsætning til, hvad Penkowa har forklaret, ikke har fundet forsøg med rotter sted på universitetet i Barcelona.
»Der er kun mus og ingen rotter i Barcelona,« citerer Hemmingsen den spanske forsker i telefonnotatet.
Senere på måneden ændrer Penkowa forklaring — nu skulle forsøgene være gennemført hos et medicinalfirma i Barcelona.
Men der findes ingen form for dokumentation for, at Hemmingsen efterfølgende skulle være gået videre med sagen.
I marts 2004 — et halvt år senere — sender universitetets afdeling for Personale og Jura en mail til Ralf Hemmingsen. Heri betoner man vigtigheden af, at dokumentationen omkring rotteforsøgene er på plads.
»Det ses ikke afklaret længere end, at MP (Milena Penkowa,
red.) 29. september har korrigeret sin oprindelige forklaring, at forsøgene skulle være foretaget hos samarbejdspartneren Juan Hidalgo, til at de er gennemført hos et medicinalfirma i Barcelona (Kan det verificeres og er det så godt nok?),« lyder det i henvendelsen til Ralf Hemmingsen, hvori det pointeres: »Vi skulle nødig risikere, at dette særskilte problem efterfølgende kan bruges (...) til at inkriminere fakultetet og/eller Milena Penkowa.«
Ingen konfrontation
Af Kammeradvokatens redegørelse fremgår det, at Ralf Hemmingsen ikke kan huske, hvem han har talt med. Som Kammeradvokaten konkluderer, virker det angivne spanske nummer ikke. Men Hemmingsen husker ifølge redegørelsen heller ikke, om de andre numre, han angivelig skulle have brugt for at komme i kontakt med det spanske firma, stammer fra Milena Penkowa eller Juan Hidalgo.
Til trods for, at Kammeradvokaten altså har konstateret, at det spanske nummer er falskt, nævner redegørelsen ikke et ord om, at Hemmingsen skulle have fået et andet nummer til en forskningsansvarlig i det spanske firma.
Kammeradvokaten kritiserer alene Hemmingsen for ikke at have lavet et telefonnotat.
Lektor på Juridisk Institut ved Aalborg Universitet, Sten Bønsing undrer sig over, at Kammeradvokaten i forbindelse med sin undersøgelse ikke gravede dybere for at finde svar på de manglende cifre:
»Det ville være nærliggende, hvis Kammeradvokaten havde ringet til Ralf Hemmingsen og spurgt til de to cifre,« siger han og tilføjer:
»Man kan undre sig lidt over, at Kammeradvokaten ikke har gjort sig anstrengelser for at opklare den sag — det burde kunne klares ret simpelt,« siger Sten Bønsing.
Gætteri
Kammeradvokat Karsten Hagel Sørensen forklarer, at det er tænkeligt, at Ralf Hemmingsen har forsøgt at få et mobilnummer til den spanske kilde.
— Hvorfor fremgår det ikke af rapporten, at Ralf Hemmingsen har fået et mobilnummer, som han har ringet op til?
»Fordi det er gætteri. Vi har ikke andet end hans redegørelse fra januar 2011, det er, hvad han kan huske. Hvad der ligger derudover, er gætteri,« siger Karsten Hagel Sørensen.
Information har forgæves forsøgt at få fat i Milena Penkowa for at høre, om hun eventuelt kan opklare, hvilket nummer hun i givet fald har forsynet Ralf Hemmingsen med. Ralf Hemmingsen selv har ikke ønsket at kommentere hændelsesforløbet.


