Khader: Jeg skulle have læst på lektien
I en ny bog erkender Naser Khader, at han var konfliktsky i forhold til medstifterne af Ny Alliance. Han betegner Gitte Seeberg og Malou Aamund som 'forkælede møgunger'
I en ny bog langer partileder Naser Khader kraftigt ud efter Gitte Seeberg og Malou Aamund, som han kalder forkælede møgunger.


 "Måske skulle jeg have sagt nej til flere interviews og i stedet læst på lektien."
Sådan lyder det fra Naser Khader, som i en ny bog erkender, at han var konfliktsky og ukritisk over for folk, der koblede sig på projekt Ny Alliance. Medstifter Gitte Seeberg og Malou Aamund (V), der forlod partiet en uge efter Seebergs farvel, får en hård medfart:
"Jeg tænkte, at de simpelthen var forkælede møgunger, der aldrig har kæmpet for noget selv," siger Khader om de frafaldne kvinder: "Havde jeg kendt Gitte bedre, så havde jeg sgu ikke satset alt med hende. Hvad har hun satset? Hun var totalt marginaliseret hos de konservative. Og hendes enebarnsreaktioner, de kom virkelig bag på mig," forklarer Naser Khader.
Bogen beskriver også, hvordan stiftelsen af Ny Alliance havde været undervejs i et halvt år, og at Khader undervejs i det forløb var fremkommet med det berømte citat: 'Ich bin ein Radikaler'.
Seeberg advarede
Undervejs beskriver bogen, hvordan Gitte Seeberg frem mod folketingsdebatten om de afviste asylansøgere - hvor Ny Alliance og den frafaldne konservative Pia Christmas-Møller kunne bringe regeringen i mindretal - advarede sin partiformand mod at lade sig spise af med for lidt, da Naser Khader blev kaldt over til statsministeren.
"Naser, der er to ting, der er vigtige. Du holder Pia Christmas om bord, og du må ikke lave en aftale med Fogh, med mindre du får en kon-kret indrømmelse med hjem."
Ingen af de to ting lykkedes som bekendt for Khader, som dog fastholder, at han gjorde det rigtige ved at stå sammen med regeringen. 
Portrætbogen følger den kontroversielle politikers op- og nedture fra barndommen i Syrien frem mod i dag, hvor partiet som bekendt har skiftet navn, og hvor målet om genvalg af mange betragtes som endog meget ambitiøst. 
Selv er Naser Khader ikke i tvivl:
"Skal vi vædde? Jeg laver et historisk comeback."
Tanja Parker Astrups bog 'Naser' udkommer i dag på Ekstra Bladets forlag.


