Pind: Regeringen er klar med lovstramning om syrienkrigere



 Når regeringen fremlægger sit lovprogram efter Folketingets åbning, vil det indeholde strammere lovgivning i forhold til de danskere, der tilslutter sig Islamisk Stat og drager i krig i Syrien.
Det fastslår justitsminister Søren Pind (V) over for Ritzau.
»Vi tager blandt andet Straffelovrådets betænkning om landsforræderi op og gør den til et lovforslag i Folketingssalen, men ellers vil jeg afstå fra at kommentere regeringens lovprogram, før det er fremlagt,« siger Søren Pind.
Straffelovrådet anbefalede ifølge Jyllands-Posten tidligere på året i en betænkning om danskere, der for eksempel tilslutter sig Islamisk Stat, at der bliver lavet et nyt punkt i loven, som skal samles under overskriften landsforræderi.
Om konsekvenserne af den lovgivning, som regeringen lægger op til, siger justitsministeren:
»Det vil betyde, at reglerne for landsforræderi bliver præciseret sådan, at man kan straffes for det, hvis man virker imod Danmark,« siger Søren Pind, som ikke vil uddybe detaljerne:
»Men der er ingen tvivl om, at den indsats, vi ser, er landsforræderisk. Den virker mod danske interesser, den radikaliserer mennesker mod Danmark og bidrager til, at de kan kæmpe for Danmarks fjender. Det gælder både dem selv, og dem som opildner til det.«
»Danmark blev et af de lande i verden, der leverede relativt flest syrienkrigere, så det er noget, vi tager meget alvorligt,« siger han.

