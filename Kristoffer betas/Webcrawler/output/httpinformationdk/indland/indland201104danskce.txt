Dansk censur spreder sig på nettet
Hvis Danmark ønsker at ende som de censurerende regimer, vi netop nu er i krig med, er vi godt på vej. Regeringen blokerer hjemmesider i forsøget på at forfølge ulovligheder på internettet. Ikke alene er det på kant med grundloven  det er også uden virkning, siger eksperter


 Der er gået sport i at stille lovforslag om censur på internettet. Dansk Folkeparti har foreslået at lukke psychedelia.dk, der indeholder beskrivelser af euforiserende stoffers virkning. SF ville forbyde surfing på terrorrelaterede hjemmesider, og netop nu ligger der et beslutningsforslag om at forbyde hjemmesider med animeret børneporno, der blandt andre er blevet stillet af Socialdemokraterne.
Men man kan drømme om kontrol over det decentrale internet, lige så tosset man vil  der vil altid sidde en masse brugere på den anden side af skærmene og være et stort teknologisk skridt foran. Ifølge Aslak Ransby, en af flere talsmænd for en nyopstartet internetpolitisk interesseorganisation og tænketank, Bitbureauet, har politikerne slet ikke forstået hovedpointen, når de regulerer og censurerer.
»Det, politikerne burde vide, er, at den teknologiske udvikling altid går hurtigere end rettens, der kommer halsende bagefter. Derfor er det umuligt at regulere og blokere på internettet. Det eneste, man får ud af regeringens regulering, eksempelvis spilleloven og lægemiddelloven, er, at man begrænser menneskers adgang til informationer,« siger Aslak Ransby, der for nylig deltog i Folketingets høring om internetregulering og censur.
Men ikke alene er det absurd, når politikerne tror, de kan komme det evigt fremadstormende internet i forkøbet med reguleringer og såkaldte DNS-blokeringer, som mangen en teenager kan komme uden om. Det ligner også en glidebane på vej mod censurering af dele af internettet ved at lukke hjemmesider  de facto uden om domstolene  og dermed et brud på ytringsfriheden. Og det kan meget vel være ulovligt, pointerer tænketanken CEPOS' chefjurist Jacob Mchangama.
»Censur er i strid med grundlovens paragraf 77. Men med den regulering, der foregår i Danmark for øjeblikket, har vi intet overblik over, hvor mange fuldkommen saglige og sobre hjemmesider, man lukker, ligesom det oprindelige forslag til den såkaldte spillelov indeholdt en betænkelig omgåelse af grundloven. Man kan også stille spørgsmålstegn ved, om udviklingen er forenelig med Den Europæiske Menneskerettighedskonvention artikel 10, der sikrer ytrings- og informationsfriheden,« siger Jacob Mchangama.
Handling
Videnskabsminister Charlotte Sahl-Madsen (K) erkender problemet:
»Det kræver jo ikke andet end en Google-søgning, hvor du skriver 'omgå DNS-blokering', og så er du i stand til at komme uden om blokeringen,« pointerer Charlotte Sahl-Madsen (K), men henviser samtidig til, at det endelige ansvar for den overordnede regulering af internettet ligger hos justitsministeren.
Men netop justitsministeren, Lars Barfoed (K), understreger dog, at det primære må være, at ulovligheder skal straffes.
»Det er let at begå ulovligheder på internettet, og det går ud over de enkeltpersoner og virksomheder, som krænkes, og det skal der reageres på.«
Det er imidlertid alt for let sluppet mener Venstres it-ordfører, Michael Aastrup Jensen:
»Vi er enige i hovedtankerne om, at censur er det onde på internettet. Men hvad kan vi så gøre for at sikre, at der ikke er adgang til sådan noget som børneporno uden at krænke ytringsfriheden? Jeg har meget svært ved at høre andet, end at det er en balance, man skal finde  jeg mangler nogle konkrete forslag fra politikernes side.«
Michael Aastrup Jensen understreger, at det er altafgørende at få et overblik over, hvilke problemer Danmark i realiteten har, når man sammenligner de forskellige tiltag og retningslinjer vedrørende censur på tværs af ministeriegrænserne.
Vil vi være Kina?
Hvis regeringen virkelig ønsker at begrænse specifikke hjemmesider, skal der ifølge Aslak Ransby fra Bitbureauet langt mere radikale metoder i brug:
»Hvis man skal regulere effektivt, så ender vi med en model som i Kina eller Egypten, hvor man har tusindvis af mennesker til at overvåge nettet eller helt at slukke for det. Og så er spørgsmålet, om man vil have et retssystem, der fungerer hundrede procent kontrollerende, eller et internet der er åbent og frit, med alt det gode, det har medbragt for vores samfund,« siger han.
Ligesom Bitbureauet er chefjurist Jacob Mchangama også bekymret for udviklingen, med øget censurering, der ligger langt fra den danske regerings tidligere forlovelse med ytringsfriheden.
»Vil vi virkelig gerne bevæge os i retning af den måde det foregår på i Mellemøsten og i Nordafrika, hvor vi har set reelle afbrydelser af internettet og stærk censur? I de her revolutioner er det på internettet, demokratiforkæmpere kan kommunikere og skabe et alternativ til propaganda og statsligt styre. Derfor er det paradoksalt, at Danmark, selv med små skridt, går i den modsatte retning og indfører nogle af de tiltag, som man gør i de mellemøstlige og nordafrikanske regimer,« siger han.
For der er tale om en glidebane, når det ikke længere er kontroversielt at foreslå blokering af hjemmesider. Ser man bare ti år tilbage, kaldte man sådan noget for censur. I 2001 nedsatte Skatteministeriet et arbejdsudvalg om mulighederne for at regulere på internettet, og arbejdsgruppen nåede frem til, at blokering kunne opfattes som censur. Tilmed vurderede den, at det ville være ude af proportioner at stille krav om at overvåge og blokere ulovlige spillehjemmesider.
»Politisk uacceptabelt,« sagde daværende videnskabsminister Birte Weiss (S).
»Ni år senere indfører man præcis samme forslag. På relativt kort tid går man fra at kalde det politisk uacceptabelt til acceptabelt. Der er tale om et hurtigt skred  en glidebane,« siger Jacob Mchangama.
I praksis fungerer håndhævelsen af blokeringer således, at de forskellige interessenter på området henstiller til internetudbyderen om at lukke for en hjemmeside med potentielt ulovligt indhold, uden nogen forudgående retskendelse.
Oftest makker internetudbyderen ret, hvis ikke, ender sagen for domstolen  men i langt de fleste tilfælde foregår lukningen inden sagen kommer for domstolen. Og det strider imod al god retspraksis, påpeger Aslak Ransby fra Bitbureauet.


