Inger Støjberg ruller aktiveringscirkus tilbage
Ny delaftale til finansloven vil sætte en stopper for  meningsløse aktiveringskurser. Grådige kommuner er skyld  i den ugunstige aktivering, mener beskæftigelsesministeren Inger Støjberg (V). Men det er hendes eget system, påpeger Kommunernes Landsforening
Et kommunalt aktiveringsprojekt, hvor kvindelige indvandrere samler pakkasser og plastic°©komponenter i Gellerupparken i ?rhus.


 Det skal være slut med at sende arbejdsløse på kursus i at finde sin indre fugl, at efterligne Hitlers underskrift eller bygge tårne af pasta. En ny delaftale til finansloven vil afskaffe meningsløs aktivering og sende flere arbejdsløse i virksomhedspraktik og arbejde med løntilskud.
Det sker i erkendelse af, at det hidtidige system har ikke virket godt nok, erkender beskæftigelsesminister Inger Støjberg, der bebrejder kommunerne.
»Der er ingen tvivl om, at kommunerne har spekuleret i det her. En række kommuner har stukket snablen ned i statskassen og fyldt kommunekassen op til ugunst for de arbejdsløse,« siger Inger Støjberg.
Det er en lang række sager om aktiveringskurser, der ikke hjælper de ledige i job, der har fået forligskredsen bag systemet til at reagere.
Beskæftigelsesministeren mener, at kommunerne har haft en for stærk økonomisk tilskyndelse til at aktivere folk uden at tage hensyn til den enkeltes behov. Derfor skal der nu laves om på systemet, så kommunerne sender flere i virksomhedspraktik, som de ledige ifølge ministeren har udtrykt større tilfredshed med.
»Kommunerne har kassetænkt på en måde, så man er gået efter de lette penge. Nu giver vi lavere refusion for det, der ikke virker. Vi viser kommunerne vejen til guldet,« siger Inger Støjberg.
- Er det ikke blot en ny slags kassetænkning og stram økonomisk styring?
»Nu kassetænker man i noget, man ved, der virker. Kritikken har for langt hovedparten gået på kursusaktivering. Den kritik tager jeg til mig,« siger hun.
- Så du har også selv et ansvar?
»Ja det er os, der har lavet de tidligere refusionssystemer. Det har vi gjort i tillid til, at kommunerne ville tage et individuelt hensyn. Det har kommunerne åbenbart ikke kunnet administrere. De har tilsidesat de lediges interesser frem for kommunens interesser i alt for mange tilfælde,« siger Inger Støjberg.
Men det er lige smart nok af ministeren at drage den slutning, mener formand for Dansk Socialrådgiverforening, Betina Post.
Uartig og tonedøv
»Jeg synes, det er ualmindeligt uartigt at sige, at det er kommunernes skyld. Det var jo hele meningen, at kommunerne skulle aktivere røven ud af bukserne, og så er det helt urimeligt at skælde dem ud for at gøre det,« siger Betina Post.
Hun påpeger, at Inger Støjberg selv har afvist at kvalitetssikre aktiveringskurserne.
Kommunernes Landsforening (KL) mener ikke, ministeren kan klandre kommunerne for et system, hun selv har bygget.
Spild af ressourcer
»Hun er for nylig citeret for, at hun ikke har vat i ørerne, men jeg tror, hun er lidt tonedøv,« siger Erik Nielsen, der er formand for KL's Arbejdsmarkeds- og Erhvervsudvalg.
Han mener bestemt ikke, der er noget galt med virksomhedspraktik eller løntilskudsjob, men det er ikke den rigtige løsning for alle.
»Problemet er, at det svarer til, at man siger, man godt kan lide frikadeller, og så får man det otte gange på en uge,« siger Erik Nielsen
Det er spild af ressourcer at have firkantede regler for jobsamtaler og aktivering af alle, og derfor burde kommunerne få mere frie hænder til at få de ledige i job, mener han. »De ufaglærte har brug for noget, de unge uden uddannelse noget andet og den faglærte noget tredje. Hvad der er det helt rigtige for den enkelte, kan man kun beslutte lokalt og i øjenhøjde med den ledige,« siger Erik Nielsen.
De nye lave refusionstakster til kommunerne betyder, at staten sparer en halv milliard kroner om året på området.
Samtidig skal en anden delaftale til finansloven gøre op med, at alvorligt syge mennesker, for eksempel kræftpatienter, bliver presset ud i aktivering og jobprøvning.
Arbejdsmarkedsstyrelsen skal i samarbejde med Lægeforeningen og større patientforeninger udarbejde en liste til jobcentrene over diagnoser, der giver de syge mulighed for at blive fritaget for aktive tilbud og møder i jobcentrene.
Desuden skal forligskredsen, der består af regeringen, DF, LA og Kristendemokraterne i de kommende måneder drøfte, hvordan man kan skære ned på bureaukratiet og forenkle reglerne på beskæftigelsesområdet.


