Har professor Bent Jensen fået særligt mange afslag?

 
	Thomas Wegener Friis, lektor SDU


 
	Hellere en kongekrone

Anette Warring, historieprofessor RUC:

	»Der er intet, der tyder på, at Bent Jensen har været offer for negativ særbehandling. Men danske myndigheder følger en alt for restriktiv linje, og alt for ofte henvises der til gummiparagraffen ’af hensyn til rigets sikkerhed’.« 

	»Det er også problematisk, at der ikke er adgang for andre forskere til dele af det kildemateriale, som PET-kommissionen anvendte. Når det handler om at citere og videregive oplysninger, der vedrører personlige forhold, herunder navne, er sagen meget mere kompleks. Her kan det være rimeligt at tage hensyn til privatlivets fred og anonymisere. Og her ved vi jo, at Bent Jensen tidligere er gået over stregen.«

	»Jeg har ikke set en lignende metode anvendt tidligere. Selv om jeg synes, det er til grin, at Bent Jensen markerer det med hammer og segl – hvorfor ikke en kongekrone, grundloven eller hvad ved jeg – så synes jeg, at det kan inspirere til at bruge mere kreative metoder til at gøre opmærksom på den manglende åbenhed og dermed lægge pres for at få ændret praksis.« 

	Ikke poppet

John T. Lauridsen, forskningschef KB:

	»Andre koldkrigshistorikere, der har betjent sig af tilsvarende kildemateriale, må bedømme, om Bent Jensen har fået særligt mange afslag.«

	»Men jeg har aldrig set noget tilsvarende, hvad angår at klargøre, hvor man som historiker, har haft begrænset arkivadgang. Jeg finder det ikke poppet, hvad Bent Jensen gør, men et udtryk for hans meget stærke engagement i sagen, hvis ikke rent ud sagt en form for radikalisme eller demonstration. Hvad ville man mene om, at jeg i en bog om nazismen markerede de steder, hvor jeg havde måttet udelade noget, f.eks. et navn, ved at anbringe et hagekors?«

	»Ved brug af klausuleret materiale har jeg ganske enkelt fulgt de regler, der var forbundet med brugen af det ønskede arkivmateriale’. Hvad ellers, vil jeg næsten svare. Der er nogle spilleregler, der gælder alle historikere.«

	Pendulet svinger tilbage

Thomas Wegener Friis, lektor SDU:

	»Det er svært at sige, om Bent Jensen har fået mange afslag. Der er ikke rigtig etableret nogen praksis på det her område med PET’s og Statsministeriets arkiver endnu, for der har ikke været særlig mange brugere.«

	»Min oplevelse er, at pendulet svinger tilbage og åbenheden bliver lidt mindre. Flere af afslagene drejer sig om ting, der ligger ganske lang tid tilbage, og mange af tingene har desuden været behandlet både af DIIS og PET-Komissionen og i andre sammenhænge. Men det er et vældig svært område, for det handler om balancen mellem statens behov for at styre informationer til befolkningen og åbenhed. Det er et spil, der er i gang hele tiden, og hvor juryen stadig er i gang med at votere.«

	»Jeg ser klart et løbende tovtrækkeri mellem de to positioner: Skal staten, regeringen eller embedsmændene bestemme hvem og hvad, der skal fortælles, eller er det forskeren, der selv bestemmer inden for lovens rammer?«

	»Hvis man tilbyder adgang og afklassificering på meget indiviuel basis, samtidig med, at der er stor vilkårlighed i, hvem der får afgang til hvad, så svarer det til at styre, hvad der skal fortælles.«

