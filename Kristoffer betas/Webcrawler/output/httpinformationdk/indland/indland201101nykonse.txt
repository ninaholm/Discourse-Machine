Ny konservativ kattepine
Sagerne om gruppeformandens ubetalte regninger og tvivlsomme lån presser den nyudnævnte Lars Barfoed. Henriette Kjær er blandt gruppens største talenter - men hun har et problem: Sin mand
Henriette Kjær (K) er de konservatives bedste og mest rutinerede politiker, derfor har Lars Barfoed (K) svært ved at fyre hende.

Bag enhver stor mand står en kvinde. Denne gammelkendte sandhed er kommet mangen en magthaver til gode - men den konservative gruppeformand Henriette Kjær har ikke just gavn af sin samlever.Tidligere på måneden kom det frem, at Erik Skov Pedersen af sin mor blev anklaget for at have forfalsket hendes underskrift på et lånebevis. Han skød igen ved at kalde sin mor dement, og imens gemte Henriette Kjær sig for pressen, som frådsede i en anden konservativ nedtur i skikkelse af Lene Espersen.Ifølge B.T. er parret Kjær og Skov Pedersen syv gange blevet dømt for ikke at have betalt deres regninger - men kun i et tilfælde kan Henriette Kjær reelt holdes op på misligholdelsen. I seks af sagerne står Erik Skov Pedersen opført i domsbogen.Det var da også hans prioriteringer, som førte til, at Henriette Kjær i 2005 måtte trække sig som familie- og forbrugerminister. Parret blev dengang dømt til at betale for en sofa til 22.800 kroner og for en markise til 35.000 kroner til to butikker, som altså måtte gå rettens vej for at få betaling.Ifølge Erik Skov Pedersen var hans samlever dog uvidende om både de ubetalte regninger og om retssagerne.Efter sin afgang talte Henriette Kjær ud i Ekstra Bladet, hvori hun kundgjorde, at hun stadig elskede sin mand, om end hun var vred på ham. Men nu skulle det være slut - Henriette Kjær ville sætte sig ind i økonomien og have sit eget budget, så:»... det aldrig mere kommer til at ske for mig.«Barfoeds dilemmaMen nu er det altså sket igen. Og selv om Henriette Kjær ikke kan sige sig fri for selv at have problemer med rettidig betaling, så er det igen hendes ægtefælle, der dominerer skandalen.Erik Skov Pedersen har tilsyneladende ikke taget ved lære af den nedtur, der fik Kjær til at måtte forlade sin ministerpost - og hun har omvendt ikke gjort sit til, at samleverens overforbrug er stoppet.Hvorvidt det så er hendes opgave at tøjle mandens udgifter til gartnere og håndværkere, kan man stille sig tvivlende over for.Men tilbage står den nyudnævnte konservative formand, Lars Barfoed, med et dilemma: Skal han skille sig af med sin gruppeformand eller søge at ride stormen af? Endnu har sagen ikke nået højder, hvor betalingssagerne smitter af på meningsmålingerne, men sker det, er der næppe rum til at beholde Henriette Kjær.Når Lars Barfoed tøver, skyldes det for det første, at en fyring vil skabe endnu mere negativ opmærksomhed omkring partiet.Men også det faktum spiller ind, at den konservative folketingsgruppe vil stå med et åbenlyst tomrum uden deres gruppeformand. For Henriette Kjær er en af gruppens bedste og mest rutinerede politikere. Hun nyder almindelig opbakning i det konservative bagland, som gerne havde set hende som minister igen.Men i den konservative ledelse har man ikke glemt Skov Pedersens konkurs fra 2005, og sidste år kunne Børsen fortælle, at endnu en konkurs truede.På trods af, at hendes kompetencer gjorde Henriette Kjær til et oplagt ministeremne ved sidste regeringsrokade, turde man ikke løbe risikoen for, at endnu en omgang rod i økonomien skulle komme for dagen og ramme Løkke-regeringen.Nu ruller nye sager, og måske må Kjær opgive sin politiske karriere for at holde øje med sine udgifter og ikke mindst den mand, der står bag hende.Sikkert synes det, at der for Henriette Kjær ikke er plads til både den nuværende samlever og en politisk karriere.
