'Offentlighedsloven er 99 procent identisk med VK-forslag'
Den nye offentlighedslov er identisk med det forslag, VK-regeringen stillede i 2010. I den nye lov undlader man dog udtrykket ministerbetjening, men det er rent kosmetisk, mener Venstres ordfører Jan E. Jørgensen, som er medlem af retsudvalget og uddannet jurist


 –Du sagde i onsdags, at den nye offentlighedslov stort set er identisk med det forslag VK-regeringen fremsatte i 2010. I hvor høj grad, udtrykt i procenter, er VK’s forslag og den endelige aftale identiske?
»99 procent. Indholdsmæssigt er VK’s udspil og den endelige aftale 100 procent ens. Den marginale forskel er kosmetisk og handler om, at vi har fjernet udtrykket ministerbetjening, som blev tolket helt forkert, som om man kunne afvise en hel masse aktindsigter. Den kritik har vi lyttet til, og derfor præciseret, hvad der menes med paragraf 24,« siger Jan E. Jørgensen.
– Og hvad menes der så?
»At man ikke kan afvise en hel masse aktindsigter, men at paragraffen skal tolkes snævert og restriktivt. »Vi har præciseret lovteksten, men indholdsmæssigt står der nøjagtigt det samme som i VK-regeringens paragraf 24 om ministerbetjening.«
»Den kritik, der var af VK’s paragraf var fuldstændigt uberettiget, men vi erkender, at den kunne misforstås. Nu står det altså mejslet fast, at paragraf 24 ikke skaber mere lukkethed.«
– Før kunne I ikke nå til enighed omkring paragraf 24. Nu er I blevet enige. Er det V og K, der har givet sig, eller er det regeringen?
»Da S og SF sad i opposition hoppede de med på melodien om, at VK’s udkast til offentlighedsloven var forfærdeligt og gav anledning til, at politiske skandaler i lange baner kunne holdes skjult for pressen.«
»Der er ingen tvivl om, at det er S og SF, der har givet sig og er vendt rundt på en tallerken. Hvis det er det, at partierne er kommet i regering, som har gjort dem klogere, så er det måske meget godt, for nu kan de se, at det var et godt forslag til offentlighedsloven, som VK-regeringen fremlagde.«
– Hvordan kan I sige, at I skaber mere åbenhed i forvaltningen, når I de facto beholder paragraf 24 og i øvrigt også den udskældte paragraf 27 stk. 2?
(Dokumenter mellem ministre og MF’ere vedrørende lovforslag kan undtages aktindsigt, red.)
»Der var jo også dokumenter, som man ikke kunne få aktindsigt i, i den gamle offentlighedslov. Det glemmer man lidt. Men den nye lov er en klar forbedring.«
»Den gamle lov var forældet og passede ikke til 2012. Den nye lov giver mulighed for at søge aktindsigt i flere dokumenter bl.a. hos selskaber med offentligt ejerskab,« siger Jan E. Jørgensen.
 
 
 
 
 
 
 

