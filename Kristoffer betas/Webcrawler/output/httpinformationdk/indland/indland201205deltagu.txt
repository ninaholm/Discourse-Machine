Deltag – uge 21
En ugentlig oversigt over muligheder for at deltage og engagere jer i Informations journalistik, debat og arrangementer.


 En ny generation tackler arbejdsløsheden
Ungdomsarbejdsløsheden er ved at nå samme højder som i 80'erne, men hvordan håndterer denne generation den udfordring – hvem giver de skylden, og hvilke tanker gør de sig om fremtiden? Er du ung og arbejdsløs vil vi meget gerne høre om din reaktion på livet som arbejdsløs. Fortæl os mere i spørgeskemaet på journalen ‘Ungdomsarbejdsløsheden vender tilbage‘ på information.dk/journal.
Kina i billeder
Kineserne kommer, men hvem er de? Hvilke forestillinger gør de sig om livet, og hvad kæmper de for? Bor du i Kina inviterer vi dig til at være med til at fotodokumentere livet i Kina, som kineserne oplever det. Har du indfanget kinesisk ungdomskultur, kærlighedsliv eller fællesskab, så send dit billede til Informations Kinagalleri på deltag@information.dk.
Læserne spørger: Jørgen Steen Nielsen
Informations mangeårige klimajournalist Jørgen Steen Nielsen har netop udgivet sin nye bog Den store omstilling, der på foruroligende vis dokumenterer, hvorfor politikere og økonomer kommer til kort med dagens krisestrategier, præget af tunnelsyn og traditionel tænkning. En epokegørende omstilling til en ny, grøn økonomi er absolut nødvendig. Send jeres spørgsmål senest tirsdag formiddag til ls@information.dk
Foredragsrække: Den store omstilling
I en foredragsrække stiller tre kyndige iagttagere skarpt på bristerne i den herskende økonomi, på visionerne for en ny, bæredygtig økonomi og på de sandsynlige konsekvenser for menneskeheden og planeten, hvis vi fortsætter ’business as usual’. Første foredragsholder er professor Katarina Juselius, der torsdag den 24. maj kl. 17 holder et oplæg med titlen: Den økonomisk systemfejl. Læs mere og køb billet på ishop@information.dk
Filosofisk foredragsrække: Adam Smith
Mange filosoffer kommer i flere versioner - den unge og den ældre Marx, Wittgenstein eller Sartre, som har hver deres blik på verden. Adam Smith har to helt forskellige syn på, hvad der holder verden sammen. Det ene sted siger han følelse og medfølelse, det andet sted siger han egoisme og beregning. Modsiger han sig selv? Ole Thyssen holder foredrag mandag d. 21. maj kl. 17. Læs mere og køb billet på ishop@information.dk
Crowdsourcing: Vi overvåger overvågerne!
Hjælp os med at kortlægge brugen af overvågningskameraer i det offentlige rum. Download applikationen Kamera Spotter på journalen, og upload jeres billeder af de kameraer, I støder på i det daglige. Tweet jeres oplevelser med kameraspotter på #ovdk eller send en mail til ovdk@information.dk. Læs mere på information.dk/overvågning.
Overhørt – vær med på en lytter!
På gader og stræder er Information med på en lytter. De sjoveste udsagn viderebringes hver uge i fredagens avis. Har du også hørt en sjov eller skæv sætning, som du vil dele med andre, så send en mail til debat@information.dk.
Hvad bør vi læse - bare ikke her…?
Har du en artikel til nyhedsbloggen, som ingen bør gå glip af? Send et link tildeltag@information.dk og et par linjer om hvorfor den skal på nyhedsbloggen på Information.

