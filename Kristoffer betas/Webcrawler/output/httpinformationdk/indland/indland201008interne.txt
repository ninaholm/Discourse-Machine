Interne overvejelser om burkaforbud gemmes i hemmelig sag
Alle Justitsministeriets overvejelser vedrørende det omstridte burkaforbud er samlet i én sag uden at være journaliseret. Den manøvre afskærer offentligheden fra et samlet overblik over sagens akter
Straframmen for at tvinge nogen til at gå med burka i Danmark blev skærpet fra to til fire år, selv om ingen nogensinde var blevet dømt for forseelsen. Det har mødt kritik fra Dommerforeningen og andre.


 »Det bemærkes i den forbindelse (...), at der ikke er journaliseret dokumenter på denne sag, idet sagen alene indeholder en række interne arbejdsdokumenter...«
Sådan skriver Justitsministeriet i en afgørelse på akt- indsigt, hvor Information havde bedt om at se ministeriets aktlister, dvs. fortegnelser over alle dokumenter vedrørende lovforslaget om burkaforbud, som et snævert flertal i Folketinget vedtog før sommerferien.
Justitsminister Lars Barfoeds lovforslag L 181, der bl.a. skærpede straframmen fra to til fire år for at tvinge nogen til at gå med burka, blev udsat for særdeles heftig kritik fra bl.a. Dommerforeningen, landsretterne og forsvarsadvokater for at være symbolpolitik uden sagligt grundlag. På den baggrund ønskede Information aktindsigt i ministeriets aktlister og dokumenter, men da ministeriet fremsendte aktlisterne, indeholdte de kun dokumenter, som allerede var offentligt kendte, som f.eks. høringsskrivelser, høringssvar og ministeriets svar til Folketingets Retsudvalg.
Alle ministeriets interne overvejelser om udformning af lovforslaget samt tidlige udkast til lovforslaget var blevet samlet i en enkelt sag, samtidig med at ministeriet omhyggeligt  havde undladt at journalisere et eneste dokument. Derved blev offentligheden afskåret fra at få et overblik over samtlige dokumenter, ministeriet har vedrørende lovforslaget om burkaforbuddet. Offentlighedsloven giver nemlig kun ret til indsigt i allerede udarbejdede aktlister. Omvendt følger heraf, at hvis ministeriet ikke journaliserer dokumenterne i en sag, så er der ingen aktliste og dermed heller ikke noget, offentligheden kan få indblik i.
Lektor i mediejura på Journalisthøjskolen Oluf Jørgensen kalder det for »overraskende«, hvis Justitsministeriet undlader journalisering for at hindre offentligheden indsigt, men faktisk er der ikke fastsat en journaliseringspligt i den gældende offentlighedslov. I dag findes alene de mere vage regler for god forvaltningsskik, som ikke er lovbestemt. Oluf Jørgensen henviser i den forbindelse til, at der i forslaget til en ny offentlighedslov fra Offentlighedskommissionen netop er foreslået en pligt for myndigheder til at journalisere dokumenterne i en sag.
Ifølge konsulent Louise Mortensen fra Justitsministeriets Strafferetskontor er der ikke journaliseret dokumenter på den pågældende sag, fordi den indeholder interne dokumenter.
 Er det almindeligt, at ministeriet ikke journaliserer de interne dokumenter?
»Det kan jeg ikke sige. Men i denne sag gør det sig gældende,« svarer hun.
Louise Mortensen understreger, at den manglende journalisering af de interne dokumenter i en aktliste ikke har haft betydning for en eventuel aktindsigt i selve dokumenterne, fordi ministeriets interne dokumenter  i forvejen er undtaget offentlighed i forvaltningen.


