Pia K.: Regeringen trænger til nye ansigter
Foghs klimadagsorden er langt fra tilstrækkelig, mener DF-formanden. Pia Kjærsgaard opfordrer regeringen til at udvise større engagement - og spår en snarlig ministerrokade
Pia Kjærsgaard forudser en snarlig udskiftning blandt Anders Fogh Rasmussens ministre.


 Efter syv år kniber det med såvel fokus som engagement for VK-regeringen. 
Sådan lyder vurderingen fra støttepartiet Dansk Folkepartis formand, Pia Kjærsgaard, som ikke just er imponeret over statsministerens nye klimadagsorden. 
Faktisk var hun noget overrasket, da hun lyttede til Anders Fogh Rasmussens (V) store klimatale på Venstres landsmøde i sidste måned.
"Talen som sådan var god, men indholdet var langt ved siden af, hvad jeg havde forventet," siger hun, ler og ryster på hovedet:
"Det der skifte fra, at 'der er ikke en frø, der er ikke en fugl, der har fået det værre' (som statsministeren bedyrede i sin landsmødetale i 2003, red.)... ha ha. Jamen, jeg synes, det er utroligt."
Kjærsgaard er med på, at Danmark må prioritere klimadagsordenen, når vi har sagt ja til at være vært for topmødet næste år. 
Hun er med egne ord selv god til det med at sortere affald og genbruge regnvand: 
"Og jeg kunne ikke drømme om at smide en malerbøtte i skraldespanden. Hvis Foghs grønne dagsorden kan påvirke danskerne til at fylde vaskemaskinen, tørre tøj uden for og lukke lyset, så er vi nået rigtig langt. Men det skal også balancere."
Kjærsgaard henviser til sundhedsvæsnet, bandekriminalitet og finanskrise:
"Der foregår så mange ting, som står langt højere på borgernes dagsorden end klima. Og det er områder, vi prioriterer højt. Jeg forstår ikke, at Fogh ikke også brugte det i sin landsmødetale."
Gårdvagt og nye folk
I det hele taget er Pia Kjærsgaard ikke begejstret over et efterår, der har været præget af en falleret dagpengereform og intern ballade i regeringen.
"Der har været for megen slinger og signalforvirring."
En del af miseren skyldes ifølge DF-formanden, at statsministeren har været for meget udenlands. 
Hun har derfor efterlyst en 'gårdvagt' i form af en Lars Løkke eller en Claus Hjort Frederiksen, der kan holde styr på gruppen.
- Tror du, at Fogh er på vej væk?
"Det ved jeg ikke."
Men offentlige slagsmål mellem ministre og noget, der ligner metaltræthed hos VK kræver handling, påpeger Pia Kjærsgaard.
- Er der efter din vurdering behov for at skifte ud i regeringen?
"Ja. Det er der ingen tvivl om."
DF-formanden ønsker ikke at sætte navne på, hvilke ministre hun gerne så udskiftet, men der skal friske kræfter til, lyder anbefalingen:
"Det er sundt med udskiftninger, og det er ikke godt for ministre at sidde i årevis. Jeg tror også, at der vil blive skiftet ud," siger hun om den overskuelige fremtid.
Trods nedslidning, uro i geledderne og stærkt skiftende meningsmålinger kan VKO-skuden rettes op:
"For der er ikke et alternativ. Oppositionen er mildest talt elendig. Når der har været bøvl, og det må man erkende, at der har, så er det utroligt, at oppositionen ikke ligger bedre, end den gør," siger hun.
Ind i kampen, Brian M.
Men som nævnt er der plads til forbedringer i regeringens arbejde. Ikke mindst bandekriminalitet og hjemmerøverier kræver handling. 
Og selv om Pia Kjærsgaard er tilfreds med ekstrabevillingerne til politiet, skal der mere til. 
"Det nytter jo ikke noget bare at tage med hoffet ud i Mjølnerparken en gang imellem," siger hun om indsatsen fra justitsminister Brian Mikkelsen (K).
De østeuropæiske bander, der står bag en del af de grove hjemmerøverier skal bremses. Kjærsgaard vil derfor have Danmark ud af Schengensamarbejdet: 
"Det går ikke med de åbne grænser."
En anden af regeringens plager har ifølge DF-formanden været mangel på rettidig omhu. 
Eksempelvis den dagpengereform, som især de konservative pressede på for, men som - til Kjærsgaards tilfredshed - endte som en fuser.
"Det var ikke godt forberedt. Reformer er noget, man forbereder folk på, men der her var slet ikke gennemtænkt, og derfor kunne vi ikke medvirke."
Udover hastværket var tidspunktet for en reduktion af dagpengene også forkert:
"Med finanskrisen ved vi ikke, hvordan situationen ser ud om tre måneder eller et år. Folk er usikre."
Pia Kjærsgaard føler sig heller ikke overbevist om, at tiden er inde til den omfattende skattereform, der er lagt op til i foråret. 
Yes! er halvdelen
Hun påpeger at arbejdsløsheden stiger, imens der fortsat mangler arbejdskraft inden for visse fag.
- Så tidspunktet for en reform er dårligt?
"Ja, det tror jeg. I hvert fald skal regeringen gøre sig overvejelser," siger Kjærgaard og betoner, at DF naturligvis møder op til forhandlinger uanset tidspunktet.
Tilbage til den syvårskrise, der kradser i VKO. Kjærsgaard tror som sagt, der kan komme styr på det:
"Men der mangler engagement og glæde over, at regeringen sidder og at man med en fornuftig forhandling med DF kan få mange ting på plads. Det der 'yes', må de se at genfinde, for det er virkelig halvdelen."
 k

