’Vi må gribe det anderledes an’
På Gladsaxe Skole har man droppet det klassiske skoleskema – i dag undervises eleverne i timelange moduler med temaer, som tilrettelægges af lærerne. Modellen minder om regeringens og lærerforeningens ideer


 For godt et år siden satte lærere og ledelse på Gladsaxe Skole sig sammen – de ville lave en helt ny og anderledes skole.
»Vi tænkte: Hvordan skulle skolen se ud, hvis den var lavet på børnenes vilkår og ikke ud fra den industrisamfundstankegang, som desværre har præget skolerne herhjemme i mange år,« siger skoleleder Michael Mariendal og uddyber:
»Det virker som en karikeret farce, at man har en klokke, der ringer, hver gang der er gået 45 minutter. At man har fysik, dansk, idræt – men at der ikke er nogen sammenhæng imellem de enkelte timer. Og at timerne er afbrudt af et frikvarter, som heller ikke hænger sammen med undervisningen. Det er ikke tidssvarende – og derfor ville vi kigge fremad.«
Den model, man på Gladsaxe Skole blev enige om – og som trådte i kraft i sommer – ligger tæt op af de ideer, som både regeringen og Danmarks Lærerforening har for den nye folkeskole: Det klassiske skema er droppet, og en elev i 6. klasse har et samlet undervisningsforløb fra klokken 9.00 til 12.00 En times frokostpause og undervisning igen fra 13.00 til 15.00. Der er ikke faste frikvarterer, men der er indlagt fysiske aktiviteter i undervisningen mindst én gang i timen. Lærerne arbejder i teams, som planlægger undervisningsforløbene. Om morgenen fra 8.00-9.00 er der studieværksted, en slags lektiecafé, hvor nogle børn skal komme, mens andre kan komme, hvis de har lyst. På den måde har alle mulighed for at møde forberedt op, og man kan »udligne effekten af forskellige livsvilkår«, som Michael Mariendal formulerer det. Desuden er der på Gladsaxe Skole ingen kridttavler – og på sigt heller ikke de klassiske lærebogssystemer:
»Tanken er, at lærerne skal lave alt undervisningsmaterialet selv. På den måde kan man meget bedre målrette undervisningen til den enkelte klasse og den enkelte elev,« siger Michael Mariendal, som mener, at de klassiske lærebogssystemer »i bedste fald resulterer i færdighedstræning.«
Han understreger, at skolen stadig er i gang med at implementere den nye form – og man er derfor heller ikke helt i mål med alle ideerne. På sigt vil man også gøre op med tanken om faste skoleklasser, og skolen har søgt Gladsaxe Kommune – som er en såkaldt frikommune – om lov til at eksperimentere med at sammensætte eleverne på andre måder – igen for at kunne målrette undervisningen til de enkelte elever.
Radikale ændringer
Michael Mariendal mener, at man er nødt til at tænke radikalt anderledes, hvis det skal lykkes at gennemføre en omlægning af en folkeskole:
»At man indfører en ny struktur, skaber ikke en ny folkeskole i sig selv. Hvis man bare laver en anden timeinddeling og så ellers fortsætter som hidtil, ændrer man ingenting. Det er ved at ændre den måde, man arbejder på – og ved at have en ny forståelse af, hvad en læreproces er, at man skaber en ny skole.«
Foreløbig er den nye skoletanke på Gladsaxe Skole en succes, mener skolelederen: »Jeg ser glæde ved det. Og for mange af lærerne fornemmer jeg, at noget af stoltheden ved faget er kommet tilbage,« siger han.
Projektet har kunnet lade sig gøre uden at ændre på lærernes arbejdstider: »Det har samlet set givet mere undervisning til eleverne – vi ligger lidt over det anbefalede timetal på vores skole. Men det har ikke givet flere timer til lærerne.« Og han er ikke i tvivl om, at modellen er mere tidssvarende end den gamle skoleform med adskilte lektioner, faste frikvarterer og faste lærebogssystemer:
»Hvis man kigger fremad, så er det jo ikke færdighedstræning, eleverne og samfundet har brug for. Det er ikke det, vi skal satse på, hvis vi vil overleve. Derfor må vi gribe det anderledes an og udfordre eleverne på nogle nye måder,« siger Michael Mariendal.

