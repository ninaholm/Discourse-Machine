Ny aktiveringslov kan skabe flere førtidspensionister
Inger Støjbergs (V) aktiveringspolitik modsiger sig selv, mener en række sociale organisationer. Med den ene hånd vil ministeren nedbringe antallet af førtidspensionister, mens hun med den anden hånd skubber flere svage ud af arbejdsmarkedet


 Der vil ikke komme færre, men flere førtidspensionister, som man kunne have hjulpet tilbage på arbejdsmarkedet. Det frygter Dansk Socialrådgiverforening, Rådet for Socialt Udsatte og Danske Handicaporganisationer bliver konsekvensen af to nye modstridende lovforslag.
I går begyndte forhandlingerne om den reform af førtidspensionen, der skal sikre folk i risikogruppen en individuelt tilrettelagt hjælp, inden de ender på førtidspension.
Men regeringen er samtidig ved at gennemføre en ny aktiveringslov, der vil skubbe de svageste ledige helt ud af arbejdsmarkedet, mener organisationerne.
Det er absurd, siger formanden for Dansk Socialrådgiverforening, Bettina Post.
»Kommunerne bliver straffet for opmærksomhed på den gruppe, som Inger Støjberg længe har fablet om, at vi lader i stikken,« siger Bettina Post.
Aktiveringsloven, som netop har været i førstebehandling i Folketinget, har allerede et flertal bag sig, men det virker som et hovsa-forslag, der er faldet på plads i natlige finanslovsforhandlinger, mener formanden for Rådet for Socialt Udsatte, Jann Sjursen
»Man siger ét i forhold til førtidspension, og så gør man noget andet i aktiveringslovgivningen,« siger Jann Sjursen.
Kritikken bakkes op af arbejdsmarkedsforsker Flemming Larsen fra Aalborg Universitet. Han også ser en risiko for, at aktiveringsloven vil skubbe flere ud i førtidspension: »Der er ingen tvivl om, at aktiveringstilbuddene bliver dårligere og mindre differentierede, og det vil ramme de svageste grupper,« siger Flemming Larsen.
Modstridende svar
Det drejer sig om kontanthjælpsmodtagere, der har været uden arbejde i lang tid, og som typisk slås med andre problemer end ledighed som misbrug, social angst eller psykiske lidelser.
Problemet er, at den nye aktiveringslov vil ændre refusionssatserne fra staten og dermed kommunernes økonomiske incitament. Fremover vil det være mest indbringende for kommunerne at sende folk i virksomhedspraktik eller ordninger med løntilskud, mens aktiveringstilbud, der eksempelvis tager hånd om de sociale problemer, må stå for kommunernes egen regning.
»Der er en vis sandsynlighed for, at de svageste bliver skubbet helt ud. Nogle kræver en meget lang vej tilbage til arbejdsmarkedet. Hvis ikke der er noget incitament til at tage den lange gradvise proces, er det jo oplagt, at kommunerne ikke vil gøre det,« siger Flemming Larsen.
Beskæftigelsesminister Inger Støjberg afviser kritikken med, at det netop er meningen, at kommunerne i højere grad skal henvise ledige til virksomhedsrettede tilbud, da det ifølge ministeren virker bedst.
»Og det gælder også for ledige, der har andre problemer end alene det, at de mangler et job. Selv ledige, der er langt fra arbejdsmarkedet, kan gennem en lille tilknytning til arbejdsmarkedet opleve, at deres arbejde betyder noget for virksomheden. Og det kan i sig selv give øgede ressourcer og motivere til at prøve kræfter med et job eller en uddannelse,« skriver Inger Støjberg i et mail-svar.
Men i samme mail-svar ordinerer Inger Støjberg en hel anden medicin til de svageste ledige, når de er i risikogruppen for at komme på førtidspension. Så skal der være »fokus på den enkeltes behov og muligheder« i de såkaldte udviklingsforløb, som regeringen lægger op til i en reform af førtidspensionen. Det har de seneste tre dage ikke været muligt at stille Inger Støjberg opfølgende spørgsmål på sammenhængen mellem de to forslag.
Ifølge økonomisk vismand Michael Rosholm, der er professor ved Handelshøjskolen, Aarhus Universitet, skal udviklingsforløbene netop rette op på den mangelfulde indsats i jobcentrene, der i mange tilfælde ikke har givet de ledige en individuel hjælp.
»Indtil nu har jobcentrene koncentreret sig om at få folk tilbage i beskæftigelse, og hvis ikke man kunne det, så har man startet en førtidspensionssag. Nu er kommunerne tvunget til at komme mere aktivt på banen for at forhindre, at folk ender på førtidspension,« siger Michael Rosholm.
'Inger ved for lidt'
Uanset de økonomiske incitamenter fra staten er det kommunernes ansvar at sørge for, at også de ikke-arbejdsmarkedsparate kontanthjælpsmodtagere får den rette hjælp. Men de nye regler gør det meget svært for kommunerne, mener Socialdemokraternes arbejdsmarkedsordfører, Torben Hansen (S).
»Den håndholdte indsats vil nærmest være ikke-eksisterende efter det her. Kommunerne har hverken incitament eller råd til at tage sig af den,« siger Torben Hansen.
Man burde forebygge og give folk en håndholdt indsats tidligt i ledighedsforløbet, men i stedet sætter man ind, når folk er længst muligt væk fra arbejdsmarkedet, konkluderer formand for Danske Handicaporganisationer, Stig Langvad.
»Vi sætter ind, når folk måske har været væk fra arbejdsmarkedet i fem-ti år, hvor motivationen er lav, hvor mulighederne er små og resultaterne få, og så forventer vi, at den indsats får dem tilbage. Det er dybt naivt,« siger Stig Langvad.
Reformen af førtidspensionen har i modsætning til aktiveringsloven lange udsigter. Den kræver nemlig enighed mellem regeringen, Socialdemokraterne, SF og Radikale eller et forligsbrud.
Selv hvis den bliver gennemført, føler Bettina Post sig langtfra overbevist om, at den kan hjælpe nogen tilbage til arbejdsmarkedet.
»Det hænger ikke sammen. Jeg synes, at alt, hvad Inger Støjberg har sagt, bærer præg af, at hun ved for lidt om, hvad hun snakker om,« siger Bettina Post.


