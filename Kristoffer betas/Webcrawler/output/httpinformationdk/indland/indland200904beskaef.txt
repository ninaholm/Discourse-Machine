Beskæftigelsesministeriet aner ikke, om stramning virker
Regeringen vil stramme op over for kontanthjælpsmodtagere, men ministeriet har ikke regnet ud, om lovforslaget får flere i job. Det møder kritik fra S og SF, mens DF kalder stramningen et vigtigt signal til nydanskere


 Regeringen og Dansk Folkeparti arbejder på at indføre en stramning af reglerne for kontanthjælpsmodtagere. 
Den såkaldte 300-timers-regel skal ændres til en 450-timers regel, så kontanthjælpsægtepar fremover skal opfylde et krav om at arbejde mere, hvis de vil bevare kontanthjælpen. 
Men nu viser det sig, at Beskæftigelsesministeriet ikke har undersøgt, hvorvidt en stramning vil få flere i arbejde. Det fremgår af ministeriets svar på et spørgsmål fra Socialdemokraternes Lennart Damsbo-Andersen. Tidligere beskæftigelsesminister, Claus Hjort Frederiksen (V) oplyser til Damsbo-Andersen, at der ikke er lavet "noget skøn over en afledt beskæftigelseseffekt". 
Desuden svarer Hjort Frederiksen, at der ikke nødvendigvis sker en øget beskæftigelse i forhold til reglerne, som de er i dag: 
"Der er ingen grund til at forvente, at gruppen af personer, der omfattes af 450-timers-reglen i forhold til arbejdsmarkedsdeltagelse vil adskille sig fra gruppen af personer, der omfattes af 300-timers-reglen," lyder svaret.
Det eneste, ministeriet vil sætte tal på, er, at der kan spares 6,2 millioner kroner på at tage kontanthjælpen fra folk, der i dag er berettigede til ydelsen.
Flere fattige
Loven er endnu ikke vedtaget, men har på forhånd det fornødne flertal. Af høringssvarene fremgår det, at reglen kan få uheldige konsekvenser. Den rammer svage ledige - særligt ufaglærte af anden etnisk herkomst - og den fører til isolation og fattigdom, lyder advarslerne fra de hørte parter. 
Netop fordi stramningen kan få store konsekvenser, kommer det bag på Lennart Damsbo-Andersen, at ministeriet ikke har undersøgt effekten, om loven får flere folk i job.
"De udtalelser, der er kommet fra ministeren, har jo været, at det ville få flere i arbejde. Men det er underligt, at man laver en stramning, uden at man regner på den beskæftigelsesmæssige effekt," siger han.
Ifølge Socialdemokraterne er det ren ideologi, når regeringen antager, at en trussel på pengepungen vil få flere i arbejde. Der er ingen saglige beskæftigelsespolitiske argumenter for at stramme reglerne, betoner Damsbo-Andersen:
"Det skaber ikke mere beskæftigelse, det skaber bare flere fattige," siger han. 
Samme kritik lyder fra SF's Özlem Cekic. 
"Regeringen og Dansk Folkeparti laver en regel, som udelukkende vil skabe fattigdom. Det viser ministerens svar også - det får ikke flere i arbejde," konkluderer hun.
Stramningen er en del af regeringens udlændingeaftale med Dansk Folkeparti, og Cekic beskylder VK for blot at tilfredsstille DF's ønske om at marginalisere nydanskere.
DF: Signal til nydanskere
DF's arbejdsmarkedsordfører Bent Bøgsted fastholder, at stramningen skal gennemføres - uanset, om der er regnet på effekten:
"Jeg ved ikke, hvorfor ministeriet svarer, som de gør. Men den regel, har vi lavet for, at folk skal bevise, at de står til rådighed for arbejdsmarkedet."
- Men er det ikke en god idé at regne på, hvor mange, der vil komme i arbejde?
"Det kan man jo altid sige, men jeg skal ikke kunne vurdere, hvilke beregninger ministeriet laver."
- Det vil primært ramme danskere med anden etnisk baggrund. Er reglen lige så meget et signal til dem, som det er et ønske om at få flere i arbejde?
"Ja, det kan man godt sige, det er. Det er jo ikke meningen med det danske system, at man bare skal kunne komme til Danmark og hæve sin kontanthjælp. Og det er jo også for at stoppe de tendenser," siger Bøgsted og henviser til, at regeringen nok har en anden opfattelse af loven. 
Trods flere forsøg har Venstres ordfører Louise Schack (V) ikke ønsket at kommenterer sagen. Det har heller ikke været muligt at få en kommentar fra beskæftigelsesminister Inger Støjberg (V).


