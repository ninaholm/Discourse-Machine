Det kan kun gå fremad i Helmand
I det nordlige Helmand, hvor to danske soldater blev dræbt af en selvmordsbombe for nylig, bevæger indbyggerne sig i et spændingsfelt mellem Talebans og de vestlige styrkers syn på, hvordan et godt samfund skal se ud. Og genopbygningsprojekter som dem, danskerne arbejdede på, er blevet et grundelement i den kamp
En soldat fra den afghanske hær på patrulje i Musa Qala, som er blevet et pinligt eksempel på den vestligt støttede Karzai-regerings tilsyneladende afmagt og et centrum for tilrettelæggelsen af selvmordsbombeaktioner og væbnede overfald. I sidste uge kostede det blandt andet to danske NATO-soldater livet


 MUSA QALA - For så vidt kunne det være en skoleindvielse hvor som helst i verden. En nyistandsat bygning, smil på alle ansigter og håndtryk fra besøgende honoratiores. Elever, som får besked på at sidde på række for at høre på talerne og derpå får foræret nye skoletasker og bøger for at fejre begivenheden. 
Men når man ser disse børn ankomme til deres nye skole i Helmand-byen Musa Qala, forstår man hurtigt, at Afghanistan ikke er som andre steder i verden. 
Børn helt ned til seksårsalderen bliver kropsvisiteret for at sikre, at de ikke har våben eller sprængstoffer på sig. Bygningerne ved siden af er alle arret af bombeeksplosioner og blandt rækken af lærerne står en enkelt stol tom. Viceinspektøren er meldt savnet, ingen aner, hvad der er blevet af ham. Og nå ja, der er ingen piger til stede i skolen. Bag sikkerhedsafspærringer bemandet med britiske soldater og afghanske regeringsstyrker og med snigskytter posteret på tage proklamerer distriktsguvernøren, Mullah Sallam, over en mikrofon, at "sindssyge Taleban" er en fjende af Gud og Afghanistan og må besejres. 
Den næste dag i sit eget hjem indrømmer han dog: "Jo, jeg er selv talebaner," men tilføjer så, at han er en god talebaner, ikke en dårlig talebaner. 
I 2006 trak de vestlige styrker sig ud af Musa Qala efter at have indgået aftale med de lokale ledere om, det var op til dem at sørge for at holde Taleban væk. Denne ordning blev dog kritiseret af den afghanske regering og amerikanerne, som hævdede, at det var det samme som at forære oprørsstyrkerne området. 
Og ganske rigtigt. Taleban fik snart kontrol over byen, opkrævede skatter og gennemtvang deres brutale udgave af sharialoven. 
Musa Qala blev et pinligt eksempel på den vestligt støttede Karzai-regerings tilsyneladende afmagt og et centrum for tilrettelæggelsen af de selvmordsbombeaktioner og væbnede overfald, som bredte sig over dele af landet, samt et centrum for masseproduktion af opium, hvis indtægter i alt overvejende grad går til at finansiere oprøret. 
Musa Qala blev generobret sidst i 2007 i en operation, der havde deltagelse af såvel britiske som afghanske tropper. De civile ofre blev holdt nede på et minimum takket være den plan, som den britiske øverstbefalende for Helmand-styrken, brigadegeneral Andrew Mackay, havde lagt. 
Byen er nu fokus for et omfattende projekt om at vinde lokalbefolkningens 'hjerter og hjerner', og millionvis af dollar er blevet afsat til genopbygning. 
Selvmordsbomber
Omkring 300 talebankrigere blev dræbt under generobringen af byen og de opfølgende operationer for at udrense oprørere fra nærområdet. Efter at have lidt svære tab på slagmarken er oprøreren nu i stigende grad gået over til at anvende de taktikker, der kendes fra Irak: vejbomber og selvmordsbombeaktioner. 
Sidstnævnte kræver de fleste ofre og har spredt terror over hele den sydlige del af landet. Alene inden for de sidste par uger har sådanne aktioner kostet omkring 150 menneskeliv, deriblandt to danske NATO-soldaters.
Briterne har investeret store forhåbninger og mange penge i mullah Salaam, Musa Qalas nye guvernør. Mullahen var engang Taleban-kommandant, men skiftede side. At han gjorde det, er i høj grad Michael Semples fortjeneste. Semple er irer og arbejder for EU og har sammen med sin diplomatkollega Mervyn Patterson stået i spidsen for en britisk støttet plan om at overtale oprørere til at skifte loyalitet til fordel for centralregeringen. 
Præsident Karzai, som hævder ikke have kendt til denne plan, lod imidlertid de to diplomater udvise som endnu et udtryk for hans utilfredshed med Storbritannien. Tidligere havde han ved topmødet i Davos rettet en skarp kritik imod briternes indsats i Helmand og modsat sig, at Paddy Ashdown - en erfaren britisk parlamentariker, der tidligere har været FN-administrator for Bosnien - blev udnævnt til FN's nye Afghanistan-udsending. 
Karzai og hans hold i Kabul nærer fortsat dyb mistro til mullah Sallam. Men mullahen, som for nylig overlevede et selvmordsangreb, da en bombemand tiltvang sig adgang til det britiske hovedkvarter, hvor han befandt sig, lader sig ikke gå på: 
"Hvorfor overrasker det jer, at folk skifter side? Jo, vel er jeg talebaner, men jeg er ikke en talebaner af den slags, der vil myrde og ødelægge. Jeg ønsker at hjælpe og beskytte mit land," siger han. "Mullah Omar (Talebans tidligere leder, red.) forlod vores land og tog til Pakistan - hvorfor skulle jeg blive ved med at følge ham? Det her er mit land, og her vil jeg blive. Vil Taleban forsøge at genindtage byen? Ja, selvfølgelig vil de det. De forsøgte at myrde mig, og nu ser vi alle disse selvmordsbombeangreb."
"Men der er også talebanere, som vi burde opfordre til at slutte sig til os og arbejde for regeringen. Der er mange talebanere, som aldrig har involveret sig i terrorisme og opiumshandel, og det er de talebanere, som kan hjælpe os. Men vi har brug for mere hjælp. Vi har brug for flere hjælpeprojekter." 
Hjælp på vej
Og hjælpeprojekterne er allerede undervejs. Byens største moské og en lægeklinik, der begge er blevet alvorligt ramt af kamphandlingerne, er ved at blive restaureret. Og handelslivet er begyndt at vende tilbage til byen. 
Også musikken er kommet igen. Bollywood-melodier, der blev forbudt af Taleban, gjalder igen fra transistorradioer, og DVD'er faldbydes på markedet. 
Og som det mest afgørende har 650 elever meldt sig til skolegang på det samme sted, hvor oprørerne indtil for nylig hængte store drenge for at have "spioneret". Skoleinspektøren, den 52-årige Adbul Basir, tror, at en afdeling for piger kan åbne næste år, men forestiller sig ikke, at det bliver med kvindelige lærere. 
"Det er stadig for farligt - de vil bare blive truet og måske dræbt," siger han. 
Det er ikke kun kvindelige lærere, som er i livsfare i Afghanistan. Sidste år blev Mohammed Halim, en skoleinspektør i Ghazni, dræbt efter at have nægtet at parere Talebans ordre om at lukke en pigeskole. Han blev ført væk med et geværløb for panden foran øjnene af sin grædende kone og børn og grusomt lemlæstet: Taleban lod ham slide i stykker ved at binde hans arme og ben til to motorcykler, der styrede i hver sin retning. Hans sønderflåede krop blev smidt uden for pigeskolen, som lukkede næste dag. 
Taleban lukkede også den gamle skole i Musa Qala, da den var ved magten. Den 55-årige lærer Mohammed Issa fik besked på at holde sig væk. Nu er han tilbage i sit gamle job, men er konstant på vagt. 
"Vi ved ikke, om Taleban kommer igen om natten. Kommer de tilbage, må jeg holde op med at undervise. Jeg har ikke lyst til at blive slået ihjel." 
Taleban har stadig venner
Taleban er ikke uden sympatisører i denne by. Janaan Ali, der sidder på en charpoy-seng ved sin bod i basaren, siger: "Vi havde ingen problemer med Taleban her. Da de var her, var der lov og orden. Nu sker der røverier. Vi har heller ingen brug for disse udenlandske soldater, som skyder op i luften, hver gang de kommer forbi. Det gør vores børn bange. Der er intet godt hændt mig, siden ISAF (Den internationale styrke, red.) kom tilbage. Jeg havde engang en lille restaurant - nu er bygningen blevet beslaglagt af politiet, uden at jeg har fået nogen kompensation."
Andre er imidlertid mere bekymrede for, hvad der vil ske, hvis briterne trækker sig ud. Ahmed Shaikh, en tømrer på 33 år, siger: 
"Vi er glade for, at Taleban er væk, men briterne lod dem jo komme tilbage forrige gang. Hvordan kan vi vide, at det ikke vil ske igen? Hvis briterne vil blive her, må de se i øjnene, at de vil komme til at kæmpe."
Han tilføjer: "Vi er glade for de hjælpeprojekter, der er sat i gang, men briterne må også tale med almindelige mennesker som os og ikke kun til de magtfulde som mullah Salaam. Men lad mig fortælle dig noget: Taleban er ikke forsvundet." 
I landsbyerne uden for Musa Qala hersker en lignende nervøsitet. Adbul Rahman, den lokale høvding i Wandi Safala, siger: "Vi havde ikke noget at gøre med Taleban, men der var heller ikke noget, vi kunne stille op imod dem. Vi ønsker dem ikke tilbage, men det bliver op til NATO og den afghanske regering at stoppe dem."
Abdul Salaam, en bonde fra Dand, den næste landsby, siger: 
"Mine jorder er flere gange blevet ramt af oversvømmelse. Vi har brug for, at udlændingene hjælper os med at bygge en dæmning, der kan forhindre det. Hvis folk får hjælp, får Taleban ingen støtte." 
General Mackay har denne vurdering: "Taleban er helt sikkert slemt på hælene. Ud fra en ren militærtaktisk vurdering har 2007 været et uhyre tilfredsstillende år. De er nu nødt til at sætte deres lid til udenlandske jihad-frivillige." 
Mackay mener dog, at opgørelsen af dræbte talebanere er "en moralsk korrupt målestok for succes".
"Det er genopbygningen, vi skal lægge vægt på," siger han. "Det afgørende er at få opbygget et civilsamfund."
© The Independent og Information
Oversat af Niels Ivar Larsen

