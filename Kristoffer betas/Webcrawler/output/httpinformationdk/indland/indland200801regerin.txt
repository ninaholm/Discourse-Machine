Regeringen afviser undersøgelse af CIA-flyvninger
Trods nye afsløringer i DR-dokumentaren 'CIA's danske forbindelse' og opfordringer fra både oppositionen og grønlandske politikere vil regeringen og Dansk Folkeparti ikke iværksætte en undersøgelse af CIA-flyvningerne


 DR-dokumentaren CIA's danske forbindelse, som blev vist i aftes, dokumenterer, at CIA-fly har mellemlandet i Grønland og er fortsat gennem dansk luftrum på vej mod lande, som forbindes med CIA's hemmelige fangeprogram.
Det får nu en samlet opposition til at gentage kravet om, at regeringen indleder en undersøgelse af sagen.
"Udsendelsen dokumenterer, at CIA har foretaget hemmelige flyvninger. Derfor må vi spørge, hvad den danske regering har vidst om det her, og om hvem der var om bord. For det er dybt bekymrende, hvis den danske regering har haft bare en antydning af medansvar for de grove krænkelser af internationale retsregler og konventioner, som den amerikanske regering har sat sig i spidsen for med de her bortførelser," siger Socialdemokraternes udenrigsordfører Mogens Lykketoft.
Samme melding lyder fra Morten Østergaard, næstformand i den radikale folketingsgruppe og medlem af Europarådet.
"Det bestyrker vores mistanke. Det bringer flere indicier frem - herunder helt konkrete beviser for, at flyene har landet i Grønland, det er det nye. Det bærer ved til et bål, som i forvejen er rigeligt stort," siger han.
SF's forsvarsordfører, Holger K. Nielsen, opfordrer også regeringen til at indlede en undersøgelse, og han forstår godt de oprørte reaktioner, Information har fået fra bl.a. Grønlands 'udenrigsminister', Alega Hammond, og Lars Emil Johansen, Siumut-partiets medlem af Folketinget.
"Det er indlysende, at de er vrede. De føler, at deres land bliver brugt i en hel anden sags tjeneste, og uden at de bliver spurgt. Så man skylder grønlændere at få det undersøgt til bunds," siger Holger K. Nielsen.
Dokumentaren førte i går til, at Enhedslistens Frank Aaen stillede følgende folketingsspørgsmål til udenrigsminister Per Stig Møller:
"Hvad vil regeringen gøre for at sikre, at CIA ikke fremover anvender danske lufthavne og dansk luftrum i forbindelse med deres ulovlige fangetransporter?"
Von høren sagen
Hverken regeringen eller Dansk Folkeparti har dog tænkt sig at følge opfordringerne.
"Jeg synes ikke, DR fremlægger noget, der kræver en undersøgelse," siger Søren Espersen, Dansk Folkepartis udenrigsordfører.
"Det er muligt, at dokumentaren beviser, at CIA har landet nogle fly i Grønland, men det er der ikke noget ulovligt i. CIA er en stor organisation, som har brug for at fragte folk rundt i verden. Der er en masse 'von høren sagen' i den film."
Det var i går ikke muligt at få en kommentar fra hverken statsministeren, udenrigsministeren eller Venstres udenrigsordfører, Søren Pind. Men udenrigsminister Per Stig Møller, transportminister Jakob Axel Nielsen og justitsminister Lene Espersen skrev i en fælles pressemeddelelse:
"Regeringen vil nu se nærmere på sammenhængen i de fremlagte oplysninger, herunder for så vidt angår Grønland. Såfremt der i den forbindelse måtte være behov for at inddrage de amerikanske myndigheder, vil regeringen naturligvis gøre dette."
Ny Alliance har tidligere støttet kravet om en undersøgelse. Men partiets formand, Naser Khader, havde i går ikke taget stilling til, hvordan det forholder sig denne gang. Da de grønlandske folketingsmedlemmer er for en undersøgelse, betyder eventuel støtte fra Ny Alliance imidlertid, at de to løsgængerer Pia Christmas-Møller og Gitte Seeberg kan blive afgørende. 
Men Pia Christmas-Møller afviser dog, at der er behov for en undersøgelse.
"Jeg mener slet ikke, at undersøgelsesværktøjet er det rigtige på nuværende tidspunkt. Der er heller ikke noget i udsendelsen, der tyder på at regeringen har noget i klemme," siger hun.


