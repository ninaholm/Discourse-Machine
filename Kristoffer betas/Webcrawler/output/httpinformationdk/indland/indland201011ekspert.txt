Eksperter: De syge må finde sig i tørklæder
Det er ulovligt at lade patienter vælge et andet hospital, fordi kvindeligt personale bærer tør­klæde, vurderer flere eksperter. Det er samme diskrimination som at kræve ’hvid hjemmehjælp’


 Det er ulovlig forskelsbehandling, når patienter på danske hospitaler kan bruge det frie sygehusvalg til at styre uden om hospitaler, hvor kvindeligt personale bærer tørklæde, fordi hun er muslim. Det mener direktøren for Institut For Menneskerettigheder, Jonas Christoffersen.
»Det er min umiddelbare vurdering, at det ikke er lovligt, fordi hospitalet eller skadestuen forskelsbehandler sine medarbejdere i den situation,« siger han til Ritzau.
Sundhedsminister Bertel Haarder (V) siger ellers i et svar til Folketinget, at patienter i yderste konsekvens kan kræve at blive kørt til et andet hospital, hvis de ikke vil behandles af personale, der bærer muslimsk tørklæde. Det skrev Politiken Søndag.
Men ifølge Jonas Christoffersen gælder de samme principper her, som med sagerne om såkaldt ’hvid hjemmehjælp’.
Her blev det blev slået fast, at det var ulovligt, når flere kommuner efterkom borgeres ønske om en hjemmehjælper med en bestemt hudfarve.
Jonas Christoffersen vil derfor nu rette henvendelse til Sundhedsministeriet for at drøfte sagen. Også lederen af Dokumentations- og Rådgivningscenteret om Racediskrimination, Niels-Erik Hansen, mener, at der er tale om diskrimination af det muslimske sundhedspersonale.
»Hvis man skal kunne bestille en læge uden tørklæde, så skal man også kunne bestille en hjemmehjælper uden tørklæde eller en hvid hjemmehjælper – og så kan vi fortsætte derudad,« siger han.
Nej til læge, der er bøsse?
Niels-Erik Hansen henviser til, at loven om forskelsbehandling sidestiller alder, handicap, seksuel orientering, religion, hudfarve eller etnicitet.
»Det ville jo være fuldstændig vanvid, hvis patienter for eksempel kunne fravælge en læge, fordi han var homoseksuel,« siger han.
Både læger og sygeplejersker ryster på hovedet af de tørklædeforskrækkede patienters ret til at sige nej.
»Det skal være kvaliteten, der er i fokus. Faktisk er jeg nervøs for, om sygehusene reelt kan garantere høj kvalitet, hvis de midt i et akut forløb skal til at rykke rundt på personale og patienter efter trosretning,« siger Dansk Sygeplejeråds formand, Grete Christensen. På Christiansborg vækker sagen bestyrtelse hos Socialdemokraterne, SF og Enhedslisten. Partierne slår fast, at det ikke er meningen, at patienter kan benytte sig af det frie sygehusvalg, alene fordi de ikke bryder sig om muslimer med tørklæde. Sagen er aktuel, fordi en kvinde i Dansk Folkepartis medlemsblad fortæller, at hun under en indlæggelse nægtede at lade sig undersøge af en kvinde med tørklæde. Kvinden fik besked om, at hun ikke kunne blive opereret, hvis hun ikke lod sig undersøge af lægen med tørklæde. 
I aftes havde DR’s TV-Avisen også et indslag om en dansk muslimsk jorde­moder, der havde været ude for, at manden til en fødende kvinde, nægtede at lade hende være med ved fødslen, fordi hun bar tørklæde.	ritzau

