'Dette er ingen kønskamp'
Det vrimlede med argumenter for at ændre den omstridte forældreansvarslov, da advokater, psykologer og politikere var samlet til statusmøde om loven i onsdags. Men vi vil ikke kun tale mødrenes sag, lød det fra arrangørerne i Dansk Kvindesamfund


 "Politikerne har lavet en lov, som svarer til at dømme fred i Mellemøsten." 
Ordene stammer fra familieretsadvokat Viggo Bæk-gaard, en af deltagerne ved onsdagens såkaldte statusmøde om forældreansvarsloven. 
Og var man på udkig efter argumenter for, at den omstridte lov er alt for dårlig til at håndtere en far og mor i skyttegravskrig om deres børn, så var Dansk Kvindesamfund og DJØF's møde på Københavns Universitet det helt rigtige sted at befinde sig. 
Familieretsadvokat Pia Deleuran pegede på, at den nye lov ingen rettigheder giver de ikke-biologiske forældre, der lever sammen med skilsmissebarnet til daglig: "De sociale forældre skal anerkendes. I dag fokuseres der udelukkende på genetik. Det er et forfærdeligt signal." 
Ifølge bestyrelsesformand for Indvandrer Kvindecentret på Nørrebro, Vivian Jørgensen, har det fatale konsekvenser, at det er blevet så svært at ophæve den fælles forældremyndighed med den nye lov - også selvom faderen er voldelig:
"Det er trods alt meget bedre for et barn at have én forældre i live end én i graven." 
Psykolog Irene Rønn Lind kendte mange eksempler på, at psykopatfædre charmerer statsforvaltning eller domstole til samvær med sine børn. 
Og børnepsykolog Mette Krag, argumenterede for, at det er mest oplagt, at moderen skal have mest samvær med barnet efter en skilsmisse: "Det er nu engang moderen, der har hovedrollen i det tidlige samspil med barnet," sagde hun. 
Prædiken for de frelste
"Dette er jo prædiken for de frelste," lød det lavmælt fra en af de få mandlige deltagere i pausen. Og ved de fleste indlæg blev der da også nikket anerkendende blandt de godt 100 deltagere blandt publikum. Ikke mindst, da en mor fortalte om de ubehagelige konsekvenser ved at have hele to samværssager kørende med fædrene til sine to børn. 
Da politikerne endelig skulle stå til regnskab for den lov, de enstemmigt har vedtaget, var det et noget afbudsramt panel, der var troppet op: SF's familieordfører Karina Lorentzen, Venstres retsordfører Kim Andersen samt Amalie Bang, en fåmælt græsrod fra Enhedslisten. 
Familievejleder Jens Andersen fra Vordingborg Kommune ville gerne høre om politikerne op til at loven blev vedtaget sidste år var på en betalt tur til Sverige arrangeret af Foreningen Far.
"Det ved jeg ikke. Jeg kender ikke meget til loven. Jeg er her først og fremmest for at lytte og blive klogere," sagde Kim Andersen. 
"Men det gør jeg," replicerede Jens Andersen. 
Mere anspændt blev stemningen, da en herre fra en af de bagerste rækker bad om ordet. 
"Hvem er du?" lyder det fra salen. 
"Jeg hedder Peter Hagen," siger manden. 
"Hvor kommer du fra?"
"Jeg har været rådgiver i disse sager i mange år"
"Men hvorfra??"
"Jeg er tilknyttet Foreningen Far."
"Nå, nå..." - en tilfreds mumlen breder sig blandt publikum, hvorefter Peter Hagen fik lov til at aflevere sin pointe om, at dårlig rådgivning er en stor del af problemet med den nye lov.
Mod bedre vidende
Men det tidspunkt, hvor salen var tættest på at eksplodere, var da Karina Lorentzen sagde: "Det er ikke sikkert, at manden i alle tilfælde er en dårlig far, fordi han har slået mor."
"Du taler mod bedre vidende! Det passer simpelthen ikke!" kom det fra den efterhånden godt opkørte forsamling. 
Efter mødet var arrangør, forkvinde Karen Hallberg fra Dansk Kvindesamfund, godt tilfreds med forløbet: 
"Vi er jo en kvindeorganisation. Men det er helt med vilje, at vi har valgt nogle faglige kompetente mennesker til at holde oplæg. Vi har ingen intentioner om kun at tale mødrenes sag. Dette her er ingen kønskamp," sagde hun.
Repræsentanten for mødets anden arrangør, juristernes og økonomernes fagforening, DJØF, holdt under hele scancen en lav profil. Organisationen havde ellers op til mødet udsendt en pressemeddelelse med overskriften "Ny lov svigter børnene". 
Men den skulle man ikke tage alt for alvorligt, forsikrede Pia Gjellerup, chef for den politiske afdeling i DJØF, til mødet: "Her er der vist tale om en journalistisk stramning. Vi har ingen holdning til forældreansvarsloven," sagde hun. 


