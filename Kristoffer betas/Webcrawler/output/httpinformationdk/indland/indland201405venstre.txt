Venstres lose-lose-situation med Løkke
Partiformanden har endnu engang efterladt Venstre med regningen: denne gang for hans hidtidige livsforsikring, næstformand Kristian Jensen.
Lars Løkke Rasmussens (V) fremtid som partileder ventes afgjort på tirsdagens hovedbestyrelsesmøde.


 
	Mens vi venter på tirsdagens hovedbestyrelsesmøde i Venstre, hvor Lars Løkke Rasmussens fremtid som formand afgøres, kan vi allerede begynde at gøre partiets fremtid op.

	Selv hvis Lars Løkke Rasmussen – hvilket bliver mere og mere tvivlsomt – får den nødvendige opbakning fra hovedbestyrelsen, kommer nemlig både han og Venstre svækket ud krisen. Ikke blot vil et stort mindretal i Venstre under alle omstændigheder have udtrykt mistillid til partiformanden. Hverken vælgerne eller partimedlemmerne ved stadig, hvad der egentlig er foregået i forbindelse med Lars Løkke Rasmussens tøjindkøb – og om der er endnu flere bilag. Senest er det for eksempel kommet frem, at Venstre ikke har indberettet at have modtaget 70.000 kroner fra Kopenhagen Fur.

	Sidste år formåede finansminister Bjarne Corydon (S) for en stund at få vælgerne til at glemme Lars Løkke Rasmussens GGGI-bilag ved overraskende at lave en finanslovaftale med denne, ligesom disse i sin tid endte med at glemme hans første bilagssag fra tiden som amtsborgmester og minister. Og regeringen forventer, at hvis Lars Løkke Rasmussen overlever hovedbestyrelsesmødet, vil han være tilsvarende »billigt til salg« under de kommende forhandlinger om vækstpakken og beskæftigelsesindsatsen.

	Men denne gang synes Lars Løkke Rasmussens personlige troværdighed at have fået et knæk, og det er svært at se, hvordan den skal blive genskabt af, at Venstres hovedbestyrelse rituelt erklærer blind tillid til hans forklaringer.

	Sammen vender vi Venstre?

	Allerede på valgaftenen søndag troede flere i Venstres folketingsgruppe derfor under Lars Løkke Rasmussens bevægede tale i Landstingssalen, at han ville slutte af med at trække sig som formand (og angiveligt mente nogle endda, at han havde lovet det på forhånd).

	I stedet konstaterede Lars Løkke Rasmussen, at det nu er »op ad bakke og med vinden direkte ind i ansigtet«, men at det kan man godt overkomme. Hvis man vil.

	»Og det er jeg indstillet på – hvis I vil,« som den tidligere statsminister svedende forklarede, som var han fysisk allerede gået igang.

	Vælger Lars Løkke Rasmussen at trække sig – og han går selvfølgelig, før han officielt bliver gået – efterlader det imidlertid heller ikke Venstre i nogen ønskesituation. Lars Løkke Rasmussen, og kredsen omkring ham, har nemlig gjort sit for at sikre sig, at næstformanden, Kristian Jensen, ikke er nogen oplagt afløser.

	Der bliver gjort meget ud af Lars Løkke Rasmussens manglende begejstring for Kristian Jensen, der var Anders Fogh Rasmussens opfindelse. Men uanset de tos personlige kemi er der ikke noget underligt i, at en partiformand – og særligt Lars Løkke Rasmussen, som allerede var svækket af den første bilagssag, da han overtog Statsministeriet fra Anders Fogh Rasmussen – ikke har været interesseret i at opbygge et troværdigt alternativ til sig selv. I Venstre, som i alle andre partier, er opbakningen til den siddende formand til enhver tid betinget af alternativet.

	Næstformanden mangler karisma, evne eller indsigt til at blive formand, og han kan ikke slå Helle Thorning-Schmidt (S), har anonyme kilder i partiet haft travlt med at fortælle pressen.

	I dag er det heller ikke Kristian Jensen, vælgerne foretrækker i stedet for Lars Løkke Rasmussen, når de bliver spurgt i menings-målingerne. Det er tidligere forsvarsminister og nuværende direktør i Dansk Landbrug Søren Gade.

	Alene det at Kristian Jensen ikke er noget indlysende valg, får mange i Venstre til holde fast ved Lars Løkke Rasmussen af frygt for socialdemokratiske eller konservative magtkampe, hvis den må stoppe. Kristian Jensen er derfor blevet anset for Lars Løkke Rasmussens bedste livsforsikring.

	Derfor er det tankevækkende, at Lars Løkke Rasmussens støtter i folketingsgruppen er begyndt at tale om, at der er blevet handlet i »misforstået loyalitet« over for denne, når man med anonyme citater har nedgjort Kristian Jensen. Og både Lars Løkke Rasmussen og Claus Hjort Frederiksen er begyndt at tale om, at formanden og næstformanden sammen kan vende Venstre, og at der skal findes en rolle til denne. Hvis altså ...

	Med andre ord frygter kredsen omkring partiformanden, hvad der sker, hvis Kristian Jensen faktisk bliver tvunget til at tage over efter Lars Løkke Rasmussen.

	Lars Løkke Rasmussen har atter efterladt Venstre med regningen. Denne gang for sin livsforsikring.

