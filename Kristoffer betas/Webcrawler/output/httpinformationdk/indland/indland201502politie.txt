Politiet skyder og dræber mand ved Nørrebro Station
Mand er blevet dræbt af politiet, der nu undersøger, om vedkommende står bag skudattentater i København
 Betjente ved Gothersgade tidligere på natten. Natten igennem har politiet jagtet gerningsmanden eller gerningsmændene over hele København.


 En mand, der natten til søndag blev skudt af politiet ved Nørrebro Station, er død. Det oplyser Københavns Politi.
Politiet affyrede kort efter klokken 05 skud mod en mand på Nørrebro. Manden døde af sine kvæstelser.
Politiet havde tidligere på dagen haft en adresse på Nørrebro under observation.
»På et tidspunkt ankom en person, der kunne være interessant i forhold til efterforskningen, til stedet. Manden blev råbt an, han åbnede ild mod politiet og blev derefter skudt. Manden er afgået ved døden. Ingen politibetjente blev ramt,« skriver politiet i en pressemeddelelse.
Politiet undersøger, om personen står bag både skudattentaterne ved Krudttønden og synagogen i Krystalgade.
Ved de to angreb blev to civile personer dræbt. Den ene, en 55-årig mand, blev dræbt ved Krudttønden, hvor et debatarrangement fandt sted.
I Krystalgade var det ifølge formanden for det jødiske samfund, Dan Rosenberg Asmussen, en ung mand, der mistede livet.
I alt fem betjente er blevet såret af skud ved de to episoder. De er alle uden for livsfare.
Ved begge episoder lykkedes det gerningsmanden at slippe væk, og politiet havde natten til søndag endnu ingen anholdte i hverken sagen om skyderiet fra Krystalgade eller fra angrebet mod et debatarrangement på Østerbro.
Det er ifølge politiet endnu for tidligt at sige, om skyderiet i Krystalgade kan relateres til angrebet mod kulturhuset Krudttønden på Østerbro, hvor der angiveligt også var tale om én gerningsmand.
»Men som ved Krudttønden efterforsker vi det i Krystalgade som mulig terror. Vi har dog ikke oplysninger, der bekræfter dette, men set i lyset af det, der er sket i resten af København, er det oplagt,« sagde Allan Wadsworth-Hansen fra Københavns Politi ved en pressebriefing klokken 04.
Angrebet på Østerbro menes at være rettet mod den svenske Muhammedtegner og kunstner Lars Vilks, der var blandt gæsterne ved debatmødet ’Kunst, Blasfemi og Ytringsfrihed’.
Politiet har klokken 06 ikke yderligere kommentarer.
Opdatering: Politiet: Dræbt mand formentlig bag begge angreb

