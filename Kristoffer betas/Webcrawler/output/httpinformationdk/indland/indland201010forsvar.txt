Forsvaret hemmeligholder kompensationer til civile ofre
I modsætning til andre NATO-lande vil det danske forsvar ikke ud med, hvor mange civile afghanere man har udbetalt kompensation til


 Hver gang en uskyldig afghaner bliver dræbt i ildkamp mellem koalitionsstyrkerne og Taleban eller i forbindelse med andre hændelser som følge af krigen, udbetales de efterladte en kompensation. Ofte i form af såkaldte kulanceudbetalinger, som ikke indebærer noget retsligt ansvar, men derimod gives i håbet om at opretholde et positivt forhold til lokalsamfundene. Danmark er et af de få NATO-lande, hvor Forsvarsministeriet hverken vil offentliggøre antallet af personer, der har modtaget kompensation eller den samlede sum. På et spørgsmål fra Enhedslistens Frank Aaen svarer Forsvarskommandoen, at det skyldes sikkerhedsmæssige hensyn til de afghanske civile. Det svar undrer Frank Aaen.
»Det, som jeg frygter, er, at Forsvarskommandoen dækker over andre hensyn. Det kunne godt tænkes, at man i Forsvarsministeriet bærer den bekymring, at sådan oplysninger kan give offentligheden et andet indblik i hvor mange civile de danske tropper reelt har dræbt,« siger Frank Aaen.
Svært at gennemskue
Henrik Jedig Jørgensen, der er militæranalytiker ved Center for Militære Studier, kan heller ikke forstå, at man hemmeligholder antallet af ofre. »Jeg ved ikke, hvilke hensyn, der er tale om. Jeg kan ikke gennemskue den påståede fare, der skulle hindre Forsvaret i at oplyse antallet af personer, som har fået kompensation,« udtaler han.
Han forstår dog til dels forsvarets politik om ikke åbent at dele de beløb, der udbetales og til hvem de gives: »Sådanne oplysninger kan være til fare i et land hvor kriminalitet og korruption fortsat hærger og hvor feudale samfundsstrukturer er dominerende,« siger han.
Lækkede dokumenter på WikiLeaks afslørede i sommer, at næsten 4.000 civile har mistet livet i hændelser, som har forbindelse til krigen i Afghanistan i tidsperioden 2004 til 2009. I takt med, at antallet af civile drab fortsat stiger, forekommer der flere og flere tilfælde af erstatningsbeløb til uskyldige.
Ifølge den engelske avis Daily Express har afghanske civile i løbet af det sidste år modtaget næsten en million pund i erstatning fra det britiske forsvarsministerium. Herunder er 102.000 pund gået til familier og efterladte til mindst 35 dræbte afghanere. Som Information tidligere har beskrevet er der dog stor forskel på, hvilke beløb koalitionens medlemslande udbetaler i erstatning til dræbtes familier. Et andet land som Polen udbetaler oftest under 2500 dollars pr. dræbt familiemedlem, mens Italien er den nation, som udbetaler den højeste sum til efterladte - i visse tilfælde det tredobbelte af Polen.
Ifølge en amerikansk rapport, som har været omtalt af Associated Press, udbetales der i visse tilfælde det samme beløb for et ødelagt køretøj som ved en civil dræbt. Et beløb på omkring 2500 dollars.
Aaen giver ikke op
Frank Aaen (EL) vil nu stille ministeren nye spørgsmål i sagen, idet han håber, der kan komme nogle oplysninger frem til debat. »Jeg har tænkt mig at spørge igen. Der skal være åbenhed om sagen. Jeg kan ikke se, hvilke sikkerhedsmæssige årsager, der skulle hindre Forsvarsministeriet i at oplyse i hvor mange tilfælde, det er hændt,« siger han.
Denne opfattelse bakkes op af SF's forsvarsordfører Holger K. Nielsen: »Jeg er uforstående over for, at man fra dansk side ikke vil oplyse i hvor mange tilfælde, der er blevet udbetalt kompensation, når man fra amerikansk og britisk side gør det.«
Ib Poulsen, forsvarsordfører for Dansk Folkeparti, er tilfreds med forsvarets linje omkring kompensationerne og mener ikke, at det er nødvendigt at få oplyst de konkrete beløbsstørrelser:
»Det begynder at blive farligt for de civile, hvis eksempelvis Taleban opsnuser disse tal,« siger han.
- Men kan det være til fare alene at oplyse i hvor mange tilfælde Forsvaret har givet kompensation?
»Tallet skulle ikke være til fare, men det kan skabe en unødvendig debat om de danske troppers deltagelse i krigen,« siger Ib Poulsen.

