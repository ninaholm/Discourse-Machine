Ægteskab kan mildne straf for voldtægt
Det vakte stor opstandelse, da Information i sidste uge kunne beskrive, hvordan den Afghanske regering er på vej med en lov, der giver mænd ret til at voldtage deres koner. Men i den danske straffelov findes der er paragraf, der ligger foruroligende nær


 Det vakte stor opstandelse, da Information i sidste uge kunne beskrive, hvordan den Afghanske regering er på vej med en lov, der giver mænd ret til at voldtage deres koner. Men i den danske straffelov findes der er paragraf, der ligger foruroligende nær. Ifølge Straffelovens paragraf 227 kan straffen for voldtægt nemlig blive nedsat - eller helt bortfalde - hvis gerningsmanden er gift med sit offer. Det vækker bred politisk utilfredshed, og et flertal taler for, at paragraffen fjernes:
"Vi mener ikke, at ægteskab er en formildende omstændighed. Den nuværende paragraf er en fuldstændig forældet måde at kigge på tingene på," siger den radikale ligestillingsordfører, Lone Dybkjær, og fortsætter:
"Dem, der er så forargede over det, der foregår i Afghanistan, kunne måske begynde at tage sig lidt af det, der foregår her i landet."
Dansk Folkepartis ligestillingsordfører, Marlene Harpsøe, er enig.
"Vi er kommet meget langt, siden den meget gammeldags paragraf blev indført. At to personer indgår ægteskab, berettiger ikke til, at en gerningsmand kan slippe for sin forbrydelse," siger hun. 
Marlene Harpsøe har nu bedt justitsministeren svare på, om paragraffen er i overensstemmelse med retsfølelsen anno 2009.
Sidst anvendt i 1941
Helt i overensstemmelse med nutidens retsfølelse er paragraffen næppe. Den bliver i hvert fald sjældent brugt. Ifølge professor i strafferet ved Københavns Universitet Jørn Vestergaard stammer paragraffen fra gammel tid, hvor man ikke mente, at der var grund til at forstyrre ægteskabet, selv om manden før ægteskabet havde begået en sædelighedsforbrydelse mod kvinden.
"Dengang var det jo heller ikke strafbart for manden at voldtage sin ægtefælle, hvilket det i princippet først blev med straffeloven af 1930," fortæller Jørn Vestergaard.
Han forklarer, at paragraffen sjældent bliver brugt, fordi anklager for voldtægt i et ægteskab hører til de sjældne. Sidst paragraffen blev taget i brug, var i 1941. Dengang var der tale om en mand, der havde voldtaget en 14-årig pige, som han senere blev gift med. På den måde kunne paragraffen være med til at sikre, at den 14-åriges nye mand ikke kom så lang tid i fængsel. Ifølge adjunkt og ph.d. i strafferet ved Aarhus Universitet Lasse Lund Madsen er det ikke helt utænkeligt, at en lignende sag ville kunne opstå igen.
"Hvis konen først anmelder manden og senere trækker det tilbage, er det svært for myndighederne at bevise, at der er en sag," siger han.
Jørn Vestergaard kan også se en vis fornuft i at bevare paragraffen.
"Det giver domstolene mulighed for at tage konkret stilling til spørgsmålet om strafnedsættelse eller strafbortfald. Bestemmelsen handler jo ikke om frifindelse. Den gør næppe større fortræd, da der kun sjældent er anledning til at bringe den i anvendelse, og den i øvrigt anvendes med varsomhed," siger han.
Dybt diskriminerende
Men på Christiansborg er man klar til at lægge pres på ministeren for at få paragraffen væk. 
SF's retsordfører, Karina Lorentzen, henviser til, at straffeloven blev gennemgået i 2002, og udvalgte dele blev revideret. Hun undrer sig over, at man ikke dengang fandt anledning til at fjerne paragraffen.
"Det virker meget oldnordisk, at vi har sådan en paragraf. Den virker vildt kønsdiskriminerende," siger hun og henviser ligeledes til loven i Afghanistan:
"Det er nemt at pege fingre af udlandet, men vi har rester af den slags i vores egen lovgivning," siger Karina Lorentzen.
Også Socialdemokraternes retsordfører, Karen Hækkerup, mener, at der er god grund til at overveje at afskaffe paragraffen.
"Selve signalet om, at forbrydelser begået i et ægteskab er mindre alvorlige, er uheldigt. Man er lige så meget offer, selv om voldtægten er begået af ens ægtemand," siger hun og betoner, at domstolene alligevel har mulighed for at vurdere, om der er formildende hensyn at tage i de enkelte sager
Professor dr. jur. Eva Smith fra Københavns Universitet påpeger, ligesom Jørn Vestergaard, at paragraffen er gammel og ikke har stor - om nogen - betydning i dag. Også hun vurderer, at den kunne komme i anvendelse, hvis en kvinde efterfølgende fortryder at have anmeldt sin mand for voldtægt, men anfører samtidig, at mange par i dag lever papirløst, og at paragraffen i disse tilfælde ikke umiddelbart er anvendelig.
"Den bliver heller ikke brugt, og derfor mener jeg godt, at man kan afskaffe den," siger Eva Smith.
Skal konen sige ja?
Lasse Lund Madsen er ikke i tvivl om, at det fortsat vil være en formildende omstændighed at være i et ægteskab - selv hvis paragraf 227 skulle blive fjernet.
"Der er forskel på udnyttelse og tvang. Hvis en mand udnytter sin fulde kone, er der tale om udnyttelse - ikke voldtægt. Her har vi at gøre med mennesker, der har været i seng med hinanden flere hundrede gange," siger han.
Men også her bør loven revideres, mener Lone Dybkjær:
"En voldtægt er en voldtægt. Det er også en voldtægt, hvis man er forsvarsløs, fordi man er sanseløst fuld, mentalt retarderet eller lam. Det er fuldt ud mindst lige så slemt," siger hun.
Men Lasse Lund Madsen bryder sig ikke om, at et seksuelt overgreb fremover skal defineres som voldtægt.
"Betyder det så, at man lige skal sikre sig sin kones samtykke, inden man går i seng med hende? Det er en mærkværdig indblanding i ægtefællers samliv," siger han.

