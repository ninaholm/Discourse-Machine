S til kamp mod borgerlige aviser
Socialdemokraternes politiske ordfører Henrik Sass-Larsen kalder til kulturkamp mod den borgerlige mediedominans og bakkes op af flere socialdemokratiske stemmer. Der er en overvægt af borgerlige aviser, medgiver ekspert. Spørgsmålet er, hvordan der laves om på det
Da Anders Fogh Rasmussen (V) blev statsminister i 2001 krævede han et opgør med smagsdommerne i råd og nævn. Nu ønsker Henrik Sass Larsen et venstreorienteret opgør med smagsdommerne i den borgerlige presse i Danmark.


 Hvem sidder på pengekassen til mediernes støttekroner, hvis rød blok vinder valget?
Det gør blandt andre Socialdemokraternes politiske ordfører, Henrik Sass Larsen. Og efter måneders efterlønsskriverier og kritik af S-SF's plan Fair Løsning 2020, er han så træt af borgerlige avisers skriverier, at han truer med økonomisk pay back. Hvis han kunne,  ville han skære portostøtten til Berlingske, siger han.
Faktisk går han så langt som til at kalde kampen mod den borgerlige meningsdannelse i aviserne for en af 2010'ernes vigtigste kulturkampe.
»Berlingske, Jyllands-Posten og senest Børsen har satset massivt i forhold til den borgerlige meningsdannelse og giver ikke rum og plads til nogen som helst anden form for tænkning. Det synes jeg vitterligt er et stort samfundsproblem,« siger han og understreger, at »her ligger en vigtig kulturkamp, som vi må tage.«
Ifølge Sass Larsen er den danske presse så borgerlig, at der ikke i andre lande findes mage til skævhed: »Findes der et eneste andet demokratisk land i Europa, hvor der er så stor bias i forhold til medie-spredningen, hvis man kigger på venstre og højre side af den politiske skala? Jeg tror faktisk ikke, det er tilfældet,« siger han.
Blå hjernevask
Kampen om den offentlige debat er afgørende, mener også Jens Jonatan Steen, der er direktør for centrum-venstre-tænketanken Cevea.
»Konsekvensen er, at de danske avislæsere bliver vænnet til at tænke i en mere borgerlig retning. Der hersker en borgerlig økonomisk dagsorden og en borgerlig værdipolitisk dagsorden. Det er helt evident. Så nu må vi selv tage skeen i den anden hånd og blande os i debatten,« siger han uden dog at ville true med økonomisk pisk til blå aviser.
Formand for 3F, Poul Erik Skov Christensen, ser derimod gerne, at der laves økonomiske incitamenter til en mere politisk afbalanceret dækning. Eftersom der allerede forhandles nye kriterier for fordeling af mediestøtten, kan det lige så godt tænkes ind nu, påpeger han:
»Hvis Mediestøtteudvalget tog sin opgave alvorligt, ville det foreslå en omlægning af mediestøtten, og den generelle momsfritagelse på aviser, så de væsentlige nyheder og demokratiske debatter bliver spredt i det danske samfund på en langt mere afbalanceret måde, både med hensyn til læsergrupper, holdningsmæssigt og i forhold til de emner, som er på mediernes dagsorden,« siger han og peger på, at det kun er rimeligt, fordi Fogh-regeringen i årevis har bekriget den røde presse:
»VK-regeringen har bevidst forstærket den borgerlige mediedominans. De fjernede i samarbejde med DF portostøtten til fagblade for en halv mia. kr. i 2004.«
Mens Fagbladet 3F med sine 360.000 læsere har måttet skære ind til benet, får »en eliteavis som Weekendavisen statsstøtte og er til salg i kiosken for 42 kr. stykket,« siger Poul Erik Skov Christensen.
Ekspert: Blå ubalance
Henrik Sass Larsen har faktisk ret, når han påpeger, at der er flere borgerlige aviser end røde, forklarer medieekspert og professor på SDU, Erik Albæk.
»Hvis du tager det samlede avisbillede i Danmark, så er det helt korrekt. Et flertal af både de landsdækkende og særligt de lokale aviser, udspringer af den gamle venstrepresse,« siger han, men påpeger, at det kun er på meningsstoffet, det gør en forskel.
Når det kommer til den journalistiske dækning, er der intet, som tyder på en generel politisk skævvridning.
Desuden er det intet særegent for Danmark, vurderer Erik Albæk:
»Den trykte presse er i de fleste vestlige lande borgerlig. Venstrefløjens del af partipressen havde ikke kapitalen til at overleve,« siger han.
Ifølge tidligere S-formand Mogens Lykketoft er der dog også i den journalistiske dækning generelt et borgerligt udgangspunkt:
»Skævheden handler om, hvem journalisterne vælger at spørge og citere. Der er en bias til fordel for den borgerlige side,« siger han og eksemplificerer ved at nævne efterlønsdebatten. »Her har medierne alt for ukritisk taget regeringens analyse til sig,« mener Lykketoft, der konstaterer, at det beklageligvis har betydet, at den økonomiske debat er kommet til at handle om teknik og købmandsregning frem for værdier og fordelingspolitik.
På Berlingske Tidende kan chefredaktør Lisbeth Knudsen slet ikke genkende billedet af, at avisens journalistik skulle være særlig borgerlig og læserbreve er velkomne:
»Både Henrik Sass Larsen og andre kan komme til orde i Berlingske. Vi har en bred debat og har aldrig hørt klager fra Henrik Sass Larsen om, at han ikke kunne få sine debatindlæg i,« siger hun, men står gerne ved, at avisen har en holdning:
»Vi er en avis med et borgerlig-liberalt udgangspunkt. Derfor er det klart, hvilke holdninger vi tilkendegiver på lederplads. Så kan man være enig eller uenig, men det er avisens holdning.«
Beskæmmende
Truslen om at sammenblande støttekroner og holdninger er dog »beskæmmende for Socialdemokraterne,« mener Lisbeth Knudsen.
»Det er opsigtsvækkende, hvis Socialdemokraternes markante skikkelse, Henrik Sass Larsen. står frem og  siger, at man vil ensrette, censurere eller begrænse pressefriheden,« siger hun.
I den nye interviewbog Helle i samtaler med Ninka lyder det også fra Socialdemokraternes formand, Helle Thorning-Schmidt, at der er en skæv dækning:
»Der er ingen tvivl om, at vi har mange borgerlige medier i Danmark, og meget få der bakker op om en socialdemokratisk ledet regering. så der er da en skævhed, man skal være klar over,« siger S-formanden, men truer dog ikke med at omlægge medie-støtten.

