Hvem stiller spørgsmålene til vore politikere?
Tempoet i tv er opskruet i dag, og substansen, synes de fleste, er fraværende i politikerinterview i dag. For 20 år siden ville vi i hvert fald aldrig sende spørgsmålene til gennemsyn på forhånd
For 20 år siden, da klummeskriveren var vært på TV-Avisen, ville ingen journalister drømme om at udlevere spørgsmålene på forhånd, og de ville være faldet døde om, hvis politikerne havde forlangt det. I dag sker det ofte. Her ses studieværter gennem 40 år på TVA.


 Det er 22 år siden, jeg har haft min daglige gang på en nyhedsredaktion, så selv om jeg forsøger at holde mig velorienteret, så må jeg nok erkende, at min rolle i dag er betragterens.
Af grunde, som jeg foretrækker ikke at tænke nærmere over, er der temmelig mange mennesker, som tror, at de så mig i TV-Avisen lige forleden, og når jeg taler rundt om i landet, holdes jeg konsekvent ansvarlig ikke alene for, hvad der sendes i fjernsynet  samtlige kanaler, men også for hvad der står i pressen  samtlige aviser.
Selv om jeg på ingen måde i mine oplæg taler om medier, er der for tiden to faste hovedspørgsmål:
1. Bestemmer politikerne selv, hvad de vil svare på?
2. Er Borgen ligesom virkeligheden?
Begge spørgsmål er interessante. Da jeg arbejdede på TV-Avisen var folk også interesserede i at høre om arbejdsmetoderne. Det er ikke så mærkeligt. Måske endnu mindre mærkeligt dengang, da alle var tvangsindlagte til den samme tv-nyhedsudsendelse. Hvis de altså ville se nyheder. Det påfaldende er, hvordan indgangsvinklen har ændret sig. Dengang blev vi altid skældt ud over, at vi afbrød politikerne, så de ikke kunne tale ud og forklare sig.
Seere føler sig snydt
I dag er det lige modsat. Folk føler sig snydt og manipuleret af selv samme politikere, og de synes, at journalister er nogle hundehoveder og mikrofonholdere, der er bange for at gå til dem og stille de kritiske spørgsmål.
Det kan man godt tænke lidt over en dag, hvor man ikke har andet at lave, for jeg er temmelig sikker på, at vi ikke på nogen måde var frækkere dengang, selv om det altså blev opfattet sådan.
Jeg vil endda gå så vidt som til at sige, at nogle af os en gang imellem var snublende nær ved at falde for fristelsen til at tro, at vores spidsfindige spørgsmål var uendeligt meget mere interessante end svaret:
»Men så sagde jeg også til ham!«
 Hvad svarede han?
»Årh, du ved. Det sædvanlige ævl.«
Jeg husker en kær kollega, der en gang rodede sig ud i et flere minutter langt spørgsmål om den håbløse svenske økonomi til den daværende svenske finansminister Gunnar Sträng, som lyttede høfligt, og da kollegaen endelig holdt inde, lænede sig velvilligt frem i stolen og spurgte:
»Har redaktören något forslag?«
Den var aldrig gået i dag. Der var blevet klippe 10 sekunder inde i spørgsmålet pointe eller ej, og det er nok meget godt.
Forhåndskontrol? Aldrig
Formodentlig ville vi alle sammen slumre blidelig ind over tempoet i en TV-Avis fra 1980erne, så folks utilfredshed kan selvfølgelig også have noget at gøre med, at omgangstonen i al almindelighed er blevet mere kontant, og at seerne trods det opskruede tempo godt kan høre, at det kniber med substansen i både spørgsmål og svar. Dengang ville vi ikke drømme om at udlevere spørgsmålene på forhånd, og vi ville være faldet døde om, hvis politikerne havde forlangt det.
Man havde en uskreven kontrakt om emnekredsen, men ikke om detaljerne.
Det fortæller jeg folk, samtidig med at jeg siger, at jeg vil tro, at det er nogenlunde det samme i dag.
Det tror de ikke på.
Jeg vil indrømme, at jeg også godt selv kan komme i tvivl, når jeg f.eks. ser statsminister Lars Løkke Rasmussen (V) stå og fortælle fra Lissabon, at Danmark naturligvis bliver i Afghanistan »til opgaven er løst« for ellers vil de faldne danske soldater være døde forgæves  og der åbenbart ikke er en journalist bag mikrofonen til at spørge om, hvorfor det skulle blive mindre forgæves af, at endnu flere falder, inden vi alligevel trækker os fra det kaos i 2014.
Med hensyn til Borgen kan jeg kun sige, at den efter mit bedste skøn ikke er realistisk.
For den statsminister har samvittighedskvaler.

Lone Kühlmann, journalist, forfatter og foredragsholder

