Ordførere: Forholdene for fængslede asylansøgere er urimelige
Det er uacceptabelt, at frihedsberøvede asylansøgere skal sidde i deres celler i op til 23 timer i døgnet i Vridsløselille Statsfængsel, mener flere ordførere. De vil have justitsministeren til at gå ind i sagen


 Det er både uacceptabelt og urimeligt, at friheds-berøvede asylansøgere sidder bag lås og slå i deres celler i Vridsløselille Statsfængsel i op til 23 timer i døgnet.
Det mener Lisbeth Bech Poulsen, der er retsordfører for SF.
»De her mennesker er ikke kriminelle. At de så skal sidde nærmest isolationsfængslet i så lang tid er helt urimeligt,« siger Lisbeth Bech Poulsen.
Læs også: Ombudsmanden advarer mod forholdene i Vridsløselille
Hun vil have justitsminister Søren Pind til at gå ind i sagen og bedømme, om »så omfattende isolationsfængsling, som det jo reelt set er«, er rimeligt, og om det overhovedet er lovligt i forhold til konventionerne. Desuden vil hun afkræve et svar fra ministeren på, hvorvidt han agter at sætte ressourcer af til opgaven, så de indsatte ikke skal låses inde i så mange timer ad gangen.
Fængslet, som egentlig skulle være lukket, fordi det er for slidt, har siden årsskiftet huset frihedsberøvede asylansøgere og udlændinge, der for eksempel har fået afslag på asyl, men som ikke kan rejse hjem.
I går kunne Information afdække, at de frihedsberøvede asylansøgere sidder låst inde i deres celler i op til 23 timer i døgnet, fordi der ikke er personale til at vogte gangene, så de indsatte kan gå frit rundt.
