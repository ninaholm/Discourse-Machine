Socialminister: Gå kontrakter efter i sømmene
22 mio. i årsløn skurer i ørerne, sagde socialministeren om afsløringen af, hvad en direktør for et privat handicaphjælperfirma tjente i 2010. På et samråd med Folketingets Socialudvalg opfordrede ministeren kommuner og regioner til at nærlæse kontrakterne


 Når ni handicappede i kørestole, deres hjælpere, pårørende og andre interesserede, herunder pressen, maser på for at komme ind i et af Folketingets store udvalgsværelser, er der tale om et imponerende opløb.
»Velkommen til de mange gæster. Det er altid en fornøjelse, når så mange vil høre, hvad vi taler om,« indledte formanden for Socialudvalget, Özlem Cekic, et samråd med socialminister Karen Hækkerup og sundhedsminister Astrid Krag. Emnet var en evaluering af de såkaldte BPA-ordninger for handicappede, dvs. over 2.000 ordninger med borgerstyret personlig assistance, der i 2010 kostede over halvanden mia. kroner.
Vi er godt i gang, mente socialministeren og redegjorde for, hvordan en ekstern evaluering fra revisionsfirmaet Deloitte nu er ved at blive endevendt i nogle udvalg, som forventes at komme med forslag, der kan føre til lovændringer allerede til næste år. På opfordring fra oppositionen erklærede hun sig rede til at drøfte ændringer af ordningerne allerede ved de kommende satspuljeforhandlinger.
Men som Karen Hækkerup bemærkede, da hun i første omgang havde besvaret de stillede samrådsspørgsmål: »Jeg er klar over, at det interesserer rigtig mange, at der lige nu verserer en sag om 22 millioner, og det kan jo skure rigtigt voldsomt i alles ører, at man på den måde kan spinde guld.«
Selv om ministeren ikke kendte til sagen i detaljer, mente hun dog ikke, at firmaet kunne tjene så mange penge på BPA-ordningerne: »Det konkrete firma må levere hjælp efter flere forskellige lovgivninger,« forklarede hun.
»Men jeg synes, at sagen må give alle de kommuner, regioner og andre, der har kontrakt med den pågældende virksomhed anledning til at gennemgå de kontrakter, de har indgået med virksomheden, for det lyder da som om, der er potentiale til at reducere omkostningerne,« tilføjede hun.
En ’strategisk placering’
Som Information kunne berette i mandags, har direktør Torben Stig Andersen fra firmaet Bruger-Hjælper Formidlingen A/S i 2010 fået udbetalt et vederlag på 22,6 millioner kroner. I strid med årsregnskabsloven har firmaet i flere år undladt at oplyse om direktionens vederlag, og først da Radio 24syv fik aktindsigt hos Erhvervsstyrelsen, kom størrelsen på vederlaget i 2010 til offentlighedens kundskab. Men stadig er direktørens vederlag i 2008, 2009 og 2011 mørklagt.
Over for Information har firmaets kommunikationschef Ole Boesen bekræftet, at indtægterne i firmaet stammer fra kontrakter med kommuner og andre myndigheder om hjælpeordninger til handicappede.
På hjemmesiden forsikrer firmaet om, at det »anvender de skattekroner, der bliver betroet til os effektivt og til gavn for brugerne – og for skatteborgerne, som i sidste ende betaler for ydelserne.«
Selv om bl.a. Karina Adsbøl (DF) flere gange vendte tilbage til vederlaget på 22 millioner og bad om en redegørelse, var der ikke meget, Karen Hækkerup kunne gøre:
»Vi kan alle sammen være enige om, at det lyder rigtig mærkeligt, men det er en privat leverandør, og jeg har som socialminister ikke beføjelser til at bede en privat leverdandør om at få adgang til hans regnskaber.«
Og dog …
»Men jeg kan selvfølgelig tage en snak med erhvervsministeren om, hvilke muligheder kan der ligge i forhold til erhvervslovgivningen,« fortsatte ministeren.

