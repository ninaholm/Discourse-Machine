Værnepligten er en dårlig forretning
Stadig flere europæiske lande dropper værnepligten. Ekspert vurderer, at Danmark kan spare en kvart milliard om året ved at gøre det samme. Forsvaret mener, der kan spares endnu mere. Alligevel konkluderer Forsvarskommissionen, at ordningen bør fortsætte


Frankrig, Holland, Letland og Slovakiet har gjort det. Og Sverige er i fuld gang. En efter en opgiver vores allierede værnepligten i erkendelse af, at det er en både dyr og ineffektiv måde at rekruttere på.Trods den klare tendens anbefaler et flertal i Forsvarskommissionen, at Danmark fortsætter med at indkalde 6.500 mand om året. Det viser dokumenter, som Information er i besiddelse af.I den beretning, som kommissionen afleverer i slutningen af denne uge, konkluderer et flertal af medlemmerne, at værnepligten er en succes, som bør fortsætte - og det selv om mere 75 procent af de indkaldte forlader forsvaret igen, så snart de fire måneders værnepligt er overstået.Henrik Jedig Jørgensen fra Institut for Militære Studier, der er en uafhængig forskningsinstitution finansieret af Forsvarsministeriet, har undersøgt brugen af værnepligt i flere andre NATO-lande og er ikke i tvivl om, at Danmark kunne spare rigtig mange skatteyderkroner, hvis vi opgav værnepligten og udelukkende satsede på frivillige."Jeg har regnet på det, og konklusionen er helt klar: Forsvaret kunne spare en kvart milliard om året, hvis man opgav værnepligten," siger han og oplyser, at Forsvarskommissionen er i besiddelse af et notat fra Forsvarskommandoen, der viser, at beløbet er endnu højere.Det bekræfter den socialdemokratiske ordfører John Dyrby Paulsen."Ifølge notatet kan der spares hele 351 millioner kroner om året", siger han, men understreger, at det præcise beløb afhænger af, hvad det kommer til at koste i kampagnemateriale osv. at rekruttere flere frivillige. Den samlede pris for værnepligten er ifølge Forsvarskommandoens notat 724 millioner om året.Både Socialdemokraterne, De Radikale og SF ønsker værnepligten ophævet og tager derfor forbehold for Forsvarskommissionens anbefalinger.Afskaffer værnepligtI Sverige har regeringen netop fremlagt et forslag til omstrukturering af det svenske forsvar, herunder afskaffelse af værnepligten. Det sker bl.a. for at spare penge, forklarer Mikael Östlund fra Försvarsdepartementet."Vi regner både med at spare penge og få et mere fleksibelt forsvar, som kan leve op til fremtidens udfordringer, herunder især de internationale missioner," siger han. "Ligesom i Danmark indkalder vi kun 6.000-7.000 fra hver årgang, og vi er sikre på, at vi sagtens kan erstatte dem med frivillige. En meningsmåling viser, at 45 procent af vore unge mænd og 25 procent af de unge kvinder gerne vil ind i forsvaret, så det får vi ikke nogen problemer med," siger Mikael Östlund.Sveriges mål er at skrue forsvaret op til 50.000 mand mod 30.000 i dag og konstant være i stand til at udsende 1.700 mand på internationale operationer.I Danmark fastholder Forsvarskommissionen ifølge et udkast til beretning, som Information er i besiddelse af, at Danmark skal kunne levere op til 2.000 mand til internationale operationer. Det har dog indtil videre vist sig urealistisk på grund af en omfattende personaleflugt fra forsvaret. I øjeblikket er under 1.300 udsendt, heraf 700 i Afghanistan.Ligesom en række andre europæiske lande lægger den svenske regering op til at suspendere værnepligten, ikke afskaffe den. Det sker for ikke at komme i konflikt med forfatningen, og fordi det giver mulighed for at genindføre værnepligten, hvis den sikkerhedspolitiske situation skulle kræve det engang i fremtiden.Henrik Jedig Jørgensen fra Institut for Militærstudier bekræfter, at Sverige følger en generel tendens i den vestlige verden. I dag har 19 ud af 32 NATO- og OECD-lande afskaffet eller suspenderet værnepligten."Og erfaringerne er generelt meget positive, især med hensyn til kvaliteten af de frivillige. Frivillige giver et forsvar, der kan noget mere, er mere fleksibelt og omstillingsparat," siger han og understreger, at finanskrisen og den voksende arbejdsløshed gør det til et godt tidspunkt at skifte fra værnepligt til professionel hær.Officerer splittetBlandt militærfolk er holdningerne til værnepligten delte. Oberst Lars Møller, der for nylig udgav bogen Det danske Pearl Harbour om forsvarets krise, er f.eks. stærk tilhænger af at bevare ordningen."Der er to primære årsager til at bevare værnepligten. Den ene er økonomisk, den anden er ideologisk. Hvis vi afskaffer værnepligten, men fortsat har ambitioner om at holde 2.000 mand ude om året, vil vi skulle anskaffe os en professionel hær i størrelsesordenen 14.000 mand, alene for at kunne opfylde dette mål," siger han."Desuden afskaffer vi muligheden for at rekruttere soldater og befalingsmænd fra hele det danske samfund. Er det virkelig en årsag til at formøble 351 mio. kr. af skatteborgernes dyrt sammenpugede skillinger? Ja, det mener jeg, for vi undgår den klasseopdelte hær, hvor overklassen og de bedrestillede bliver officerer og befalingsmænd og soldaterne udgøres af 'underklassen' ala den engelske hær. Desuden får vi en hær, der er et spejl af vores samfund. Årsagen til, at danske soldater løser deres opgaver så godt, skyldes de danske vuggestuer, børnehaver og folkeskoler samt den indgroede holdning, at vi alle er lige. Hvis dette skal fortsætte skal vi rekruttere fra hele det danske samfund," siger Lars MøllerVærnepligt passéSamme holdning har den tidligere chef for Hærens Operative Kommando, generalmajor Poul Kiærskou, der desuden frygter, at Forsvaret vil blive alt for afhængig af konjunkturerne."Når den samfundsmæssige beskæftigelsessituation er god, vil forsvaret potentielt have vanskeligt ved at hverve tilstrækkeligt personel af rette kvalitet. Dette forhold vil have afsmittende effekt på alle niveauer," har han bl.a. skrevet i et forsvar for værnepligten.Andre officerer, heriblandt tidligere chef for Jægerkorpset, oberstløjtnant Poul Dahl, mener til gengæld, at værnepligten er passé."Den værnepligt, vi kender i dag, har klart udspillet sin rolle," siger han til TV2 MidtVest. "De danske styrkers opgaver skal udelukkende findes på den internationale scene, og de skal løses af professionelle enheder med medarbejdere, der er rekrutteret, organiseret og uddannet i overensstemmelse hermed," siger han og mener i stedet, at man bør indføre en civil værnepligt med det formål at oprette en humanitær indsatsbrigade, der skal løse beredskabsopgaver i Danmark og hjælpe med humanitære opgaver i udlandet.Det betyder, at de militære opgaver udelukkende skal udføres af professionelle.En Gallup-meningsmåling viste i november 2008, at 54 procent af danskerne ønsker at bevare værnepligten, mens 40 procent mener, den bør ophæves.
