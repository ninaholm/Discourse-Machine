Danskerne støtter fortsat krigen i Afghanistan
Langsom optrapning og politisk sammenhold har været afgørende for den danske befolknings fortsatte opbakning til indsatsen i Afghanstan, der nu afsluttes
Dannebrog blev i går strøget for sidste gang i Camp Price ved Gereshk og Helmandfloden. Fremover skal danske soldater bidrage i den mere sikre Camp Bastion og varetage opgaver af mere logistisk art samt træning af afghanske styrker. En mindre dansk kampvognsgruppe kan dog stadig komme i kamp, hvis der er brug for det.


 
	Danmarks tilbagetrækning fra Afghanistan gik i går ind i sin sidste fase med nedlukningen af basen Camp Price, og de danske soldater kan vende hjem til en befolkning, der fortsat bakker op om Danmarks deltagelse i den 12 år lange mission.

	45 procent af den danske befolkning svarer således ifølge en meningsmåling fra Epinion lavet for DR, at det var en rigtig beslutning at sende danske soldater til Aghanistan, mens 36 procent af befolkningen mener, det var en fejl. Men selv om et flertal bakker op om krigen, er der fortsat et stykke vej op til den massive tilslutning til krigen i Folketinget, påpeger militærforsker Søren Friis fra Aarhus Universitet:

	»Når man tænker på, at i første omgang støttede alle partier bortset fra Enhedslisten og SF og sidenhen samtlige partier minus Enhedslisten den her indsats, er befolkningens opbakning måske ikke så imponerende igen,« siger han.

	Af samme grund hæfter Søren Friis sig ved den kritik, der ramte den radikale forsvarsordfører Zenia Stampe, da hun i sidste uge gav udtryk for, at de danske målsætninger om at udbrede demokrati og nedkæmpe Taleban havde været for ambitiøse.

	»Det er bemærkelsesværdigt, at kritikken blev så hård, når 36 procent af befolkningen deler nogle af de her synspunkter.«

	Store tab

	Trods forskellen på Folketingets opbakning og befolkningens støtte til krigen, er danskerne generelt bemærkelsesværdigt positive over for den danske krigsdeltagelse. I de fleste andre deltagende lande er befolkningens støtte til indsatsen i Afghanistan svundet ind med årene.

	Søren Friis vurderer, at det hænger sammen med de danske tabstal, der har været større end blandt andet de britiske, amerikanske og canadiske i forhold til landenes indbyggertal. Her har den brede enighed i Folketinget formentlig haft en afsmittende effekt på befolkningen, mener Søren Friis.

	Det synspunkt bakkes op af formand Flemming Vinther fra Hærens Konstabel- og Korporalforening (HKKF), der organiserer de menige soldater.

	»Hvis vi går tilbage til Irak-tiden, var befolkningen nok også mere splittet dengang. Det sender et signal, at et bredt folketingsflertal bakker op. Og det betyder rigtig meget for soldaterne,« siger Flemming Vinther.

	Befolkningens opbakning til krigen kunne dog under andre omstændigheder være gået tabt som følge af de høje tabstal, mener HKKF-formanden:

	»Hvis vi var gået direkte fra en operation som på Cypern i gamle dage og ind i Afghanistan, hvor vi har mistet otte-ti mand på et år, var der nok kommet en anden reaktion. Men vi kom ind i Afghanistan efter indsatserne på Balkan og i Irak, og missionerne er blevet hårdere og hårdere. Så folk har haft tid til at vænne sig mere til det,« siger Flemming Vinther.

	Modvilje størst efter tab

	Samtidig roser Flemming Vinther den tidligere forsvarsminister Søren Gade (V) for at have været god til at forklare, hvorfor det danske forsvar blev brugt offensivt. Det har ifølge HKKF-formanden været med til at skabe en opfattelse i befolkningen af, at »den tid, hvor forsvaret skulle bruges til at stå rundt langs landegrænsen skulder ved skulder, er slut«:

	»Verden er blevet mindre, og det gælder også i forhold til, hvad verdenssamfundet vil acceptere. Det tror jeg, at folk har taget til sig,« siger Flemming Vinther. Selv om en stor andel af danskerne i dag bakker op om missionen, har der dog været flertal for at trække de danske soldater hjem i løbet af de 12 år, Danmark har været i krig i Afghanistan. I en meningsmåling fra foråret 2009 ønskede 50 procent af befolkningen en tilbagetrækning, mens 41 procent var stemt for at fortsætte missionen. Målingen kom på et tidspunkt, hvor 18 danske soldater var blevet slået ihjel i løbet af halvandet år fra sommeren 2007.

	Samme tendens gjorde sig gældende i august 2010, hvor 53,3 procent svarede nej til at lade de danske soldater blive i den afghanske Helmand-provins. På det tidspunkt var fem danske soldater blevet dræbt af vejsidebomber i løbet af godt to måneder. Til sammenligning er én dansk soldat blevet dræbt siden 2011, og det kan også have haft betydning for opfattelsen af den danske indsats i meningsmålingerne, vurderer militærforsker Søren Friis.

	»Hvis du spørger folk lige efter et dødsfald eller lige efter en situation, hvor tingene peger i negativ retning – som for eksempel efter de afghanske valg i 2009, hvor der kom nogle ret skeptiske meningsmålinger – så siger det sig selv, at folk vil have tendens til at svare på en anden måde. Men hvis man ikke er blevet præsenteret for negative konsekvenser for nyligt, så vil man nok være mere tilbøjelig til at se på hele indsatsen i et mere positivt lys,« siger Søren Friis.

