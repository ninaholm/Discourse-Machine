110 tunge familiesager til én sagsbehandler
Socialrådgivere drukner i børnesager, viser ny undersøgelse foretaget af Dansk Socialrådgiverforening. De efterlyser nu et loft over antallet af sager. Det bakkes op af oppositionen, mens ministeren mener, det er kommunernes ansvar
Undersøgelse viser, at socialrådgivere ofte har flere end de anbefalede maksimale 55 børnesager liggende på deres skrivebord. Arkiv


 Børnesagerne hober sig op på socialrådgivernes skriveborde, og det går ud over kvaliteten af sagsbehandlingen, viser ny undersøgelse foretaget af Dansk Socialrådgiverforening. 
Meldingerne fra omkring 800 adspurgte sagsbehandlere er klare:
"Jeg sidder med 86 tunge familiesager." "Der er alt for mange til at kunne gøre sit arbejde tilfredsstillende og fagligt forsvarligt." "Da jeg startede som nyuddannet, sad jeg med 59 sager fra dag ét," svarer nogle af de frustrerede socialrådgivere i undersøgelsen. 
De, der udtrykker bekymring, er langtfra alene. Sagsbehandlerne i de danske kommuner har samlet set langt flere børnesager, end Dansk Socialrådgiverforening anbefaler. 
Nogle steder sidder enkelte medarbejdere med op til 110 børnesager, mens det anbefalede maksimum er 55 sager. 
Undersøgelsen konkluderer, at kommunerne gennemsnitligt overskrider de anbefalede sagstal med 17 procent på 'børnefamilieområdet' og 60 procent på 'børnehandicapområdet'.
Formanden for Dansk Socialrådgiverforening, Bettina Post er bekymret, fordi problemet rammer både borgere og sagsbehandlere: 
"De har væsentligt flere, end vi anbefaler. Problemet rammer børnene og familierne, men også socialrådgiverne, som bliver syge og stressede af deres arbejde," siger hun.
Behov for loft
Dansk Socialrådgiverforening mener ikke, at alle kommunerne lever op til deres ansvar. Derfor opfordrer de politikerne til at sætte et loft over antallet af børnesager. 
Velfærdsminister Karen Jespersen (V) mener, at det er kommunernes ansvar.
"Det er ledelsen i den enkelte kommune, som er bedst til at sætte rammerne for, hvor mange sager den enkelte sagsbehandler skal have. Og vi kan jo også konstatere, at der er mange kommuner, som godt kan håndtere denne ledelsesopgave og nødig ser, at andre blander sig. Der er jo stor forskel på tyngden i de forskellige sager og på organiseringen omkring sagsbehandlerarbejdet. Derfor er det mest hensigtsmæssigt, hvis det er den enkelte forvaltningsledelse, som sørger for at fordele ressourcerne og tilrettelægge organiseringen af arbejdet ud fra de lokale behov- skriver ministeren i en mail til Information. 
Men det er ikke svar nok, mener Bettina Post:
"Når vi kan se så mange steder, hvor kommuner ikke påtager sig ansvaret, så må man gøre noget," siger hun. 
Dansk Socialrådgiverforening henviser til, at deres egne anbefalinger allerede har fået nogle kommuner til at sætte flere ressourcer af på området. De vurderer derfor at et lovpligtigt loft, vil have en god effekt.
Opposition bakker op
Ønsket om et loft over børnesager bakkes op af Socialdemokraternes socialordfører, Mette Frederiksen:
"Lige netop når vi ser på børnesagerne, så er vi klar til at sætte et loft," siger hun og kritiserer velfærdsministerens holdning:
"Det er pinagtigt, at uanset hvilke sociale problemer der opstår, så siger ministeren, at det ikke er hendes ansvarsområde."
Også hos Enhedslisten efterlyser socialordfører Line Barfoed et loft på børnesagerne:
"Vi er nødt til at sætte et loft, fordi kommunerne ikke løser problemet af sig selv. Hvis der laves ny lovgivning, skal folketinget også være med til at skaffe de penge, der kræver," siger hun og vurderer, at en tidlig indsats også vil mindske det samlede antal sager på sigt.
De Radikale og Socialistisk Folkeparti har også flere gange efterlyst et loft, og Özlem Cekic (SF) vil rejse kravet i forbindelse med kommende forhandlinger på området:
"Det handler om de mest udsatte børn og unge, og der er gode erfaringer med et maksimum på børnesager," siger hun. 
Men Dansk Folkepartis familieordfører, René Christensen tror ikke, loftet er den rigtige løsning:
"Der er jo mangel på socialrådgivere. Jeg mener i stedet, at man skal bruge flere HK´ere til noget af arbejdet," siger han. 
René Christensen rækker dog en hånd ud til Dansk Socialrådgiverforening, som han gerne vil lytte til, hvis de vil forklare ham, hvordan et loft kan virke, når der er mangel på socialrådgivere.
Velfærdsminister Karen Jespersen går ikke ind for et loft, men henviser til, at Ankestyrelsen undersøger situationen.
"Ankestyrelsen er netop for øjeblikket ved at undersøge, hvordan det ser ud med antallet af sager pr. sagsbehandler, sagstyngden samt organiseringen i udvalgte kommuner. Undersøgelsen forventes færdig primo april, og vil indgå i de kommende overvejelser omkring barnets reform- skriver ministeren i en mail til Information.
Det har ikke været muligt at få en kommentar fra Kommunernes Landsforening.


