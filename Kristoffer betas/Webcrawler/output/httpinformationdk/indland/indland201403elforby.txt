EL vil forbyde dobbeltmandater
Socialdemokraterne og SF har det, og nu vil Enhedslisten også have det: Et forbud mod dobbeltmandater. Partiets gruppeformand fraråder dog på forhånd at diskvalificere kandidater
 
	Medlem af Folketinget, byrådet i Aalborg og hovedbestyrelsen, Per Clausen, er én af dem, som støtter Enhedslistens forslag om at forbyde dobbeltmandater


 
	Enhedslistens fremgang får nu partiets ledelse til at foreslå et forbud mod dobbeltmandater. Et flertal i Enhedslistens hovedbestyrelse ønsker på det kommende årsmøde at ændre partiets vedtægter, så valgte kun kan »besidde et folkevalgt erhverv som byrådsmedlem, regionsmedlem eller folketingsmedlem«.

	Medlem af Folketinget, byrådet i Aalborg og hovedbestyrelsen, Per Clausen, er én af dem, som støtter forbuddet mod dobbeltmandater. Hovedbestyrelsen vil dog kunne tillade dobbeltmandater i »afgrænsede perioder«, ligesom forbuddet ikke får tilbagevirkende kraft, men først træder i kraft ved det næste valg.

	»Det er arbejdsmæssigt ikke holdbart i det lange løb at være medlem af både Folketinget og en kommunal- eller regionsbestyrelse. Men når jeg nu godt synes, at det kan lade sig gøre i mit tilfælde, skyldes det, jeg har nedtrappet mit arbejde i Folketinget og givet afkald på en række ordførerskaber samt posten som gruppeformand. Så det er vel et spørgsmål om, at man skal gøre, som jeg siger, og ikke som jeg gør,« siger Per Clausen.

	Netop Per Clausen blev, som den første i Enhedslistens historie, sat i situationen, da partiet ved kommunalvalget i november gik frem fra nul til tre mandater i hjembyen Aalborg.

	Når hovedbestyrelsen – med stemmerne ni for og seks imod (mens fire undlader) – foreslår vedtægtsændringen skyldes det da også »den store fremgang for Enhedslisten«. Liste Ø fik ved det seneste folketingsvalg 12 mandater og står i den seneste meningsmåling, Voxmeter har lavet for Ritzau, til 21 mandater.

	Per Clausens afløser som gruppeformand og medlem af hovedbestyrelsen Stine Brix, er til gengæld modstander af forbuddet mod dobbeltmandater.

	»Hvis man er modstander af, at folk har dobbeltmandater, så kan man jo lade være med at stemme på dem, når de stiller op. Men det er dumt at udelukke muligheden for, at folk kan stille op til flere ting – herunder Folketinget. Det afgørende må være, om man mener, at folk kan forvalte deres embeder. Ikke om de sidder flere steder,« siger Stine Brix.

	Også S og SF har forbud

	I dag har Socialdemokraterne og SF forbud mod dobbeltmandater, mens Det Radikale Venstre, Liberal Alliance, Venstre, Konservative og – ikke mindst – Dansk Folkeparti accepterer dem, og de har alle politikere der har dobbeltmandater. 11 ud af de 22 medlemmer af Dansk Folkepartis folketingsgruppe passer en stol et andet sted (dog ikke partiformand Kristian Thulesen Dahl, der ellers i mange år sad i kommunalbestyrelsen i Vejle).

	Socialdemokraternes forbud mod dobbeltmandater kostede i sin tid EU-parlamentarikeren Freddy Blak partibogen, da han insisterede på at beholde sin plads i Næstved Byråd. Men i dag har blandt andre de to folketingsmedlemmer Torben Hansen og John Dyrby Paulsen fået dispensation til også at sidde i deres lokale byråd.

	Dobbeltmandaterne er ofte blevet kritiseret, fordi politikerne også oppebærer dobbelt vederlag, mens det undertiden betvivles, at de er i stand til at varetage begge hverv ordentligt. Tilhængerne af dobbeltmandaterne mener til gengæld, at disse er med til at bygge bro mellem lands- og lokalpolitik.

	Ifølge samfundsforsker ved Aalborg Universitet, Johannes Andersen, vejer argumenterne mod dobbeltmandater dog tungest:

	»Det er rigtigt, at man i lokalpolitik kan få afprøvet om intentionerne nu også fungerer i praksis, ligesom et kendt landspolitisk ansigt på stemmesedlen kan trække ekstra stemmer. Men jeg vil alligevel mene, at arbejdspresset vejer tungest. Det er svært at overkomme begge dele, og så viser praksis, at det altid er arbejdet med at sætte sig ind i de lokalpolitiske ting, som bliver svigtet. Og det er et demokratisk problem, hvis det arbejde bliver lavet dårligt,« siger samfundsforskeren.

	Enhedslisten holder årsmøde i bededagsferien, hvor de delegerede skal stemme om forslaget om et forbud mod dobbeltmandater.

