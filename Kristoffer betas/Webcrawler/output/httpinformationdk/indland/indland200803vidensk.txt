'Videnskabsministeriet bør refundere ulovlig brugerbetaling'
Videnskabsministeriet har nu fundet en midlertidig løsning på ulovlig brugerbetaling på Erasmus Mundus, men de studerende, der har betalt, venter stadig på at få penge tilbage. Og de penge skal findes i ministeriet, mener de studerende
Videnskabsministeriet har ulovligt har accepteret brugerbetaling på op mod 60.000 kr. på uddannelserne.


 Studerende, der begynder på eliteuddannelsen Erasmus Mundus i Danmark i år, får deres studieafgifter refunderet af universiteterne. Det fremgår af en 'tekstanmærkning' til finansloven. 
Men den midlertidige løsning på ulovlig brugerbetaling på EU's uddannelsesprogram rummer ikke noget svar på om eller hvornår de studerende, der allerede har betalt for deres Erasmus Mundus, får pengene tilbage. "Det er da dejligt for dem, der starter nu, at de ikke skal betale, som jeg har gjort," siger Rikke Skovgaard Andersen, der stadig skylder "en 'flink' andelskasse i Nordjylland" godt 60.000 kroner, som hun lånte til at betale for sin Erasmus Mundus-kandidat, som hun har taget i Danmark, Holland og Tyskland. 
Rikke Skovgaard Andersen forventer, at de studerende, der er i gang med eller har færdiggjort deres Erasmus Mundus, også får studieafgifterne tilbage - som videnskabsminister Helge Sander stillede dem i udsigt i januar, da han erklærede brugerbetalingen ulovlig. 
De studerende kræver, med opbakning fra SF og Enhedslisten, at Videnskabsministeriet og ikke universiteterne punger ud i sagen om ulovlig brugerbetaling. 
Ulovligt, men tilladt
Siden 2004 har studerende optaget på Erasmus Mundus i Danmark betalt for deres uddannelse - i strid med dansk lovgivning, men i overensstemmelse med EU-regler. 
En arbejdsgruppe er nu i gang med at finde en løsning på, hvordan danske universiteter i fremtiden kan indgå i EU's uddannelsesprogram på lovlig vis. 
I mellemtiden har videnskabsminister Helge Sander givet universiteterne lov til at bryde loven resten af 2008. 
Som en midlertidig løsning "bemyndiges" universiteterne til at modtage brugerbetaling fra og taxameterpenge for de samme studerende på EU's eliteuddannelse, Erasmus Mundus, selv om Helge Sander har erklæret gentagne gange, at det er ulovligt.
Den juridiske lappeløsning indebærer, at de studerende, som er optaget på Erasmus Mundus i Danmark, først betaler penge til et internationalt konsortium, og herefter får studieafgifterne tilbage fra universitetet. 
"Det opfordrer mig da kun endnu mere til at søge om at få mine penge tilbage," siger Rikke Skovgaard Andersen.
Jonas Dahl, universitetsordfører for SF, mener, at det er ministeriet, som må til lommerne:
"Det er Videnskabsministeriet, der ulovligt har accepteret brugerbetaling på uddannelserne. Det har ikke været klart, hvad universiteterne har haft at rette sig efter. Derfor må det også stå klart, at ministeriet selv må betale de penge tilbage, som de studerende uden tvivl har krav på."
Det samme budskab lyder fra Enhedslisten, der i sin tid rejste sagen i Folketinget:
"Vi kan vist roligt konkludere, at det ikke var et 'uheld', at Videnskabsministeriet gennem tre år har godkendt brugerbetaling på op til 60.000 kroner for en to-årig uddannelse. Det handler om at gøre uddannelse til en handelsvare, og det rimer meget dårligt på det danske gratisprincip," siger partiets forskningsordfører, Johanne Schmidt-Nielsen. 
Hun har stillet forslag om en generel lov imod brugerbetaling, som skal behandles i Folketinget den 3. april.
Ministeriets ansvar
Rikke Skovgaard Andersen mener heller ikke, at universiteterne har fået klar nok besked fra ministeriet på, om deres praksis var lovlig. 
"Samtidig er det hverken fair eller opfordrende for internationale samarbejder, hvis universiteterne afkræves at tilbagebetale penge, som de aldrig har modtaget. Et eksempel er min egen uddannelse, hvor jeg har betalt de 60. ooo kroner direkte til universiteter i udlandet - og altså ikke til de danske partnere," siger Rikke Skovgaard Andersen.
Studenterrådet på Københavns Universitet mener også, at det er Videnskabsministeriet, ikke universitetet, der skal betale de ulovlige afgifter tilbage til de studerende: 
"Videnskabsministeriet har godkendt betalingsuddannelserne. Og universiteterne har allerede brugt pengene, så hvis de nu skal betale tilbage, vil det måske gå fra forskning og undervisning. I forvejen er budgetterne presset hårdt af nedskæringer," sagde næstformand Pia Daugbjerg, da de studerende i februar symbolsk selv hentede pengene i Videnskabsministeriet forklædt som Bjørnebanden. 
Internationalt problem
Rikke Skovgaard Andersen kender primært til sagen fra medierne og fra Danske Studerendes Fællesråd (DSF), der forsøger at få kontakt til alle de studerende, der har været optaget på Erasmus Mundus i Danmark. 
Stinna Gammelgaard, international ordfører i DSF, siger:
"Vi forsøger at informere de studerende om, hvad der foregår, og hvad deres rettigheder er, for det er der tilsyneladende ingen andre, der gør. Hverken ministeriet, universiteterne eller de internationale Erasmus Mundus-konsortier har taget kontakt til de studerende endnu." 
DSF, der også mener, at ansvaret er politisk, arbejder sammen med studenterorganisationer i resten af EU igennem European Student Union, der vil forsøge at rej-se brugerbetalingsproblemet på Erasmus Mundus på europæisk plan. 
"Samtidig tager vi det op i nordisk regi for at få en fælles diskussion og dele erfaringer med studenterorganisationerne her, fordi de har samme gratisprincip på uddannelsesområdet som Danmark, og dermed nogle af de samme problemstillinger," siger Stinna Gammelgaard. 
Rikke Skovgaard Andersen glæder sig over, at der er fundet en midlertidig løsning, så Erasmus Mundus-programmet foreløbig kan fortsætte, og de studerende, der har ventet på at starte, ikke bliver skuffede. 
Hun håber, at den arbejdsgruppe, ministeriet har nedsat, formår at få lovgrundlaget til at hænge sammen med EU's regler - uden at give køb på det danske gratisprincip. 
Derfor er hun også tilfreds med, at DSF i sidste time blev inviteret til at sidde med i arbejdsgruppen, så de studerendes interesser kan blive repræsenteret i de løsningsforslag, som skal fremlægges for politikerne senest den 1. juli i år.


