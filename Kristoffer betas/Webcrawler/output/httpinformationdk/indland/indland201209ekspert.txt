Eksperter: Ligestillingsforslag er uambitiøst
Regeringens danske model for ligestilling i bestyrelser i de private virksomheder er for uambitiøs, mener eksperter i køn og ledelse. De savner en mere markant lovgivning


 Fra april næste år skal danske virksomheder begynde at fastsætte målsætninger for kønsfordelingen i deres bestyrelser. Det varsler ligestillingsminister Manu Sareen (R) som et af tre nye tiltag i forbindelse med, at Danmark tilslutter sig det internationale ligestillingspartnerskab ’Equal Futures Partnership’. Med den danske model skal virksomhederne selv opstille en målsætning for antallet af kvindelige medlemmer af bestyrelsen. Men eksperter mener, der skal gøres langt mere end det for at få kvinder ved bestyrelsesbordet:
»Jeg tvivler på, at forslaget vil flytte ret meget. Det er et meget blødt styringsmiddel,« siger Anette Borchorst, professor ved Institut for Statskundskab på Aalborg Universitet. Hun peger på, at danske virksomheder har mere end svært ved at komme ud af de faste rammer: »Det har en rip, rap og rup-effekt. Man vælger nogle, der er der i forvejen. Altså hvide, danske mænd over en vis alder.«
Benja Stig Fagerland, der er administrerende direktør i TalentTuning, er enig. Hun er ekspert og rådgiver i bestyrelser og ledelse, og hun mener, at det er afgørende for danske virksomheder, at der kommer kvinder i bestyrelserne:
»Beviserne er der, og effekten er tydelig. Norske erfaringer viser, at der kommer mere motiverede bestyrelsesmedlemmer, og det skaber en anden dynamik og innovation,« siger hun.
Både Socialdemokraterne, SF og Radikale Venstre var oprindeligt for en kønskvotering på 40 pct. kvinder i danske virksomhedsbestyrelser, og i regeringsgrundlaget blev der lagt op til en vurdering af kvoter i bestyrelserne. Det er dog blevet droppet til fordel for målsætningsmodellen.
Og det er Dansk Industri positive overfor: »Vi er meget imod kvoter,« siger Charlotte Rønhof, forskningspolitisk chef i Dansk Industri og roser den nye model, som giver virksomhederne mere frihed: »Modellen er god, fordi virksomhederne selv skal sætte nogle mål, og fordi man beder virksomhederne om selv at udarbejde nogle politikker. Der er ingen, der bryder sig om at blive tvunget til noget,« siger hun.
Benja Stig Fagerlund ærgrer sig til gengæld over, at regeringen har droppet kønskvoteringen:
»Uden kønskvoter går virksomhederne både glip af en masse talenter og økonomisk vækst.«
Modstanden i den danske kønskvotedebat har ofte omhandlet risikoen for at vælge køn frem for kvalifikationer.Men det er der ifølge Anette Borchorst ikke fare for: »Udviklingen i Danmark har ført til, at der er flere veluddannede kvinder end mænd, derfor er der mange kvalificerede kvinder at vælge imellem,« siger hun.

