Hjort: Udlændinge kan ikke redde økonomien
Finansminister Claus Hjort Frederiksen afviser allerede før reformforhandlingerne, at DF's udlændingebesparelser kan redde økonomien.  Det ændrer dog ikke ved, at DF kræver forslagene gennemført


 Dansk Folkeparti skal ikke forvente meget lydhørhed, når de fredag begynder forhandlinger om reformpakken.
Allerede inden partierne er mødt op hos finansminister Claus Hjort Frederiksen, afviser han nemlig Dansk Folkepartis udlændingeforslag. De er ikke økonomisk gangbare i det store reformregnestykke, lyder meldingen.
DF har foreslået at skåne efterlønnen ved i stedet at skaffe 14 milliarder ved at få flere indvandrere i arbejde og indføre optjeningsprincipper på velfærdsydelser.
Men regeringen har allerede indregnet en øget erhvervsfrekvens blandt indvandrere i sit eget forslag og er ikke nær så optimistiske i sit fremtidsskøn, som DF er. Derfor tør Claus Hjort Frederiksen ikke satse yderligere på den konto, forklarer han:
»Der er jo et stort potentiale. Det viser alle beregninger. Men vi bruger ikke de penge, før vi har lavet initiativer, der gør, at gevinsterne høstes,« siger han og understreger, at intet i regeringens udspil derfor kan erstattes af udlændingebesparelser.
»Man kan ikke veksle. Det skal være reelle gevinster,« siger finansministeren, som heller ikke vil indregne penge fra optjeningsprincippet:
»Hvis vi senere kan se, at optjeningsprincipperne giver nogle penge, så er det godt. Kan vi sænke sygefraværet, så er det godt. Hvis vi kan få indvandrernes erhvervsfrekvens op, så er det også godt. Men det må vi diskutere til den tid.«
DF afviser regnemodel
Den kolde forhandlingsskulder fra finansministeren får ikke DF til at trække i land. Tværtimod er integrationsordfører Peter Skaarup optimistisk og forventer stor forhandlingsvilje, eftersom regeringen ikke har et flertal alene.
»Vi er af den opfattelse, at hvis regeringen vil løse de økonomiske udfordringer, så er de nødt til at samarbejde med andre partier, eftersom vi har en mindretalsregering. Nu har vi sat de her forslag på dagsordenen, og hvorvidt det så bidrager med et bestemt beløb eller ej, er ikke så vigtigt. Vi er interesseret i sagen,« siger Peter Skaarup og gør det klart, at hvis regeringen ikke vil regne DF's forslag med i reformen, så må de bare lave en særskilt aftale, hvor udlændingekravene kan indfris.
»Regeringen må selv om, hvorvidt den vil dele forløbet op i to: Et som handler om 2020-planen for opretning af økonomien, og et andet forløb, som handler om at rette op på indvandreres erhvervsfrekvens og indføre et optjeningsprincip,« siger han.
Det er heller ikke afgørende for Peter Skaarup, om forhandlingerne skaffer nøjagtig 23 milliarder, så der kan være balance præcis i år 2020, forklarer han.
»Der er nogle embedsmænd i Finansministeriet, der sommetider bruger en underlig regnestok. De har nogle modeller, det hele skal passe ind i, og så siger de, at hvis vi afskaffer efterlønnen, kommer modellen til at passe. Men som mange økonomer også erkender, så er der ingen, som ved, hvordan tingene ser ud i 2020,« siger Peter Skaarup.


