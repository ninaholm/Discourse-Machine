DF: Forbyd asyl til bigamister
Der skal strammes op på sagsbehandlingeni forhold til flerkoneri - DF vil have regeringens garanti for, at der ikke fremover bliver givet opholdstilladelse til bigamister
Det var i går ikke muligt at få en kommentar fra kirke- og integrationsminister Birthe Rønn Hornbech (TV.), til Peter Skaarups (th.) krav om en garanti for, at der ikke fremover bliver givet asyl til bigamister.


 Der skal strammes gevaldigt op på den danske asylsags-behandling, så man ikke fremover giver opholdstilladelse til folk med flere ægtefæller. Det mener Dansk Folkepartis integrationsordfører, Peter Skaarup, oven på Familiestyrelsens afgørelse i sagen om den irakiske tolk og hans to koner. Manden har fået frem til 26. maj til at lade sig skille frivilligt. Herefter kan en domstol tvangsopløse det ene ægteskab. 
Men hos DF vil man nu have regeringens garanti for, at sagen ikke gentager sig:
"Flerkoneri burde i sig selv være diskvalificerende for at få asyl," siger Peter Skaarup, som peger på, at asylansøgere kan spekulere i at tage to koner med sig:
"Vi vil gerne have regeringens garanti for, at vi ikke igen lukker personer med to koner ind i landet," siger han.
Sidste år viste en opgørelse fra Justitsministeriet, at der igennem de seneste syv år har været 17 domme, advarsler og bøder for bigami. I alt har der i perioden fra 2000 til 2006 været 46 anmeldelser af flerkoneri. Men det er kun toppen af isbjerget, mener DF, som vil have omfanget kortlagt.
Kone nummer to
Og hos Venstre er integrationsordfører Karen Ellemann positiv over for forslaget om at få afdækket problemet med flerkoneri.
"Familiestyrelsen har sendt et klart signal, og den afgørelse skal forfølges. I sagsbehandlingen bør man dokumentere, at man kun er gift en gang," siger hun og afviser, at flerkoneri skal udløse afslag på asyl.
"Ofte er ægtefællerne i samme truede situation. Men hvis man skal have ophold, kan det kun lade sig gøre med en part som ægtefælle," siger hun.
I sagen om den irakiske tolk er opholdstilladelsen tildelt individuelt til parterne. Tolken er via sit arbejde for de danske soldater blevet vurderet at være i risiko for overgreb, og den risiko er så at sige smittet af på hele hans husstand. 
I den almindelige asylsagsbehandling undersøger Udlændingeservice ansøgernes familieforhold. 
I den forbindelse er der mulighed for at angive endnu en kone - hvilket de danske myndigheder opfatter som en tidligere ægtefælle. 
Men ifølge Karen Ellemann bør myndighederne stramme op:
"Den aktuelle sag giver anledning til, at vi må anmode Udlændingeservice om at spørge mere konkret ind til asylansøgeres ægteskabelige status," siger hun.
Også hos oppositionen ser man gerne, at myndighederne er bevidste om at opdage flerkoneri. 
Men Socialdemokraternes integrationsordfører, der kalder bigami "afskyeligt og kvindeundertrykkende", vil heller ikke lade flerkoneri bremse asyl:
"Det kan betyde, at vi sender nogle, der er i absolut livsfare, tilbage til tortur, og det ønsker jeg ikke," siger Henrik Dam Kristensen.
Falske forudsætninger
Men ifølge Peter Skaarup bør man i det mindste gøre det klart for asylansøgerne, at de ikke kan tage flere ægtefæller med til landet.
"Man kan i hvert fald kræve, at de lader sig skille, inden de kommer til Danmark. Tolken er på sin vis fløjet hertil under falske forudsætninger," siger han.
Peter Skaarup peger desuden på, at nogle asylansøgere muligvis vil vælge et andet land, hvis reglerne var tilstrækkeligt tydelige.
Det var i går ikke muligt at få integrationsminister Bir-the Rønn Hornbechs (V) kommentar til DF's ønske om en garanti. Hos Velfærdsministeriet oplyser man, at ligestillingsafdelingen er på vej med en undersøgelse om ligestilling blandt kvinder med anden etnisk baggrund end dansk og herunder omfanget af flerkoneri.

