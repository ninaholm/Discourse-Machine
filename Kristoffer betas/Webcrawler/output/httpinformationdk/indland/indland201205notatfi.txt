Notat: Finansskat svækker næppe pensionsopsparing
En skat på finansielle transaktioner behøver ikke at gå ud over pensionsopsparingerne, slår nyt notat til Folketingets Europaudvalg fast. Enhedslisten og SF kalder konklusionen ’interessant’
Radikale Venstre er fortsat imod en skat på finansielle transaktioner. Også selv om nyt notat slår fast, den formentlig ikke vil skade pensionsopsparinger.


 De danske og europæiske pensionskunder behøver ikke at frygte, at en skat på finansielle transaktioner i EU vil udhule deres pensionsopsparinger, hvis den bliver indført. Det har ellers været et af de tungeste argumenter fra modstanderne af den såkaldte finansskat.
Men et nyt notat til Folketingets Europaudvalg slår efter en gennemgang af en række såkaldte tekniske notater fra EU-Kommissionen fast, at finansskatten ikke nødvendigvis har store konsekvenser for det endelige afkast af pensionsopsparingerne.
I notatet skriver Folketingets økonomiske konsulent Niels Hoffmeyer blandt andet, at »alt i alt viser Kommissionen, at adskillige andre faktorer end transaktionsskatten påvirker pensionerne – endog i betydeligt omfang«, og han fortsætter:
»Det drejer sig om størrelsen og porteføljen af pensionsfondene, investeringsstrategien og driftsomkostningerne, der alle har stor betydning for afkastet, og som til en vis grad kan justeres, så effekterne af FTT’en (finansskatten, red.) bliver mindre.«
Den vurdering øger optimismen hos Enhedslisten i forhold til, at det på et tidspunkt vil lykkes at få indført en skat på finansielle transaktioner på EU-niveau.
»Det viser jo, at det for den enkelte dansker ikke vil have den voldsomme indflydelse. Det er jo fantastisk, at man kan få midler ind, der kan bruges på vækst og hæmme spekulation, uden at det går ud over hr. og fru Jensens pensionsopsparing,« siger Nikolaj Villumsen, Europaordfører for Enhedslisten.
Forleden kom det frem, at EU-Kommissionen i en række tekniske notater beskriver, hvordan væksten i BNP kun vil blive hæmmet i begrænset omfang i 2050, hvis der indføres en skat på finansielle transaktioner. En skat på finansielle transaktioner i hele EU vil blot betyde et mindre fald i BNP på 0,28 procent i 2050, i forhold til hvis man ikke indførte den. Hvis man indfører skatten og investerer provenuet i vækstfremmende initiativer, vil det i stedet kunne føre til en stigning i BNP i 2050 på 0,3 procent.
»Der har kørt utrolig mange skræmmekampagner – især fra finansverden med banker og pensionskasser i spidsen, fordi det er kontroversielt og vil betyde, at de skal til at betale en del af regningen for finanskrisen. Med de nye beregninger er der altså snart ikke flere argumenter tilbage hos modstanderne,« mener Nikolaj Villumsen.
Ikke holdbart argument
De nye beregninger og vurdering af effekterne af en skat på finansielle transaktioner i EU får dog ikke Radikale Venstres skatteordfører Nadeem Farooq til at ændre holdning til skatten.
»Der kan givetvis være noget om det argument med pensionerne. Men det er ikke det bedste argument, at fordi der er andre skadelige skatter, som har mindst lige så store negative effekter, at vi så bare skal lægge nogle flere oveni. Det er ikke et holdbart argument. Det samlede billede af en finansiel transaktionsskat er stadig i mine øjne, at det vil koste danske arbejdspladser, hvis den bliver indført. EU-Kommissionen laver forskellige strækøvelser for at få det til at se mindre dramatisk ud, men det giver intet afgørende nyt for mig,« siger han.
Derimod er Radikale Venstres regeringspartner SF noget mere positiv over for en finansskat efter de nye beregninger.
»Det afgørende bliver, hvordan Kommissionen får udformet et nyt forslag, men det er spændende og interessant, hvis Kommissionen kan dokumentere, at en finansskat ikke har de skadelige virkninger, der tidligere har været fremme,« siger Jonas Dahl, finansordfører i SF.

