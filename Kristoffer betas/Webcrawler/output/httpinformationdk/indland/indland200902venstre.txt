Venstre skærper tonen inden skatte-forhandlinger
Alle partier i skattereformen skal sige ja til skattestoppet i sin gammelkendte form allerede ved forhandlingernes start, kræver Venstre. Oppositionen afviser stadig at tage stilling til skattestoppet på forhånd


 Kort tid inden, at regeringen fremlægger sit forslag til en skattereform, skærper Venstre nu tonen over for oppositionspartierne. Hvis de vil være med ved forhandlingsbordet, skal de som det allerførste acceptere, at skattestoppet skal fortsætte, når reformen er gennemført, siger finansordfører Peter Christensen (V).
"Og det er vel at mærke det gode gamle gennemprøvede og gennemtestede skattestop, som vi kender i dag" siger han.
V-ordføreren vender sig mod Socialdemokraternes, SF's og de radikales afvisning af at forholde sig til skattestop-spørgsmålet, før de kender indholdet af den kommende reform. For uanset hvad resultatet bliver, skal skattestoppet træde i kraft igen, når reformen er gennemført.
"Det har hele tiden været den velkendte præmis. Socialdemokraterne har indtil videre sagt, at de også støttede skattestoppet. Men vi har hele tiden vidst, at det kun var halvhjertet. Derfor er det glimrende, at vi starter forhandlingerne med at få dét afklaret én gang for alle, inden vi går videre," siger han. 
Trods meldingen fastholder både S, SF og de radikale deres afvisning af at sige ja til et skattestop, inden forhandlingerne går i gang.
"Det er halsløs gerning at skulle sige ja til et skattestop, som vi ikke kender den tidsmæssige horisont af - og på et skattesystem, som vi ikke har aftalt endnu," siger S-ordfører Nick Hækkerup.
Den radikale formand Margrethe Vestager betegner meldingen som "gold, fortænkt taktik".
"Både vi og regeringen har for eksempel som ambition at lave en reform, der sænker skatten på arbejde og hæver skatten på frås og ressourcer. Men det hidtidige skattestop har systematisk lempet skat på ressourcer og frås de sidste otte år. Så jeg vil stadig gerne vide, præcis hvad det er, vi skal sige ja til," siger hun.
Tidligere på måneden erklærede statsminister Anders Fogh Rasmussen, at det er regeringens hensigt at fortsætte skattestoppet - men at han "ikke vil besværliggøre fremtidige forhandlinger ved at stille ultimative krav." 
På et pressemøde fredag betegnede han det derimod som "helt afgørende", at skattestoppet bliver opretholdt - og i weekenden kunne flere medier berette, at regeringen allerede nu har koordineret sit skatteudspil med støttepartiet Dansk Folkeparti.
Alt dette kan ses som tegn på, at regeringen så småt er ved at opgive ambitionerne om et bredt forlig - uanset at størrelsen på reformen forlyder at være over 30 mia. kr. 
"Det er helt principielt en uskik at begynde at konkludere på forhandlinger, inden de er gået i gang. Men med al respekt for Peter Christensens drømme, så er det nu engang Anders Fogh Rasmussen, der er statsminister - og han har indkaldt til brede forhandlinger. Indtil det modsatte er bevist, så stoler vi på, at Fogh holder ord," siger SF's gruppeformand Ole Sohn. 
Disrespekt for folkestyret
Han betegner det som "manglende respekt for folkestyret", hvis regeringen allerede har aftalt reformen med DF på forhånd.
Nick Hækkerup er mere direkte:
"Hvis regeringen vil have os ud, kan de jo bare smide os ud. Men vi går ind i forhandlingerne for at få et robust og langtidsholdbart resultat." 
Regeringen præsenterer sit skatteudspil meget snart - muligvis allerede i dag.


