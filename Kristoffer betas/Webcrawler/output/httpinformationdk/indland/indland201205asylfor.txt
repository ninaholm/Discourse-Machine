Asylforhandlinger vil føre til politisk styrkeprøve
Mens S vil begrænse gruppen af asylsøgere, der kan få lov at bo og arbejde uden for asylcentrene, vil Enhl. fastholde regeringen på løftet om at lade alle asylsøgere få tilbuddet. Efter det ikke er lykkedes at præge regeringens økonomiske politik, er her en mulighed for, at støttepartiet kan sætte sig igennem


 De kommende måneders politiske forhandlinger på udlændingeområdet bliver afgørende for asylsøgere i Danmark. Samtidig kan sagen også få stor betydning for regeringens samarbejde med sit støtteparti, Enhedslisten. Efter en række lempelser af udlændingeloven, hvoraf den seneste netop nu er til behandling i Folketinget, skal regeringen nu til at virkeliggøre sit absolut mest ambitiøse projekt på udlændingeområdet. Planen er, at asylsøgere skal have lov at bo og arbejde uden for asylcentrene efter et halvt år i Danmark. Efter aftale mellem regeringen, Liberal Alliance og Enhedslisten er der afsat 200 millioner kr. på finansloven til formålet, og siden januar har et embedsmandsudvalg nedsat af Justitsministeriet arbejdet på at udforme en model for udflytningen fra centrene. I morgen skal udvalget efter planen være færdig med sit arbejde, der dernæst skal danne grundlag for politiske forhandlinger mellem regeringen, Liberal Alliance og Enhedslisten, som i forbindelse med sidste års finanslovforhandlinger indgik aftale om at sætte penge af til projektet.
Et af de centrale spørgsmål, der skal afklares, drejer sig om »afgrænsning af målgruppe«, som der står i kommissoriet for udvalget. Og det er her, den politiske kamp kommer til at stå.
Løftebrud?
Før efterårets folketingsvalg erklærede S og SF i deres fælles udlændingeudspil ’Plads til alle der vil’, at asylsøgere skal have lov at bo og arbejde uden for centrene. Men efter valget, da SRSF-regeringen skulle skrive sit regeringsgrundlag, blev der indført begrænsninger på hvilke asylsøgere, der kan få tilbuddet. Regeringen skrev, at tilbuddet gælder for »afviste asylsøgere, der ikke kan vende hjem, og som har samarbejdet om hjemsendelsesforanstaltningerne, samt asylsøgere, der får deres sag behandlet«.
Sagen er, at langt de fleste afviste asylsøgere ud fra de nuværende regler ikke samarbejder om deres egen udsendelse. Det ville nemlig blandt andet kræve, at de selv accepterede at rejse hjem, så snart det kan lade sig gøre.
Ifølge de seneste tal fra Rigspolitiet er det således kun 157 ud af 964 afviste asylsøgere i landet, der samarbejder om udsendelse og dermed ifølge regeringsgrundlaget ville kunne få lov til at bo og arbejde uden for centrene. Resten nægter at forlade Danmark og lever dermed ikke op til kravet om at samarbejde. En del af dem vil blive tvangshjemsendt, mens en del af dem ikke kan tvinges ud af landet, fordi Danmark ikke har nogen hjemsendelsesaftale med deres hjemland, eller fordi der er andre såkaldte »udsendelseshindringer«.
En stakket frist
Da Information efter offentliggørelsen af regeringsgrundlaget påpegede problemet, var Enhedslisten stærkt kritisk over for regeringen. Politisk ordfører Johanne Schmidt-Nielsen udtalte, at det i forhold til finansloven er »helt afgørende for os, at der under forhandlingerne kommer styr på det her«. Hun tilføjede, at »asylsøgere skal ud af centrene efter seks måneder, sådan som vi var enige om før valget. Det gælder altså også de afviste asylansøgere, som ikke kan tvangshjemsendes«.
Det fik justitsminister Morten Bødskov til at nedsætte embedsmandsudvalget og på den måde udsætte den politiske diskussion. Men når udvalget i morgen afleverer sin rapport, vil det altså igen være op til parterne bag udlændingeaftalen at nå til enighed.
Mens Enhedslisten ikke har haft meget held med at påvirke regeringens økonomiske politik, er sagen om asylsøgernes mulighed for at bo og arbejde uden for centrene helt oplagt et sted, hvor partiet vil gå langt for at gøre sig gældende. Hvis det lykkes at fastholde regeringen på dens løfter, vil det være en sejr, der under efterårets finanslovforhandlinger kan tælle med blandt argumenterne for at lægge mandater til en aftale.
De syge asylsøgere
Det var Radikale Venstre, der forud for folketingsvalget i 2007 fik Socialdemokraterne til at binde sig til løftet om at lade asylsøgere flytte ud af centrene og tage et arbejde. Dengang var borgerkrigen i Irak på sit højeste, og en stor gruppe afviste irakiske asylsøgere i Danmark nægtede at rejse hjem. De danske myndigheder kunne ikke tvangshjemsende dem, fordi den irakiske regering ikke ville indgå en hjemsendelsesaftale, og ude på de danske asylcentre viste den ene undersøgelse efter den anden, at de afviste irakere blev psykisk syge af at opholde sig i årelang uvished på centrene uden mulighed for at arbejde.
Under valget beskyldte VK-regeringen Helle Thorning-Schmidt for at ville gøre Danmark til en »flygtningemagnet«, og blandt socialdemokrater er det en vedtaget sandhed, at det kostede valgsejren. Alligevel fastholdt partiet politikken under pres fra Radikale Venstre og fra SF, der havde brug for kompensation til gengæld for at acceptere den i baglandet stærkt upopulære 24-årsregel. Men det står klart, at socialdemokraterne efter erfaringen fra 2007 helst så gruppen af asylsøgere, der kan få tilbuddet, begrænset så vidt muligt.
Mens SF og Liberal Alliance endnu ikke synes at have lagt sig fast på en holdning, vil det for Radikale Venstre ligesom for Enhedslisten være uholdbart, hvis asylsøgere i samme situation som de afviste irakere ikke vil kunne få del i tilbuddet om at flytte ud af centrene og få mulighed for at arbejde. For det var jo netop irakerne, der i sin tid fik partiet til at komme med kravet.
Et kompromis
Under de forestående forhandlinger vil de radikale derfor argumentere for et kompromis, der muligvis vil kunne samle aftaleparterne. Løsningen er ifølge partiet at ændre på definitionen af, hvad det vil sige, at den enkelte asylsøger skal »samarbejde om hjemsendelsesforanstaltningerne«. Det skal således ikke længere være et krav, at en afvist asylsøger frivilligt rejser hjem, hvis der ikke er nogen hjemsendelsesaftale med vedkommendes hjemland – en aftale, der bliver indgået for at give mulighed for tvangshjemsendelse, men også for at sikre hjemvendte asylsøgere en række basale rettigheder. I et sådant tilfælde bør det ifølge de radikale være nok, at asylsøgeren medvirker til at belyse sin egen sag over for de danske myndigheder.
Et argument for denne løsning er, at afviste asylansøgere efter al erfaring alligevel ikke rejser hjem, hvis det ikke er muligt at tvangshjemsende dem. I stedet får den passive tilværelse på asylcentrene dem ofte til at udvikle så svære psykiske sygdomme, at Danmark i sidste ende kan blive nødt til at give dem humanitær opholdstilladelse. Det skete netop i sagen om de afviste irakere. Som Information har afdækket havde 11 ud af de omkring 60 afviste irakiske asylsøgere, der i maj 2009 rykkede ind i Brorsons Kirke på Nørrebro i København, allerede et år efter politiets rydning af kirken fået humanitært ophold.

