PET-registreret: Åbenhed til grin
Efter at være omtalt i PET-rapporten sidste år søgte trotskisten Frede Jacobsen aktindsigt i efterretningstjenestens arkiver. Efter 10 måneder kom resultatet: Én gammel avisartikel ...


 »På denne baggrund kan Politiets Efterretningstjeneste oplyse, at der i Politiets Efterretningstjenestes arkiver findes en artikel af 3. juni 1980 fra Socialistisk Dagblad, hvori De er citeret ...«
Sådan skriver PET i slutningen af april til Frede Jacobsen, der for 30 år siden var en fremtrædende figur i den lille trotskistiske gruppe SAP. I 10 måneder har han søgt aktindsigt hos efterretningstjenesten, efter at han var omtalt på side 114 i bind 9 af PET-Kommissionens rapport.  Brevet fra PET fortsætter:
»Såfremt De ikke allerede har kendskab til denne artikel, kan De hos Politiets Efterretningstjeneste få mulighed for at gennemse den ...«
Socialistisk Dagblad blev udgivet af SF, og det er korrekt, at avisen den 3. juni bragte en notits, hvor Jacobsen var interviewet.
»Det er fuldstændig til grin, ja, det er absurd,« lyder kommentaren fra Frede Jacobsen. Han var i 1980 med i ledelsen af Socialistisk Arbejder Parti (SAP), og desuden redaktør af partiets beskedne ugeavis.
- Hvorfor er det 'absurd'?
»Årsagen til, at PET-Kommissionen overhovedet blev nedsat, var afsløringen af den tidligere PET-agent Anders Nørgaard, der havde infiltreret trotskisterne. Vi ved jo fra Anders, at han blev sendt ind i SAP med den udtrykkelige opgave at klistre sig op ad mig,« siger Jacobsen, der dog ikke mener, at PET's interesse for SAP skyldes de danske trotskisters politiske indsats:
»Selv om vi var meget energiske i SAP, var vores betydning i Danmark og den store verden dog meget begrænset.«
På efterretningsbørsen
Han ser derfor infiltreringen i en større sammenhæng:
»Som redaktør havde jeg forbindelser til trotskister og modstandsfolk, der ofte levede i illegalitet i andre dele af verden, bl.a. i diktaturstater som f.eks. Iran eller Sri Lanka eller lande i Latinamerika, som Danmark enten selv eller via USA var allieret med. Ved at skaffe oplysninger om disse illegale grupper og personer fik PET adgang til et materiale, som de kunne handle med på den internationale efterretningsbørs,« lyder Jacobsens analyse.
- Hvorfor tror du det?
»Det gør jeg, fordi flere af vores internationale kontakter spillede en meget vigtig rolle i deres land. Her i Danmark var vi ikke særlig mange medlemmer,« siger han.
- > Hvad ville du gerne vide?
»Jeg arbejdede sammen med Anders et års tid, og han kom ofte i mit hjem. Jeg gad godt vide, hvad han har rapporteret om mine private forhold, om min kone og barn, og jeg gad også godt vide, hvordan PET har behandlet det materiale og de oplysninger, han kom med. Hvem PET har udvekslet disse oplysninger med.«
Et særligt udvalg, Wendler-Pedersen-udvalget, skal senest i år udarbejde forslag til, om og i givet fald hvordan registrerede kan få indsigt i registreringer, der efter 20-30 år må anes for at være forældede. Men det har Jacobsen nu ikke den store tiltro til: »Nej, jeg tvivler på, at udvalget formår at ruske op i PET.«
Han vil nu klage til Justitsministeriet over svaret fra PET.


