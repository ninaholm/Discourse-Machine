Solgt til ægteskab for 250.000
Manna har i tre år levet under jorden i Danmark for at undgå at blive tvangsgift. Hun lever af almisser fra veninderne
Kort efter sin 15-års fødselsdag blev Manna forsøgt tvangsgift. En for hende ukendt mand havde allerede overført 250.000 kroner til Mannas far for den unge pige. Som 20-årig står hun nu i et svært dilemma: Vil hun have økonomisk hjælp fra kommunen eller beholde sin mulighed for at få permanent opholdstilladelse?


 
	Som 15-årig flygtede Manna fra sin herboende familie, da hun opdagede, at hendes far havde solgt hende til tvangsægteskab. I dag er Manna 20 år, og kommunen har på grund af hendes situation tilkendt hende økonomisk støtte. Men hvis hun tager imod støtten, kan det ødelægge hendes muligheder for at få permanent opholdstilladelse, som hun kan søge om få måneder.

	»Kommunen har fortalt mig, at det vil være et stort minus at tage imod den økonomiske støtte, jeg har behov for. Jeg ved ikke, hvad jeg skal vælge, og jeg føler ikke, at jeg har nogen meningsfyldte muligheder,« siger hun.

	Solgt for 250.000 kroner

	Manna er født og opvokset i Danmark, og hun har aldrig været i sine forældres oprindelsesland på Balkan. Kort tid efter hendes 15 års fødselsdag fortæller hendes far, at hun for første gang skal besøge Balkan. Manna skal have nyt tøj til turen, og det bliver hendes første rigtige ferie uden for Danmark. Men inden afrejsen får hun et opkald fra sin stedmormor, som forklarer farens planer for turen: Efter to dage på Balkan skal Manna efterlades sammen med en mand, hun aldrig har hørt om. Han er meget ældre end Manna, og han har betalt hendes far 250.000 kroner for at blive gift med hende. Pengene er allerede overført.

	»Jeg er alene hjemme, da jeg får opkaldet. Da min far kommer hjem, spørger jeg ham, hvorfor vi skal til Balkan. Han bliver meget vred og råber, at jeg er hans datter, og at han kan gøre med mig, som han vil.«

	Faren har ved flere lejligheder truet Manna, når hun i hans optik har opført sig forkert. Han har truet hende med så mange tæsk, at hun ville ende i kørestol, og han har truet med at skyde hende for øjnene af resten af familien. På det tidspunkt ejer han flere skydevåben. Så Manna fortæller hverken ham eller resten af familien, at hun kender til planerne for turen.

	»Jeg tør ikke at sige noget. Det har altid været sådan, at jeg skulle makke ret, og at han tog alle mine valg for mig.«

	Manna når aldrig at komme til Balkan og blive gift. En måned efter sin 15 års fødselsdag flygter hun fra hjemmet, mens familien tror, hun ligger i sin seng. Hun får hurtigt kontakt til kommunen og bliver indkvarteret på et opholdssted i Nordsjælland.

	Fuldgyldig samfundsborger

	Som barn af indvandrerforældre skal Manna, da hun fylder 18 år, søge om opholdstilladelse i Danmark. Manna søger om permanent opholdstilladelse, men får afslag efter den tidligere regerings pointsystem, seks måneder inden et flertal i Folketinget afskaffer systemet. I stedet får hun midlertidig opholdstilladelse i tre år.

	Når hendes midlertidige opholdstilladelse udløber i november i år, kan hun igen ansøge om permanent opholdstilladelse. Men hendes behov for støtte kan komme i vejen for, at hun kan få permanent ophold. Manna har af sin kommune fået tilkendt revalidering, fra hun starter på en professionsuddannelse i februar. Revalideringsydelse gives efter loven om aktiv socialpolitik til personer, der af fysiske, psykiske eller sociale årsager ikke kan varetage et job, og som skal hjælpes ind på arbejdsmarkedet, for eksempel gennem uddannelse. Kommunen vurderer, at Manna har begrænset arbejdsevne og »ikke uden revalidering kan opnå og fastholde beskæftigelse«. I bevillingen lægger kommunen vægt på hendes »belastede barndom, som har medført psykiske problemstillinger«. Hvis hun tager imod kommunens tilbud om revalidering, vil det sandsynligvis ødelægge hendes mulighed for at få permanent opholdstilladelse. For at få permanent opholdstilladelse i Danmark må man nemlig ikke have modtaget offentlig støtte efter loven om aktiv socialpolitik inden for de seneste tre år. Man må heller ikke modtage støtte, mens sagen om opholdstilladelse behandles, og ifølge Udlændingestyrelsen er den typiske sagsbehandlingstid på syv måneder.

	»Jeg har muligheden for økonomisk støtte, men jeg tænker først og fremmest på min opholdstilladelse, så jeg kan blive sikret en plads i Danmark. Derfor må jeg sige nej til revalidering, selv om den ville være en stor hjælp. Jeg må klare mig på andre måder. Jeg har det sidste halve år levet af økonomisk hjælp fra venner og veninder,« siger Manna.

	Hun har også fået tilkendt kontanthjælp indtil uddannelsesstart i februar. Men også kontanthjælp gives efter loven om aktiv socialpolitik, og hun har af sin sagsbehandler fået at vide, at det vil påvirke hendes mulighed for permanent ophold negativt, hvis hun tager imod støtten.

	Manna står ikke over for at blive udvist af Danmark, hvis hun ikke får permanent opholdstilladelse. Som barn af indvandrerforældre kan hun vedblive med at få forlænget sin midlertidige opholdstilladelse i tre eller fem år ad gangen. Men med en midlertidig opholdstilladelse er hun juridisk ringere stillet, og uden permanent opholdstilladelse kan hun heller ikke blive dansk statsborger. Og udsigten til ikke at blive et fuldgyldigt medlem af det samfund, hun er født og opvokset i, oplever hun som en psykisk belastning.

	»Jeg har fået at vide af Udlændingestyrelsen, at jeg kan søge om permanent opholdstilladelse på særlige vilkår allerede nu, hvis jeg vedlægger en fuldstændig redegørelse for min baggrund, dokumentation for uddannelsesstart, eksamensbeviser og psykologudtalelser; så kan det være, at der bliver taget hensyn til det. Men der er ingen garanti for det. Og mens den almindelige sagsbehandlingstid i forvejen er lang, vil sagen ifølge Udlændingestyrelsen trække endnu længere ud, hvis jeg ansøger på særlige vilkår.«

Manna er et opdigtet navn. Redaktionen kender hendes rigtige identitet.

