Kun hver femte unge i arbejde er medlem af en a-kasse
Titusinder af de arbejdende unge under 25 år står uden for a-kasse-systemet - og de risikerer, at de ikke engang kan få kontanthjælp, hvis de mister jobbet. De radikale foreslår at give dem en lettere adgang til dagpenge
Op mod 80 procent af alle arbejdende unge under 25 år er ikke berettiget til dagpenge, hvis de bliver ledige.


 Titusinder af unge lønmodtagere er i risiko for at havne i en social katastrofe, hvis den økonomiske krise rammer deres arbejdsplads. 
Op mod fire femtedele af alle arbejdende unge under 25 år er nemlig ikke medlemmer af en a-kasse, viser tal fra Danmarks Statistik. Dermed har de ingen ret til dagpenge, hvis de bliver ledige. Og samtidig risikerer de også at få nej til kontanthjælp, hvis de for eksempel har formue, arbejdende ægtefælle eller egen bolig.
Det er baggrunden for, at de radikale nu foreslår at lette unges adgang til a-kassemedlemskab og dagpengeret.
"Disse unge er kommet ind på arbejdsmarkedet, mens der var opgangstider og har måske endda etableret sig med familie og lejlighed eller hus. De risikerer at få en meget brat opvågnen, nu da konjunkturerne ændrer sig så kraftigt," siger den radikale arbejdsmarkedsordfører, Morten Østergaard.
Konkret foreslår de radikale at give de unge under 25, der sidder i en uopsagt stilling og har været fuldtidsbeskæftigede i halvandet år, ret til dagpenge på dimittendsats efter halvanden måneds medlemskab af en a-kasse.
Ligesom uddannede
"På den måde ligestiller vi dem med deres jævnaldrende, der i stedet for at arbejde har taget en uddannelse og har en lettere adgang til dagpenge," siger Morten Østergaard, der vil bringe forslaget op, når Folketingets partier formentlig sidst på måneden går i gang med at diskutere en vækstpakke, der skal imødegå krisen.
Foruden at hjælpe de unge fra en truende social katastrofe er der også ud fra et samfundsmæssigt perspektiv god grund til at motivere nogle flere til a-kassemedlemskab, siger arbejdsmarkedsforsker Jørgen Steen Madsen, der er professor på forskningscenteret FAOS under Københavns Universitet.
Han henviser til, at andelen af forsikrede danske lønmodtagere under ét er faldet fra 80 til 70 pct. siden 1995.
Kommer dét tal meget længere ned, kommer den berømmede danske 'flexicurity-model' - hvor arbejdsgiverne nemt kan afskedige, men hvor lønmodtagerne til gengæld er sikrede af dagpenge - nemlig under pres.
"Hvis fagforeningerne kan se, at lønmodtagerne ikke er dækket på en ordentlig måde, vil de sørge for dem ved at forlange længere opsigelsesvarsler, i stil med det vi ser i over hele det kontinentale Europa," siger Jørgen Steen Madsen - med henvisning til for eksempel Frankrig og Tyskland, hvor lange opsigelsesvarsler net-op har givet store problemer med at tilpasse arbejdsmarkedet efter skiftende konjunkturer.
"I dét lys er det her et godt forslag, fordi det kan styrke rekrutteringen til a-kasserne. Og det på den måde, at der sker en form for ligestilling af de grupper, der ikke har en uddannelse," siger Jørgen Steen Madsen. 
S-ordfører er positiv
Den socialdemokratiske arbejdsmarkedsordfører, Thomas Adelskov, blev i januar underkendt af sin egen parti-ledelse på et mere vidtgående forslag om at give nem dagpenge-adgang til alle lønmodtagere, der ikke er medlem af en a-kasse. Alligevel roser han det radikale forslag.
"Der er jo en berettiget modstand mod, at når nogen i mange år har taget en chan-ce uden at forsikre sig, så skal de ikke belønnes nu. Men når det drejer sig om de unge mennesker, tror jeg, at der er en større forståelse for, at de skal have en lettere adgang. Man skal også huske på, at de unge under 25 ikke har adgang til at modtage dagpenge i særlig lang tid," siger Thomas Adelskov.
Dansk Folkepartis ordfører, Bent Bøgsted, vender derimod tommelfingeren nedad. Han vil hellere sende uuddannede, ledige unge i uddannelse:
"Her kan de få SU eller lærlingeløn. Og det er noget mere fremadrettet end at parkere dem på dagpenge." 
Også Venstres Jens Vibjerg vender sig imod at gøre en særlig indsats for unge, der har fravalgt at forsikre sig.
Formand for A-kassernes Samvirke, Morten Kasper-sen, har sympati for ideen om at lette adgangen til dagpenge - men er ikke enig i det radikale forslag. Særregler for endnu en gruppe vil kun føre til endnu mere bureaukrati og indviklede regler.
"Jeg er mere enig i det, LO foreslog for nylig: At sænke beskæftigelseskrav og anciennitetskrav for alle til et halvt år," siger han.


