Kommuner svigter mange af de yngre demente
Demente under 65 får ikke den hjælp, de har brug for. Kommunerne har massive problemer med at nå gruppen, der udgør op mod 5.000. Det er stærkt problematisk, vurderer fagfolk
I Aalborg Kommune laver man opsøgende arbejde og tilpasser i større omfang aktiviteterne til den enkelte yngre demente. Når de yngre med demens kommer til et værested og ser en gruppe af ældre demente brugere, tænker de ofte: Det det her er sgu da ikke spændende, og så dårlig og affældig er jeg i hvert fald ikke.


 Målrettede tilbud til personer med demenssygdomme kan være med til at bremse sygdommens udvikling. Alligevel lader mange af landets kommuner de demensramte under 65 år i stikken ved ikke at have tilbud rettet mod dem. 
Særligt slemt står det til i Københavns Kommune. Her er der ikke noget decideret tilbud til gruppen af yngre demente - demensramte under 65 år. Kun otte yngre demente er indskrevet på værestedet Huset på Frederiksberg, der er det tilbud, som er mest målrettet denne gruppe. Og det selv om Nationalt Videnscenter for Demens anslår, der i kommunen findes 136 yngre demente.
En undersøgelse af forholdene i landets fire største kommuner viser, at indsatsen på området halter. Alzheimerforeningen vurderer, at der i de mindre kommuner er endnu større problemer. Det er problematisk, fordi en tidlig indsats i sygdomsforløbet er vigtig. Den hyppigste demenssygdom er den dødelige Alzheimers sygdom, og den kan bremses, hvis man sætter tidligt ind, fastslår Nationalt Videnscenter for Demens. 
"Et tilbud fra kommunen kan give de yngre demente selvværd og nogle værktøjer, de kan bruge. Det er vigtigt både for dem selv og deres familier, at de har en meningsfuld hverdag," siger Birgitte Bo Andersen, overlæge og leder af den kliniske afdeling på Nationalt Videnscenter for Demens.
Svær kontakt
I de fire kommuner oplever man, at det er svært at få kontakt til de yngre demente. I Københavns Kommune har efterspørgslen den seneste tid været faldende, og inden for de sidste måneder har tre yngre personer med demens takket nej til at komme i Huset. En af forklaringerne er ifølge Husets daglige leder, Christian Suhr, at værestedet, der tidligere kun var for yngre, har været nødsaget til at tage ældre demente ind for at udfylde pladserne. Det skræmmer de yngre væk.
"Når de yngre mennesker med demens kommer i dag og ser en gruppe af ældre brugere, så kan jeg da godt forstå, at de tænker: 'Hmm, det her er sgu da ikke spændende'," siger Christian Suhr, der samtidig understreger, at de i Københavns Kommune nu vil undersøge, hvorfor efterspørgslen er faldet.
Aalborg er den af undersøgelsens kommuner, der klarer sig bedst. Her laver man opsøgende arbejde og tilpasser i større omfang aktiviteterne til den enkelte.
Yngre demente gemmer sig
En anden barriere i forhold til at nå gruppen af yngre demente er, at de ofte yngre lukker sig inde, når de får stillet en demensdiagnose.
"Få af dem tager selv initiativ til at komme et sted hen, selv om de har et stort behov for det. De vil hellere putte sig, og derved bliver de mere sygeliggjorte," vurderer Ulla Thomsen, der er leder af Rådgivnings- og Kontaktcenteret for Demensramte og Pårørende i Odense. En rapport fra Kommunernes Landsforening slog for nylig fast, at landets kommuner har fokus på "særlige tilbud målrettet demente borgere". Men formand for Social- og Sundhedsudvalget i Kommunernes Landsforening, Tove Larsen (S), erkender nu, at man ikke har været opmærksom på de yngre demente. 
"Det er afgjort et fokusområde, som vi skal have gjort noget ved, siger hun. Tove Larsen så gerne, at der blev lavet flere dagcentre og mere opsøgende arbejde, men hun vil ikke garantere, at der bliver afsat flere ressourcer på området.
Social- og Sundhedsudvalget i KL er lige nu i gang med at udarbejde et notat, der omhandler problemerne med indsatsen over for de yngre demensramte.


