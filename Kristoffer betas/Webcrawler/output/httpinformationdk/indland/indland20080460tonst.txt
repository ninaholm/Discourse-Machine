60 tons tunge kæmper er på vej med 80 km/t
Gigantlastbilernes indtog på det danske vejnet blev vedtaget i stilhed. Men en trafikforsker betvivler nu miljøfordelen, udenlandske beregninger sætter spørgsmål ved trafiksikkerheden - og flere kommuner ønsker alligevel ikke de store lastvogne til deres havne


 Om få måneder vil monsterstore såkaldte modul-lastbiler begynde at buldre igennem en række danske bysamfund. 
Alle Folketingets partier bortset fra Enhedslisten har givet deres tilslutning til et treårigt forsøg, hvor modullastbilerne skal have lov til at køre på motorvejene og i en række tilfælde også på mindre veje i følsomme byområder, når modul-lastbilerne skal frem til havne rundt om i landet. 
De lange og tunge køretøjer kommer til at sætte deres præg på det danske vejnet fra den 1. november i år.
Der er tale om køretøjer, som er over 25 meter lange og vejer 60 tons, hvor almindelige lastbiler er 18,75 meter lange og vejer 48 tons. 
Modullastbiler opfører sig også på en anden måde i trafikken, end de danske medtrafikanter er vant til. For eksempel kræver giganterne op til to meter bredere plads til at svinge end de hidtil tilladte lastvogne. 
Det er dog ikke trafiksikkerhedsspørgsmål, der har domineret den sparsomme danske debat om modul-lastbilerne. Det har til gengæld miljøet, som Transportministeriet og vognmandsbranchen siger vil have gavn af modullastbiler. 
Tvivl om miljøfordele
Argumentet er, at vognene er så store, at tre almindelige lastbiler kan erstattes af to modullastbiler. Det skulle formindske udslippet af skadelige stoffer, herunder CO2 med 15 procent.
Denne beregning anfægtes imidlertid nu af trafikforsker ved Roskilde Universitetscenter, cand. polyt. Per Homann Jespersen. Til Ingeniøren udtalte han forleden om miljøgevinsten ved modul-lastbiler: 
"Det forudsætter, at de er fyldt op, men gennemsnitligt er en national transport kun 40 procent fyldt, og hvis det også bliver tilfældet med modullastvogne, er fidusen ved de store lastbiler væk."
Per Homann Jespersen gør desuden opmærksom på, at hvis der med modullastbiler flyttes godstransport fra jernbane til vej, vil CO2 -udledningen ikke blive forbedret, men forværret. 
Forklaringen er, at godstransport via jernbane udleder mellem tre og otte gange så lidt CO2 pr. ton gods som lastvogne.
Per Homann Jespersens bekymring deles af den tyske miljøstyrelse, Umweltsbundesamt, hvis direktør har udtalt: 
"Modullastbiler bidrager ikke til en bæredygtig trafikudvikling. De udsætter jernbanen for skærpet konkurrence."
Autoværn bliver smadret
I Danmark er der afsat 145 millioner kroner til ændringer af vejnettet, således at det bliver muligt for modullastbilerne at komme videre fra motorvejene og helt frem til 18 udvalgte havne. Rundkørsler ombygges og veje udvides i denne tid. 
Sådanne ombygninger har ikke været nødvendige i Tyskland, da man der tillod modullastbiler i 1986. For i Tyskland må gigantvognene kun køre på nogle enkelte motorveje. 
Forenede Danske Motorejere (FDM) forsøgte i 2006 at få forbudt modul-lastvogne uden for det danske motorvejsnet. Men forgæves. 
I byerne og ved frakørslerne fra motorveje er modullastbilernes længde og vægt et væsentligt trafiksikkerhedsmæssigt problem. 
Vejdirektoratet vurderer, at de eksisterende autoværn ikke vil kunne holde til, at 60 tons brager lige ind i dem. Det kan få betydning for eksempel for lavtliggende boligområder, som med autoværn beskyttes mod forulykkede køretøjer på højereliggende veje. 
Et andet spørgsmål, som i går blev rejst af Dansk Cyklist Forbund er, hvorledes gigantvogne og lette trafikanter som cyklister skal kunne køre trygt sammen i for eksempel rundkørsler, når en modul-lastvogn bruger to vejbaner. 
Hvad angår sikkerheden på motorvejene har en tysk modelberegning vist, at hvis føreren af et vogntog under kørsel på motorvej med 90 km/t pludselig opdager, at bilerne 50 meter længere fremme er standset, vil en almindelig lastbil medføre dødelige kvæstelser i de fire bagerste biler, mens en modul-lastbil vil dræbe personer i de bagerste fem biler. 
Statens Vegvesen i Norge konkluderede i 2001, at ulykkesomkostningerne ville blive øget med 25 procent for modullastbiler. Hvis de altså fik lov til at køre i Norge. Det har de dog ikke fået.
Endnu længere vogne 
Oprindelig var 10 danske havnebyer gjort til forsøgsområder for kørsel uden for motorvejene, men via finansloven 2008 er der kommet otte mere med. 
I mellemtiden har flere kommuner dog fået kolde fødder. Teknik- og miljøborgmester Klaus Bondam (R) i København afviser modullastbiler til havnen, fordi de truer cyklisterne, og i Halsnæs Kommune vil man alligevel ikke have gigantlastbilerne til Hundested Havn. 
Der bliver sandsynligvis endnu mere at tage stilling til. Foreningen Danske Langtursvognmænd har til en høring om modul-lastbiler udtalt: 
"Mange vil sikkert frygte længere vogntog end 25,25 meter. Men vi skal lære - og er faktisk nødt til - at forholde os til en totallængde på ca. 33 m og en totalvægt på 78-80 tons."


