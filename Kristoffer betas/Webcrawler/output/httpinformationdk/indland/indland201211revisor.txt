Revisor: Homo-rygter var et tænkt eksempel
Ideen om Stephen Kinnocks mulige homoseksualitet var tankespind og blev alene brugt som en effektiv forklaring på, hvorfor Helle Thorning-Schmidt var fraværende til et møde, sagde hendes tidligere revisor i går
Frode Holm fandt på rygtet om Stephen Kinnocks seksualitet for at slippe for flere spørgsmål fra SKAT København, fortalte han i går.


 Direktøren for Skat København, Erling Andersen, var utilfreds med, at Helle Thorning-Schmidt og Stephen Kinnock ikke dukkede op til et møde i forbindelse med Kinnocks skattesag. Parrets daværende revisor, Frode Holm, ledte efter en plausibel forklaring på fraværet og fandt så på rygtet om Stephen Kinnocks seksualitet – en historie, der i første omgang betød, at revisoren slap for flere spørgsmål, men som til gengæld blev gemt i en hemmelig dagbog på en computer, og senere tvang statsministerparret i medierne med et dementi.
Frode Holm er i dag ’ulykkelig’ over sagen.
»Der er ingen tvivl om, at det blev opfattet som et statement. Det er jeg dybt ked af på familiens vegne,« forklarede han i går til Undersøgelseskommissionen.
Frode Holm bragte ifølge sin egen forklaring ideen om Stephen Kinnocks mulige dobbeltliv på bordet som et tankespind eller snarere en redningsplanke, der kunne overbevise den nidkære skattedirektør Erling Andersen om, at der var en god grund til, at Helle Thorning-Schmidt ikke ønskede at møde op til et bestemt møde på et tidspunkt, hvor Stephen Kinnock var bortrejst. Frode Holm sagde, at han kunne have valgt at give skattedirektøren en lektion i reglerne i skatteforvaltningslovens forskellige paragraffer om, at der ikke fandtes hjemmel til, at ægtefællen skulle være til stede. Men en sådan udredning ville næppe have ’skaffet mig pluspoint’ i SKAT København, lød forklaringen. Derfor greb han til spekulationer om parrets privatliv – noget han bitterligt fortryder i dag, og som han ikke havde viden om, forklarede han.
»Som jeg husker det, siger jeg, at der kan være mange grunde (til at parret ikke møder op, red.), og så nævner jeg det (ideen om at Stephen Kinnock eksempelvis skulle være homoseksuel). Jeg er meget ked af, at jeg ikke siger, at det kan være en af mange muligheder. Jeg er dybt ked af det på familiens vegne,« forklarede Frode Holm.
Udspørger Lars Kjeldsen spurgte nænsomt ind til den prekære sag.
– Så du nævnte det som et tænkt eksempel?
»Nej. Jeg er, som du siger, ikke omhyggelig nok. Så kald mig sjusket eller hvad. Jeg er ulykkelig i dag, for det har intet med sagen at gøre,« sagde Frode Holm, der forklarede, at henvisningen til den mulige seksualitet til gengæld viste sig at være et effektiv stop for Erling Andersens krav om en forklaring på fraværet.
Senere hører han, at Erling Andersen har indskærpet over for en anden tilstedeværende embedsmand, Inger Sommer, at rygterne om seksualiteten ikke måtte nævnes for nogen.
»Hvilket jo er ret morsomt, når han selv (Erling Andersen, red.) tager ind i ministeriet og siger det,« bemærkede Holm syrligt.
Udover rygterne om Stephen Kinnocks mulige homoseksualitet kredsede afhøringen af Frode Holm om muligheden for, at dokumenter i skattesagen kunne være lækket fra Frode Holms kontor, hvilket han afviste.
 

