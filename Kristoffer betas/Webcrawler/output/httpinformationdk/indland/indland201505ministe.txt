Minister håber på støtte til integrationsudspil



 Fornuften sejrer, og Folketingets flertal fremmer integrationen inden sommerferien, så jobparate flygtninge skal arbejde mindst 10 timer om ugen i løntilskud, praktik eller nyttejob ud over at modtage 20 timers ugentlig undervisning i dansk.
Det siger beskæftigelsesminister Henrik Dam Kristensen (S) efter førstebehandlingen af lovforslaget, som hverken fik støtte fra højre- eller venstrefløjen.
»Jeg tror på, at fornuften – også denne gang – ender med at vinde. Alternativet er, at vi fortsætter med en integrationsindsats, som alle er enige om, er dårlig. Det tror jeg ikke, at der vil være flertal for i Folketinget,« siger Henrik Dam Kristensen.
Han afviser, at lovforslaget er et valgoplæg, som han har fremlagt til fri forhandling i folketingssalen uden en aftale med venstrefløjen eller de borgerlige.
»Det er ikke en helt rigtig fremstilling. Jeg har taget en teknisk gennemgang med alle partier. Derefter har jeg haft møder med alle partier,« siger Henrik Dam Kristensen.
»Derudover har jeg – virkelig usædvanligt – svaret på 30-40 spørgsmål, inden forslaget blev fremsat.«
Venstres integrationsordfører, Martin Geertsen, finder regeringens metoder forkerte: »Har du fået opholdstilladelse, er det det klogeste både for den enkelte og for samfundet, at du kommer ud at bestille noget,« siger han.
Venstre vil beskæftige flygtninge 37 timer i stedet for de 10 timer, regeringen har foreslået. Desuden vil Venstre drøfte, hvordan flere flygtninge erklæres jobparate af kommunerne. Beskæftigelsesministeriets tal viser, at kun 246 – eller tre procent – af 9.132 personer i et integrationsforløb, er erklæret jobparate. Dam Kristensen er principielt enig med Martin Geertsen i, at jobparate flygtninge skal arbejde fuld tid.

