CBS-rektor kaldes egensindig
Siden den svenske Johan Roos tiltrådte som rektor på CBS for halvandet år siden, er der fulgt en stribe af tiltag, der efterlader indtrykket af en kontroversiel og egensindig rektor


 I fredags holdt CBS bestyrelse møde for lukkede døre, hvor blandt andet de forestående fyringer af 60-70 administrative medarbejdere var på dagsordenen.
Også mødepunktet om fusionen CBS-SIMI, CBS nye strategi og omorganisering skulle drøftes.
Manden bag de mange nye tiltag, som bestyrelsen har på programmet, er den svenske professor Johan Roos, der overtog rektorposten i august 2010.
Handelshøjskolen på Frederiksberg har siden da fået en ny strategi, omstruktureret forskningen i fem satsningsområder og fusioneret CBS' fond for efteruddannelse med den private kursusudbyder SIMI.
Men efter kun halvandet på posten har rektor Johan Roos allerede en række andre kontroversielle tiltag bag sig.
Efter blot  seks måneder på rektorposten var det tillidsrepræsentanterne, der blev ryddet op i. Fællestillidsrepræsentant Lise Lyck blev efter fem år på posten tvunget til at træde tilbage, fordi ledelsen på CBS mente, at hun ikke både kunne være centerleder og tillidsrepræsentant. Flere af de ansatte tolkede den tvungne tilbagetrækning, som et forsøg på at svække tillidsmandssystemet på CBS.
Samtidig udsendte personalekontoret nye regler for tillidsrepræsentanterne, der ifølge flere ansatte i praksis ville betyde, at ledelsen løbende ville kunne bestemme, hvem der kan blive tillidsmænd, skrev Forskerforum i april 2010.
Siden har Johan Roos gjort sig bemærket ved som den eneste af universitetsrektorerne at støtte Videnskabsministerens forslag om et-årige kandidater. CBS skulle ifølge Forskerforum tilmed have sendt en konkret ansøgning til ministeriet. Også CBS' adoption af Bjørn Lomborgs Copenhagen Consensus Center (CCC) har vakt debat, fordi CCC hverken forsker eller underviser.
Erhvervskontakt
I december 2010 var det Roos' afvisning af en verdenskendt forsker, som bedømmelsesudvalget havde fundet særdeles egnet, som vakte undren blandt de ansatte på CBS.
Argumentet for afvisningen var, at den pågældende forsker ikke levede op til et nyt ansættelseskriterium, der betyder, at CBS' professorer og lektorer skal have »evne til at knytte produktiv kontakt til business-samfundet«.
Kriteriet knytter sig direkte til CBS' nye strategi Business in Society og forskningsplatforme, men beslutningen om at afvise en verdenskendt topforsker ud fra et ikke-akademisk kriterium som erhvervskontakt, er nok alligevel kommet bag på de fleste.
Godt nok har rektor ifølge universitetsloven kompetence til at underkende en professorkandidat, men det er sjældent set, at en rektor både underkender fagområdets ønsker og afviser kandidaten ud fra ikke-akademiske kriterier.


