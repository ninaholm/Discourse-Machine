Alternativet er langt bagud
Alternativet kan i dag fejre sin etårs-fødselsdag, men det bliver svært at nå at samle vælgererklæringer nok til at kunne stille op til næste folketingsvalg, vurderer partiet selv
 Uffe Elbæk på vej til et møde, hvor han fortæller om, hvordan man starter et nyt parti. Det sværeste viste sig til partilederens overraskelse at samle nok underskrifter


 Der findes mindst to versioner af historien om Alternativet – den negative og den positive. Læs den positive her 
På bordet foran Uffe Elbæk ligger en stak papirer med en brun elastik omkring. Papirstakken er vælgererklæringerne. Det er dem, Uffe Elbæk og resten af Alternativet lige nu kæmper med at indsamle. Og dem, som Uffe Elbæks tanker kredser om. Vælgererklæringerne, og så hvornår der bliver udskrevet valg. For de to ting hænger sammen.
Uffe Elbæk selv vurderer, at det ser »rigtig sort« ud, hvis folketingsvalget kommer til januar. Venter statsministeren med at udskrive valg til april »går det måske«.
Planen var ellers klar. På Folketingets åbning i oktober skulle Uffe Elbæk sammen med de øvrige spidskandidater have afleveret de 20.260 vælgererklæringer, som det kræver for et nystartet parti at stille op til et folketingsvalg.
Men indtil videre er det kun lykkedes partiet at indsamle omkring 12.000 vælgererklæringer.
»Det kom ikke som nogen overraskelse. Vi vidste allerede måneder inden, at den oprindelige plan var urealistisk.«
Uffe Elbæk er ikke meget for at forholde sig til, hvordan han havde det den første tirsdag i oktober. Det er ikke interessant, mener han. Det er den måde, vælgererklæringssystemet er indrettet på til gengæld.
»Det er et kæmpe bureaukrati, man som nystartet parti er oppe i mod. Processen er unødig langsommelig. Det burde ikke være så svært i et demokratisk samfund at blive godkendt til at stille op til Folketinget,« siger Uffe Elbæk.
Som systemet er i dag, skal borgere udfylde og underskrive en vælgererklæring og aflevere den hos kommunen, der godkender vælgererklæringen og sender den tilbage til borgeren.
Herefter skal borgeren sende erklæringen til det pågældende parti, der til sidst skal sende vælgererklæringerne til Økonomi – og indenrigsministeriet.
Det betyder også, at der lige nu ligger omkring 27.000 vælgererklæringer, som venter på at blive ekspederet videre i systemet.
»Jeg havde aldrig troet, at det var vælgererklæringerne, der ville blive det svære. Alt det andet ville blive svært, tænkte jeg. At starte lokale afdelinger og finde dygtige spidskandidater for eksempel. Men det viste sig at være lige omvendt,« siger han.
En del af forklaringen på de manglende vælgererklæringer, mener Uffe Elbæk skal findes i partiets »manglende kendisfaktor.«
Fra begyndelsen havde han besluttet, at han ikke ville hverve medlemmer hos de andre partier på Christiansborg eller få kendte venner til at støtte op om partiet.
»Vi ønskede at starte helt forfra. Hvis vi havde fået andre Christiansborg-politikere med, kunne vi potentielt tiltrække en masse problemer. Og havde jeg fået kendte venner til at støtte op, kunne det komme til at fremstå som et elitært københavner-projekt. Ingen af delene ønskede vi,« siger han.
Om det så var den rigtige vej at vælge, mener han er for tidligt at vurdere. En opgørelse over, hvad Uffe Elbæk har stemt, siden han blev løsgænger og politisk talsperson for Alternativet viser, at han i 227 ud af 250 tilfælde har stemt ligesom SF. Så måske er en anden forklaring, at det ikke er lykkedes Alternativet at forklare vælgerne, hvordan partiet adskiller sig fra venstrefløjen? Det mener Uffe Elbæk ikke selv.
»Jeg er en pragmatisk politiker, der stemmer for forbedringer, selv de mindste. Derfor har jeg stemt sammen med SF i de fleste tilfælde. Men når vi taler om de store linjer, er vi langtfra enige med venstrefløjen,« siger han.
Sigrid Nygaard
Alternativet arbejder ifølge partiprogrammet for:  
· En ny politisk kultur· Miljømæssig bæredygtighed· Social bæredygtighed· Økonomisk bæredygtighed· Uddannelse og livslang nysgerrighed· Iværksætteri og social opfindsomhed

