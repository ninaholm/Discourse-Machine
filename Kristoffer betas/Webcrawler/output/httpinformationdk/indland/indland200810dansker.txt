Dansk Erhverv kritiserer fordeling af forskningsmidler
De konservative mener, at man bliver nødt til at tænke på erhvervslivets behov, når man fordeler globaliseringspuljen. I Dansk Erhverv mener man imidlertid, at regeringens forslag om kun at lade universiteterne bestemme over ti procent af midlerne er 'alt for vidtgående'


 Det Konservative Folkepartis forskningspolitiske ordfører, Charlotte Dyremose, er uforstående over for kritikken af regeringens udspil til, hvordan de tre milliarder kroner i globaliseringspuljen skal fordeles. Regeringen foreslår, at kun ti procent af pengene skal være såkaldte basismidler, som universiteterne selv råder over, mens politikerne skal øremærke de resterende 90 procent til bestemte puljer og formål. 
Det fik i går oppositionspartierne og universitetsrektorerne til at fordømme forslaget, men det har de ingen grund til, mener Dyremose:
"De andre partier får det til at lyde, som om det er en permanent afskaffelse af basismidlerne. Det er der ikke tale om. Det er kun midlerne i globaliseringspuljen, det drejer sig om, og det er kun denne ene gang. Man burde kigge på de samlede midler til forskningen, før man udtaler sig," siger Charlotte Dyremose. 
Når der lige nu er brug for, at det i høj grad er fra politisk hold, man bestemmer, hvad forskningsmilliarderne skal bruges til, skyldes det den aktuelle situationen i erhvervslivet, mener Dyremose:
"Vi bliver nødt at se på de behov, der er lige nu, især i erhvervslivet. Ellers risikerer vi at miste forskningsaktiviteter til udlandet. Der er masser af dygtige indiske og kinesiske forskere, som danske virksomheder er fristet af at benytte," siger hun.
For vidt
Hensynet til erhvervslivet er imidlertid ikke et argument, der bider på hos forskningspolitisk chef i Dansk Erhverv, Jannik Schack Linnemann - han mener ligesom oppositionen, at regeringens forslag indeholder alt for få basismidler:
"Regeringens 10-90-udspil er alt for vidtgående. Universiteterne har et legitimt behov for større direkte råderet over deres forskningsmidler," siger Jannik Schack Linnemann, der også kritiserer regeringen for ikke at stole nok på universiteternes ledelser:
"Regeringens udspil signalerer manglende tillid til universiteternes evne til at forvalte egne midler. Det underminerer de professionelle bestyrelsers arbejde og bidrager langtfra til, at andre offentlige og private får lyst til at engagere sig i bestyrelsesarbejde på universiteterne," siger han.
Det mener Charlotte Dyremose ikke:
"Der er fortsat masser af basismidler på universiteterne, og det skal der også være. Så jeg forstår ikke den kritik. I øvrigt har regeringen lavet en lang liste over, hvordan man kan afbureaukratisere universiteterne. Så det er noget, vi har fokus på," siger Charlotte Dyremose.
I Dansk Erhverv foreslår man, at 50 procent af globaliseringspuljen skal være basismidler, mens oppositionen siger mindst 60 procent. Forhandlingerne fortsætter efter efterårsferien.


