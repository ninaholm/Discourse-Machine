Ny læreruddannelse på kant med loven
Leder på Aarhus Universitet var med til at godkende universitetets egen ansøgning om en ny læreruddannelse i Akkrediteringsrådet.Det kan være på kant med forvaltningslovens regler om inhabilitet, vurderer jurist. Formand for rådet mener ikke, der er tale om inhabilitet


Aarhus Universitet (AU) har været med til at godkende universitetets ansøgning om en ny lærerbachelor i det nyoprettede Akkrediteringsråd. Et af medlemmerne af rådet er nemlig professor Hanne Leth Andersen, der er leder af Center for Undervisningsudvikling på AU.Professor i forvaltningsret Steen Rønsholdt på Københavns Universitet mener umiddelbart, at der kan være tale om inhabilitet, fordi det pågældende rådsmedlem som leder af forskningen i pædagogik og didaktik sidder i en ledende stilling og kan have store interesser i, at AU får en nye lærerbachelor."Det gør en stor forskel, når det gælder spørgsmålet om inhabilitet, om man er leder eller almindelig ansat, fordi det er en leders pligt at tage sig bedst muligt af institutionens interesser. Som ansat er det langt sværere at blive erklæret inhabil i en sag, så er det mere et spørgsmål om, hvor stor betydning en beslutning har for den pågældende person," forklarer Steen Rønsholdt og understreger, at han ikke har gransket sagen nøje.Aarhus Universitets nye akademiske læreruddannelse blev positivt akkrediteret her i januar, men skal først endelig godkendes af regeringen inden udgangen af måneden. Uddannelsen har været udsat for hård kritik fra lærernes og seminariernes side, blandt andet fordi universitetet ikke har inddraget seminarierne nok i den nye uddannelse.Inhabil rektorHarald Mikkelsen, der er næstformand for rektorerne på professionshøjskolerne, som seminarierne hører under, påpeger, at et andet medlem af Akkrediteringsrådet er blevet erklæret inhabil i forhold til at behandle ansøgningen om en ny læreruddannelse. Ivan Sørensen, der er tidligere chef i Undervisningsministeret, blev erklæret inhabil, fordi han som konstitueret rektor for Professionshøjskolen Øresund ville blive påvirket af oprettelsen af den nye læreruddannelse på universiteterne. Det forklarede formanden for Akkrediteringsrådet, Søren Barlebo Rasmussen, i Information mandag.Set i det lys forstår Harald Mikkelsen ikke, hvorfor Søren Barlebo Rasmussen lod forskningslederen fra AU være med til at godkende ansøgningen."Som leder af et forskningscenter i undervisningsudvikling, så er det da oplagt, at der er tale om en person med store interesser i den her sag. Jeg er forundret over, at Akkrediteringsrådet lader den ene sidde, mens den anden bliver erklæret inhabil," siger Harald Mikkelsen.Søren Barlebo Rasmussen mener ikke, at rådsmedlemmet fra AU har nogen speciel interesse i oprettelsen af en ny læreruddannelse på universitetet. Derfor er der ikke tale om inhabilitet."Folk er valgt ind i rådet, fordi de ved noget om uddannelse generelt, derfor er det svært at sige, at det i sig selv skulle gøre dem inhabile, så med mindre man decideret er ansat på den afdeling, der søger om at oprette uddannelsen, så mener jeg ikke, man er inhabil. I det andet medlems tilfælde har vi skønnet, at han var inhabil, fordi han sidder i den øverste ledelse på en professionshøjskole," siger Søren Barlebo Rasmussen.
