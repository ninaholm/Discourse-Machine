Minister åben for danske tropper til Syrien



 Det er ikke udelukket at sende danske tropper til Syrien. Det siger udenrigsminister Kristian Jensen (V) i et interview med tidsskriftet Ræson, som udkommer i oktober.
»Jeg er åben, men ikke afklaret. Vi tager stilling til det, når vi skal sende vores danske F-16-fly af sted igen. Der er flere ting, der er afgørende for mig. Den ene ting er vores alliancepartnere. Den anden ting er, at vi kan sende vores danske soldater ud med et stærkt og bredt mandat i ryggen,« siger Kristian Jensen.
Regeringen trækker i oktober syv danske F-16 fly tilbage fra Ahmed al-Jaber-flybasen i Kuwait, hvorfra de i et år har bombet Islamisk Stat (IS) i Irak. Det sker efter kritik fra danske flymekanikere, før forsvarsminister Carl Holst (V) sidst i august besøgte flybasen.
De danske F-16 fly genudsendes i forsommeren 2016 for at bekæmpe IS, oplyste Kristian Jensen i slutningen af august. Regeringen overvejer at udvide den danske krigsindsats, fordi IS ikke skelner mellem Irak og Syrien, forklarer udenrigsministeren.
»Når F-16’erne er klar til at komme tilbage igen, vil vi tage en pejling af, hvor vi er henne. Er vi et sted i konflikten på jorden og med vores alliancepartnere, hvor det er relevant at inddrage andre områder end Irak?« siger Kristian Jensen.
ritzau

