Universitet lukkes på grund af 'brandfare'
De russiske myndigheder nedlægger et kritisk Europæisk Universitet i Petersborg under henvisning til brandfare


 MOSKVA - Den seneste tids kolde diplomatiske krig mellem især Storbritannien og Rusland synes at have spredt sig i tiden op til præsidentvalget forleden. Russerne lukkede først alle provinsafdelinger af det britiske kulturinstitut British Council, og 8. februar besluttede en domstol i Sankt Petersborg så at tage det yderligtgående skridt at beordre al undervisning stoppet på det vestligt finansierede European University i byen. The European University er en kendt institution, hvor forskere og studerende fra Rusland og Vesten mødes og udveksler erfaringer og hvor både russiske og udenlandske studerende kan gennemføre deres uddannelser især inden for sociologi og historie.
Brandfare
Den umiddelbare grund til domstolens beslutning var, at brandmyndigheder havde fundet 52 overtrædelser af brandreglerne i universitetets gamle bygninger. Selv om universitetet hurtigt rettede op på en del af fejlene og lovede at klare resten hurtigt, fik det afslag på at genoptage undervisningen 18. februar.
Så forsøgte det at leje sig ind i lokaler på en anden undervisningsinstitution i byen, så de over 100 studerende kunne fortsætte undervisningen. Også det er ifølge universitetets leder Nikolaj Vakhtin faldet til jorden på grund af bureaukratiske forhindringer.
Sagen har fremkaldt højlydte protester i russiske og internationale akademiske kredse og mange tolker det som endnu et skridt i retning af at hindre USA og Vesteuropa i at blande sig i russiske interne forhold for at 'udbrede demokrati'. Baggrunden er ifølge den tolkning, at den russiske ledelse er skrækslagen for en gentagelse af de vestligt støttede såkaldte farvede revolutioner, som i de senere år har væltet styrer i Serbien, Georgien og Ukraine. Kreml er tydeligvis fast besluttet på at bruge alle midler for at modvirke noget sådant og med hensyn til Det Europæiske Universitet i Sankt Petersborg så kan en hovedårsag til den foreløbige lukning være, at universitetet har fået en stor millionbevilling af EU til at forbedre kontrollen med valghandlinger. 
Lokalt problem
I det russiske Undervisningsministerium i Moskva siger en embedsmand, som ikke ønsker sit navn nævnt, imidlertid til Information, at sagen intet har med politik at gøre og er et rent lokalt spørgsmål i Petersborg. Embedsmanden afviser at svare på, hvorfor brandmyndighederne netop slår ned på det universitet, når der er tusindvis af andre gamle brandfarlige undervisningsinstitutioner i Rusland.
Universitetets rektorat går også på listesko og tager simpelthen ikke telefonerne, formentlig fordi man forsat håber på en snarlig aftale om en løsning med myndighederne. Flere lærere fra universitetet har da også givet udtryk for forsigtig optimisme nu, hvor præsidentvalget er overstået og Dmitrij Medvedev, som ventes at stå for en mere blød linje end Putin, er valgt.


