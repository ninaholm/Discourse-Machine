Ombudsmand får 'uklart' svar fra Rønns ministerium
Både opposition og ekspert efterlyser et tydeligere svar om familiesammenføringsreglerne, end det ombudsmanden fredag modtog fra Integrationsministeriet


 Integrationsministeriet har stadig ikke kastet tilstrækkeligt lys over reglerne for familiesammenføring med et svar til Folketingets Ombudsmand fredag. 
Sådan lyder reaktionerne på, at Integrationsministeriet i svaret til Ombudsmanden ikke kan sætte en nedre tidsgrænse for, hvor længe en dansker skal arbejde i et andet EU-land for at kunne få en ægtefælle med til Danmark efter arbejdskraftens fri bevægelighed.
Især de radikales integrationsordfører, Morten Østergaard, langer hårdt ud efter ministeriet. Han kalder svaret for sort snak. Han mener, at regeringen med vilje ikke har ønsket, at borgerne bliver oplyst om deres rettigheder efter EU-reglerne.
"Der er et politisk ønske fra regeringen, at borgerne ikke skal bruge de rettigheder, man har som EU-borgere. Integrationsministeriets svar til borgerne er, at det må I selv rode med, vi vil ikke hjælpe jer til at forstå reglerne. Og det kommer til at kollidere med kravet fra Ombudsmanden på vegne af forvaltningsloven. Det er kampen mellem borgernes rettigheder og det politiske ønske," siger Østergaard.
Hvad er praksis?
Som en del af sin undersøgelse af Udlændingeservice bad Ombudsmanden den 5. september om en forklaring fra ministeriet på "forståelsen af praksis for, hvor længe en dansk statsborger skal have arbejdet i et andet EU-land for at få ret til familiesammenføring efter EU reglerne." 
I svaret skriver departementschef Claes Nilas, at der ikke kan opstilles en nedre grænse for, hvor længe arbejdsforholdet skal have varet, men at det beror på en konkret vurdering.
Men ministeriet må kunne komme nærmere et svar på, hvor længe man skal have opholdt sig i et andet EU-land for at kunne blive familiesammenført. Det siger lektor i forvaltningsret Sten Bønsing.
"Det bliver spændende at se, om Ombudsmanden synes, det er nok. Min opfattelse er, at de må kunne sige noget, der er lidt skarpere," siger Sten Bønsing.
Også Socialdemokraternes integrationsordfører, Henrik Dam Kristensen er meget utilfreds med det svar.
"Omkring længden af ophold er der total forvirring i realiteten. Uklarheden, som blandt andet var det, der fik Ombudsmanden til at gå ind i sagen, den kan jeg ikke se, at Integrationsministeriet har fjernet. Så jeg glæder mig til at se Ombudsmandens vurdering af det," siger han. 
Nærlæser svar
I sit brev til ministeriet rykkede Ombudsmanden også for en redegørelse for Metock-dommens konsekvenser. Ministeriet bebuder at offentliggøre en udmøntning af Metock-dommen hurtigt. 
Ombudsmand Hans Gammeltoft-Hansen oplyser til Ritzau, at han nu er ved at nærlæse svaret. Han overvejer at lave en foreløbig redegørelse, efter Integrationsministeriet har svaret på =mbudsmandens spørgsmål. Han forventer at have undersøgelsen færdig i slutningen af oktober.
Ombudsmanden søsatte undersøgelsen, som også omfatter integrationsministeren, efter Udlændingeservice var blevet kritiseret for at have vildledt borgere om familiesammenføring.
 ritzau


