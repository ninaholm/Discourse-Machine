Christiania opgiver ejerskab over fristad
Ifølge Christianias advokat vil Christiania ikke længere gå efter at få ejendomsret over fristadens bygninger. Men brugsretten skal blive hos christianitterne


 Det er staten, der ejer Christiania. Den overraskende udmelding kommer fra advokat Knud Foldschack, som om en måned skal føre Christianias kollektive retssag mod staten. 
Christiania har hidtil både krævet ejendomsret og brugsret til fristadens område og forsvarets gamle bygninger, men Knud Foldschack har netop afleveret sine endelige påstande til Østre Landsret, og nu går Christiania alene efter evig brugsret til fristaden.
- Efter at have læst de mange tusind dokumenter i sagen har vi valgt at frafalde påstanden om ejendomsret. Det er en helt almindelig præcisering. Christiania skal ikke kunne sælge området, så det relevante er den varige brugsret, og den påstand har vi gode chancer for at få medhold i, siger Knud Foldschack.
Der er fremlagt 1150 bilag i sagen, som begynder i Østre Landsret til november. Ifølge Knud Foldschack viser bilagene, at staten har givet Christiania en evig brugsret som ikke kan opsiges ved hjælp af Christianialoven. Brugsretten kan kun opsiges, hvis staten trækker christianitterne i retten og påviser, at de har misligholdt aftalen, siger Foldschack.
Udmeldingen bliver positivt modtaget af Slots- og Ejendomsstyrelsens direktør, Carsten Jarlov.
- Det er godt, at Christiania og Christianias advokat nu har erkendt, at påstanden om hævd er grundløs. Hermed har vi fået en del af den retslige afklaring. Til januar vil vi så have Landsrettens stillingtagen til resten af Christianias kollektive søgsmål mod staten. Den samlede retslige afklaring er en forudsætning for, at vi i samarbejde med Christiania kan komme videre med at finde en løsning inden for Christianialoven, siger Carsten Jarlov.
Tidligere på ugen afviste regeringspartierne og Dansk Folkeparti Christianias udspil til en løsning på fristadens fremtid. Nu vil både staten og christianitterne afvente udfaldet af Christianias kollektive retssag, før man vil arbejde videre på en løsning. Landsretten ventes at afsige dom i februar, men der er stor sandsynlighed for, at den tabene part anker til Højesteret.
Ved siden af den kollektive retssag venter 723 individuelle retssager på vegne af christianitter. Ifølge Knud Foldschack har man endnu ikke tage stilling til, om der i nogle af sagerne kan blive tale om at kræve ejendomsret, så den enkelte christianit kan tjene penge på at sælge sit hus.
Ifølge Knud Foldschack vil Christiania i den kollektive retssag slå på, at christianitterne fik brugsret til området i 1972 af den daværende forsvarsminister, Kjeld Olesen (S). Siden har staten ifølge Foldschack flere gange bekræfte brugsretten. Sidst det skete var i 1991, hvor Forsvarsministeriet indgik en rammeaftale med Christiania, som gav beboere brugsret til bygningerne og arealet, mod at christianitterne betaler for deres forbrug og for vedligeholdelse af bygninger og arealet. Rammeaftalen er forlænget flere gange, senest med udløb den 1. juli 2004.
- For at vinde sagen skal vi bevise, at christianitterne har fået ret til at disponere over området, og at den ret ikke kan opsiges med et lovindgreb. Hvis vi vinder, vil christianitterne kunne blive boende som hidtil medmindre de misligholder aftalen, siger Knud Foldschack.
