Nu kysser Medina med piger
Heteronormativitet skaber båse, som alle har ret og grund til at udfordre. Så vil I med i karbad, damebladsredaktører?


 Nu kysser Medina også med piger – i hvert fald i musikvideoen til 12 dage, hvor landets mest succesfulde sangerinde kører sine lange hænder rundt på en smuk, blond kvinde. De to pjasker nøgent i et badekar fyldt med honeyloops (don’t ask) og gnider, forelsket næser i en dampende pool. »12 dages urolighed,« synger Medina popinderligt. Og så slutter deres hede flirt vist. Som flirter ofte gør. Uanset køn.
På YouTube drøner debatten derudad. Er Medina nu lesbisk? ’Bobbelibob’ pointerer, som mange andre, at det er hun vist ikke, »men hun er meganiice«. Netop, Bob. Medina er ’niice’ (med ekstra ’i’ for ’ikon’), fordi hun åbent og knastfrit fremstiller homobegær som en mulighed for den moderne kvinde. Det begær er til stede i en eller anden form hos langt de fleste – uanset seksualitetsstempel.
Kommer jeg nu her med min ønsketænkning og påstår? »Pas nu på, at du ikke bliver sat i bås som homoskribent,« advarede en tidligere arbejdsgiver mig, efter at jeg, nytilknyttet Information, havde skrevet om homoseksuelles repræsentation i Hollywood. Er man ’homo’, var hans tanke vist, skal man passe særligt på ikke at vræle ’heteronormativt!’ alt for højt efter ’kvinder kysser mænd’-majoriteter. For så bliver man betragtet som ’homonormativ’: Forudsigelig. Forgabt i sin egen (lille) dagsorden og dermed ligegyldig for alle ’andre’.
Den bås-tanke – at jeg med min seksualitet (eller andre med deres) kun kan forstå og forstås fra én position – var fordomsfuld og fornærmende og malplaceret. Alligevel faldt jeg så i min egen fordoms fordomsfælde, da jeg i januar skrev en kritik af dameblade. Af pladsnød droppede jeg kritikken af bladenes entydige fokus på heterosex – fordi min generelle kritik ikke skulle tolkes normalitetsfjendsk. Jeg tænkte, at min kritik af damebladsuniverset ville få mere vægt, hvis den kom fra et (seksualitets-)’neutralt’ sted. Dumme mig. Det neutrale sted for kritik findes ikke. Den bås passer ingen i. Vi er alle flettet ind i fordomme og normer og medinask seksualitetsskuddermudder, og det er for alvor heteronormativt at tro, at vi ikke altid bringer det mudder med os.
Når jeg påstår, at Medinas 12 dage udtrykker en almengyldig seksualitetsnysgerrighed, er påstanden baseret på, at stort set alle kvinder i en eller anden for- eller nutid (efterskole, charterferie, sene timer i strikkeklubben) kender til Medinas mudrede dame-’urolighed’ (m/u honeyloops). Jeg kunne finde en statistik, men tal kan også føles ’båsede’. Det er under alle omstændigheder: En mulighed. Homo eller ej eller whatever.
På nær altså i damebladsbunken, hvori jeg i januar fandt i alt tre ’homo’-indslag: »Kan man falde pladask for en kvinde, selv om man selv er en voksen kvinde?,« spurgte en klumme i Woman. ’Pladask’ skulle drilsk, men utvetydigt, forstås platonisk. For teksten handlede om at skabe og dyrke nye venindebånd efter at være gået fra kæresten.
I Alt for Damernes skrivekonkurrence måtte andenpræmievinderen ’Iben’ tage på Femø-lejr for at lufte sine behårede ben: »Det gør mig stadig virkelig trist til mode at tænke på, at næsten kun lesbiske kvinder har modet til at stå frem, ikke bare med deres anderledes seksualitet, men også som ganske naturlige kvinder med hud og hår.«
I pigemagasinet Vi Unge erklærede en minirubrik, at ’Line’ var ’superglad’ for at finde ud af, at hun var til piger. Men den positive artikel skulle man klikke sig ind på ViUnge.dk for at læse. Dermed sagde bladet: Homomuligheden er hjerteligt velkommen – ud af dén dør. Min miniempiri viste altså, at i damebladsuniversets ikke-anderledeshed, blev seksualitetsslinger sat i en anden bås end bladets damer: I den skraberløse Femølejrs eller den hengemte onlineartikels.
Så. Kære damebladsredaktører: Vil I med i badekar? For jeg undrer mig ærligt over, hvor seksualitetsåbenhed og nysgerrighed er henne i jeres (moderne?) univers. Er dametiltrækning seriøst en så obskur parentes, at det kun fortjener en årlig temaartikel eller et link? Hvorfor er I, spørger jeg fra min egen vaklende altmuligposition som kvinde (blandt andet), stadig så … heteronormative?
PS: Mænd, velsignet være den dag, hvor popdrenge som Nik og Jay knastfrit tør gramse på hinanden, når de står der med deres synkront trænede overkroppe. Jeg ville gramse, hvis jeg var dem. Sæt mig bare i bås. Båsserøve.
 
Ugens personlige klummer: Mandag: Derudefra Tirsdag: Kampzoner Onsdag: I medierne Torsdag: I kulturen Fredag: 10’erne Lørdag: Borgen

