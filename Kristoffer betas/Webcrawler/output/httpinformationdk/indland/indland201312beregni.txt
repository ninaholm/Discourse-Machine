Beregninger af skattelettelser sker på forældet grundlag
Det studie, der ligger til grund for Finansministeriets beregninger af skattelettelser er blevet overhalet af nyere studier, siger tænketanken CEPOS. Der er brug for ny viden, erkender professoren bag studiet
 
	Regeringen og finansminister Bjarne Corydon har lovet at nedsætte et udvalg, der skal vurdere, hvordan offentlige udgifter påvirker den økonomiske udvikling og vækst.


 
	Det er ikke kun, når Finansministeriet skal regne på adfærdseffekter af offentlige udgifter, at beregningerne halter. Når ministeriet skal anslå effekten af en skatteændring, bruger de også et forældet grundlag til beregningerne, siger tænketanken CEPOS.

	»Der er grund til, at man reviderer det grundlag, som man regner marginalskat på,« siger Mads Lundby Hansen, cheføkonom i CEPOS.

	Ifølge ham er der nyere undersøgelser – også danske – der afdækker såkaldte dynamiske effekter af skattelettelser. Og de peger på, at effekten ved at sænke skatten er større, end Finansministeriet aktuelt lægger til grund.

	Det er Nina Smith, økonomiprofessor ved Aarhus Universitet og tidligere vismand, der står bag den undersøgelse, der er grundlaget for Finansministeriets modelberegninger. Hun er enig med Mads Lundby Hansen i, at det er »tiltrængt« med nyere studier.

	»Jeg synes selvfølgelig, det er et meget grundigt studie, vi har lavet. Men jeg er enig i, at noget, der er så centralt i modellerne, og som er baseret på en stikprøve, der er 17 år gammel, det kan jeg sagtens se problemet i,« siger Nina Smith. Hendes analyse bruger data fra 1995 og 1996.

	Og Nina Smith vil ikke afvise, at de aktuelle beregninger undervurderer, hvor meget mere folk vil arbejde, hvis skatten sættes ned.

	»Det kan sagtens være. Når du så bruger noget, der er næsten tyve år gammelt, så vil jeg slet ikke afvise, at tingene kan have ændret sig over tid. At folk grundlæggende får mere lyst til fritid for eksempel,« siger hun.

	Information har tidligere beskrevet, hvordan Finansministeriet helt udelader dynamiske effekter af offentlige udgifter. Det fører til, at de økonomiske modeller favoriserer skattelettelser. Men ifølge CEPOS er det altså langtfra dækkende, når Finansministeriet regner på dynamiske effekter af skattelettelser.

	Undervurdering

	Dagbladet Børsen kunne mandag fortælle, at Esben Schultz, forskningschef i tænketanken Kraka, og Henrik Kleven, professor ved London School of Economics, er på vej med et nyt studie af 20 års danske skattereformer, som de netop har fået optaget i det økonomiske tidsskrift American Economic Journal.

	Deres studie peger også i retning af, at Finansministeriets skatteberegninger undervurderer effekten af skattelettelser.

	»Jeg tror, at man i Finansministeriet har været varsomme i mange år med at justere det her, fordi man godt kan lide at være forsigtig. Det kan der også være argumenter for. Men der er en tendens til, at man undervurderer effekten af skattelettelser særlig i toppen af indkomstfordelingen,« mener Mads Lundby Hansen. I skattereformen fra 2012 regner Finansministeriet med dynamiske effekter på 3,4 mia. kr. De opstår ved, at folk arbejder mere som følge af, at skatten sættes ned. Det beløb kan sagtens være højere i virkeligheden, mener Mads Lundby Hansen. Nina Smith forklarer, at hun tror, grunden til, at man bliver ved med at bruge hendes gamle studie, er at »man kan putte det ind i modellerne. Det kan man ikke med de andre studier.«

	Hun forklarer, at det er »teknisk« og »rigtigt vanskeligt,« at frembringe de tal, der skal bruges for at regne på de effekter, en skattelettelse har på for eksempel arbejdsudbuddet – altså folks villighed til at arbejde mere.

	Forskningsmæssig blindgyde

	Og hun mener, at en af årsagerne til, at der ikke er nyere materiale tilgængeligt, kan være, at der ikke er megen anerkendelse forbundet med området.

	»Jeg har arbejdet med det siden 1981. Det er det, jeg forskningsmæssigt har brugt mest tid af mit liv på, og det jeg har fået dårligst publiceret og fået færrest internationale citationer på,« forklarer hun.

	»Det er en forskningsmæssig blindgyde, fordi det er svært at få publiceret i fine amerikanske tidsskrifter. Måske er det derfor, der ikke er andre, der har givet sig i kast med det, og derfor vi ikke har nyere undersøgelser.«

	Nina Smith understreger dog, at det ikke er på skatteområdet, der er størst behov for at få mere viden. Hun mener, det er vigtigere at undersøge dynamiske effekter af offentlige udgifter til for eksempel uddannelse, sundhed og infrastruktur.

	»Hvis man tager de typer af dynamiske effekter, så er min vurdering, og det er generelt i hele verden, at det er et ret underbelyst område,« siger Nina Smith.

	»Det er ret vigtige områder i forhold til den diskussion vi har om den offentlige sektor.«

	Mads Lundby Hansen opfordrer til, at man nedsætter en kommission, der skal undersøge både de dynamiske effekter af offentlige udgifter, og samtidig opdatere grundlaget for skatteberegningerne.

	Finansministeriet har tidligere over for Information oplyst, at man i regi af arbejdet med produktivitetsdagsordenen vil kigge på offentlige udgifter betydning for den økonomiske udvikling. Og i det notat om regneprincipper, som ministeriet offentliggjorde i november sidste år, skriver ministeriet, at man ikke mener, at ministeriets skatteberegninger afviger synderligt fra, hvad der kan udledes af internationale studier.

	 

