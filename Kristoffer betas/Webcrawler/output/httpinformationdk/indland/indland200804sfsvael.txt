SF's vælgertække kan hurtigt fordufte
De flotte opinionstal, SF har for tiden, bygger ikke på en egentlig politisk mobilisering, men i høj grad på Villy Søvndals karisma. Derfor kan opbakningen hurtigt svinde ind, vurderer eksperter


 SF's imponerende vælgertilslutning, hvor partiet p.t. står til at få over 20 procent af stemmerne, kan hurtigt svinde ind. Der er nemlig ikke tale om en egentlig politisk mobilisering, og derfor risikerer partiet, at mange nye vælgere søger andre græsgange. 
Det vurderer samfundsforsker Johannes Andersen.
"Med partier som Fremskridtspartiet og CD var der tale om egentlige mobiliseringer, hvor de havde fat i en underliggende strømning i samfundet i modstanden mod skattetrykket og i borgerliggørelsen af arbejderbevægelsen. Det er ikke tilfældet med SF," siger han. 
Den seneste fremgang for SF er kommet i kølvandet på, at Villy Søvndal har markeret sig kraftigt på det værdipolitiske område med markante udmeldinger på udlændingepolitikken. Men professor Jørgen Goul Andersen fra Aalborg Universitet ser ikke værdipolitikken som afgørende for SF's vælgersucces. 
"Så skulle de radikale og Dansk Folkeparti også gå frem, da de normalt står stærkt på det værdipolitiske område. Men det har ikke været tilfældet," siger han. 
Sårbart parti
I stedet peger han på, at mange af SF's nye vælgerne er frafaldne socialdemokrater.
"De skifter til SF, fordi de er skuffede og fortørnede over deres parti," siger han. 
Disse vælgere adskiller sig ifølge Jørgen Goul Andersen fra de mange socialdemokratiske vælgere, der skiftede til Dansk Folkeparti op til 2001-valget. 
"Her var der tale om en decideret skilsmisse. De socialdemokrater, som nu stemmer SF, er snarere blevet separeret og vil have lettere ved at vende tilbage til deres tidligere parti," siger han. 
En stor del af SF's fremgang skyldes, at partiet er populært blandt de unge vælgere. Men det kan også vise sig at blive et problem, mener lektor ved Institut for Statskundskab på Syddansk Universitet Klaus Levinsen.
"De unge har altid været mere flygtige i deres politiske observans end ældre generationer. Det bliver så forstærket af, at vi i de senere år har oplevet en stigende flygtighed i hele vælgerkorpset," siger han. 
Klaus Levinsen peger også på, at mange unge vælgere stemmer på SF, fordi de er fascinerede af Villy Søvndals karisma.
"Men det gør også partiet sårbart. For hvis Villy Søvndal mister karismaen, risikerer partiet også at miste en masse vælgere," siger han. 


