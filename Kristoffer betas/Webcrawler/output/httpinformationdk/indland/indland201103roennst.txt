Rønn strammede kravene til statsløse
Måneden efter Birthe Rønn Hornbech blev gjort opmærksom på, at Danmark i strid med en FN-konvention stillede for skrappe krav til statsløse, strammede hun kravene yderligere og øgede dermed risikoen for ulovlige afslag


 I august 2008 blev daværende integrationsminister Birthe Rønn Hornbech (V) af sine embedsmænd gjort opmærksom på, at kravene skulle lempes for statsløse, der søger om statsborgerskab, hvis Danmark fremover skulle overholde FN-konventionen om statsløshed. Birthe Rønn valgte ikke at lempe kravene, og måneden efter stod hun i stedet i spidsen for en aftale, der medførte markante stramninger af kravene til alle ansøgere, herunder de statsløse.
Stramningerne blev fastlagt i Metock-forliget mellem regeringen og Dansk Folkeparti den 22. september 2008. Her blev det blandt andet aftalt, at indfødsretsprøven skulle gøres sværere, og at der skulle stilles skærpede krav om selvforsørgelse og danskkundskaber til ansøgerne om statsborgerskab.
Dermed øgede Birthe Rønn risikoen for, at statsløse unge ville få afslag på statsborgerskab i strid med FN-konventionen, idet en mindre andel af dem måtte forventes at kunne få statsborgerskab på de almindelige betingelser. Og den konventionsstridige praksis synes da også netop at være eskaleret efter Metock-forliget. 2009 var således året, hvor flest statsløse, i alt 14, fik afslag på statsborgerskab i strid med konventionen imod kun to i 2008.
'Helt uacceptabelt'
SF's indfødsretsordfører Hanne Agersnap er stærkt kritisk over for Birthe Rønns dispositioner.
»I lyset af, at ministeren netop er orienteret om, at der er problemer med FN-konventionen, er det helt uacceptabelt, at hun fortsat strammer. Det bliver spændende at få klarlagt, om ministeren allerede på det tidspunkt orienterer Dansk Folkeparti om konventionen,« siger Hanne Agersnap.
Enhedslistens politiske ordfører Johanne Schmidt-Nielsen er enig: »Det er helt utilstedeligt, at Birthe Rønn strammer kravene på et tidspunkt, hvor hun er forpligtet til at gøre det omvendte over for de statsløse, hvis hun ikke vil begå ulovligheder. Med åbne øjne øger hun risikoen for konventionsbrud,« siger hun.
Venstres integrationsordfører Karsten Lauritzen vil ikke tage stilling til sagen.
»Man har nedsat en undersøgelseskommission, og den skal kortlægge forløbet. Før tingene er behørigt undersøgt, er det svært at kommentere den slags,« siger han.
Det har ikke været muligt at få en kommentar fra Birthe Rønn Hornbech.


