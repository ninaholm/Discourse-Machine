LA: Ulovlig alliance mellem PET og Skat er stærkt bekymrende



 I mindst ni år har Politiets Efterretningstjeneste (PET) haft adgang til flypassagerers personlige oplysninger via Skat, selv om indhentningen af oplysninger ikke har været forbi en dommer.
Det kunne Radio24syv afsløre i går.
Skat erkender over for Radio24syv, at det årelange samarbejde var både ulovligt og uacceptabelt, og samarbejdet møder nu hård kritik på Christiansborg.
»Det er stærkt bekymrende,« siger Liberal Alliances retsordfører, Simon Emil Ammitzbøll.
»I et demokratisk retssamfund må det være sådan, at der er lovhjemmel til det, som efterretningstjenesten foretager sig, og derfor kalder det her på, at vi generelt ser på, hvor langt vi er gået i forhold til terrorlovgivningen,« siger han og fortsætter:
»Vi skal selvfølgelig beskytte samfundet mod vores fjender, men vi skal også sikre, at det sker på en måde, der ikke træder borgernes retssikkerhed under fode. Vi synes, der skal være en gennemgang af den terrorlovgivning, der er lavet, for at se på, om man har sikret borgernes rettigheder.«
Samarbejdet mellem Skat og PET blev stoppet i 2014 på grund af ’usikkerhed om hjemmelsgrundlaget’, som det hedder i et lovforslag, der i øjeblikket er på vej gennem Folketinget, og som fremover skal blåstemple alliancen mellem PET og Skat.
Men det bliver ikke et forslag, som Liberal Alliance vil lægge stemmer til, fastslår Simon Emil Ammitzbøll:
»Der er to ting i det: lovforslaget giver tilladelse til endnu mere, end man hidtil har gjort i praksis,« siger han.
»Og den anden ting er, at det burde være sådan i et retssamfund, at efterretningstjenesten skal have en form for retskendelse, hvis den vil have de her ting at vide.«
Ritzau

