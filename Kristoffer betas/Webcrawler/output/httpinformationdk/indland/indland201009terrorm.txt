Terrormistænkt var meddeler for PET
Hvis Saeed ifølge PET er til fare for statens sikkerhed, så burde man anlægge en straffesag for terrorisme, sagde advokat Homann i sin procedure i går i Østre Landsret. I stedet har PET anvendt Saeed som meddeler


 Hvis PET i 2006-07 havde mistanke om, at turkmeneren Amer Saeed var til fare for statens sikkerhed, så burde han have været strafforfulgt for terrorisme. Det gjorde man ikke, i stedet holdt PET i maj 2007 en række møder med Saeed og gav ham endda tusindvis af kroner i honorar for forskellige oplysninger.
Sådan lød et af flere argumenter i advokat Gunnar Homanns procedure i går i Østre Landsret, der var nået til det sidste åbne retsmøde i sagen om Saeeds udvisning.
Og netop om Saeeds møder med PET handlede sagens allersidste bilag, som Kammeradvokaten fremlagde ved retsmødets start. Med en del overstregninger og anonymiseringer var det de originale PET-rapporter fra fire møder, som PET holdt med Saeed i maj 2007. »Vi har strakt os meget langt for at fremlægge det materiale,« understregede Henrik Nedergaard Thomsen fra Kammeradvokaten.
Det fremgik af bilaget, at Saeed på forskellig vis havde givet oplysninger til PET, bl.a. om et chatforum, der ifølge Saeed var »en ren AQ-rede«. Saeed havde også bidraget med oplysninger om et muligt kommende bombeanslag i Frankrig, og der kom ifølge PET's optegnelser en vis fælles forståelse for, at Saeed skulle være PET's »øjne og øre« på internettet. Efter det tredje møde den 24. maj 2007, som blev holdt på en P-plads i nærheden af Frederikssundsvej, fik Saeed en kuvert med 5.000 kroner fra PET.
Mangler viden
»Jeg må lægge til grund, at PET på dette tidspunkt ikke har anset Saeed for at være til fare for statens sikkerhed. Det blev han først i december samme år, da PET indstillede, at han skulle udvises for bestandig,« som Homann sagde.
Som beskikket forsvarer i den åbne del af sagen havde han ikke fået tilstrækkelig med oplysninger til at kunne give effektive instrukser til den særlige advokat, Jakob Juul, der skal repræsentere Saeed på retssagens hemmelige del.
I den åbne del af sagen, som Homann kender til, ser han ikke skyggen af bevis for, at de mange kontakter mellem Saeed og f.eks. telefonnumre i Marokko og Libanon har haft med terrorvirksomhed at gøre. Ifølge Homann er der heller ikke ført bevis for, at de mange samtaler har drejet sig om andet end smuglervarer.
»Det er udelukkende PET's påstand, at de forskellige kontakter har haft forbindelse til terror,« sagde Homann. Hvor er de formodede terrorister taget hen? Hvad har formålet med deres terror været, spurgte Homann retorisk for endnu en gang at konkludere: »Amer Saeed har ikke i sagens åbne del fået en viden, der gør ham i stand til effektivt at instruere den særlige advokat.«
Det er et afgørende spørgsmål, viser en afgørelse fra Menneskerettighedsdomstolen i en sag fra Storbritannien, hvor systemet med åbne og hemmelige retshandlinger har fungeret i flere år.
Den tilstrækkelige viden
Ikke overraskende afviste Henrik Nedergaard Thomsen fra Kammeradvokaten Homanns argumenter ét for ét. Han mente, at med sagens bilag A, som var en redegørelse på ni sider fra PET, havde Saeed og Homann fået alle de oplysninger, de havde brug for, til at instruere den særlige advokat. »Handlingerne er beskrevet, perioden er beskrevet, og det er tilstrækkeligt,« konkluderede han.
At Homann først under proceduren kom frem med, at han ikke havde haft tilstrækkelig viden til at instruere den særlige advokat, kunne ikke tages for gode varer.
»Når man har kunnet stille alle de spørgsmål til Saeed undervejs i sagen, så har man også kunnet sige til den særlige advokat: Vær opmærksom på sådan og sådan,« sagde Nedergaard Thomsen.
Derefter fik PET's juridiske chef Lykke Sørensen ordet på vegne af Integrationsministeriet. Sørensen henviste bl.a. til det kodesprog, som blev benyttet under de mange aflyttede telefonsamtaler - f.eks. brudgomme, kartonner, hæfter - og konkluderede, at samtalerne ind i mellem var så kryptiske, at man fik det indtryk, at deltagerne heller ikke altid selv forstod, hvad der i virkeligheden blev sagt. Det tydede på mere end blot smugleri af kopijakker og udstyr til mobiltelefoner, som Saeed ellers har forklaret.
Om formålet var PET ikke i tvivl, og det var en af grundene til, at PET vurderede Saeed som værende til fare for statens sikkerhed: Selvmordsbomberne skulle presse Danmark og andre lande i koalitionen til at trække tropper ud af Irak.
PET betaler
PET-chefen afviste ligeledes, at møderne med Saeed i sig selv skulle umuliggøre, at tjenesten samtidig kunne gennemføre en efterforskning og eventuelt indstille en udlænding til udvisning. »Det er velkendt, at rekrutering af meddelere i ekstremistiske miljøer er en vigtig del af vores arbejde,« og at kompensation og honorering er almindeligt anvendt.
»Man kan ikke nå den konklusion, at fordi PET har talt med Saeed, så er han ikke farlig,« sagde Sørensen og fortsatte: »Tværtimod, vi havde samtaler med en potentiel kilde, netop fordi han havde adgang til ekstremistiske miljøer.«
Endelig afviste hun også Homanns argument om, at hvis Saeed var så farlig, kunne man have anlagt en straffesag om overtrædelse af straffelovens paragraf 114. Det ville jo kræve, som Sørensen forklarede, at PET fremlagde alt sit materiale på et almindeligt retsmøde. Det ønsker PET ikke, og netop derfor er udlændingeloven blevet ændret i 2009, således at der nu kan føres retssager om udvisning med både åbne og hemmelige retsmøder.
I sin replik fastholdt Homann, at der stadig ikke var ført bevis for, at de mange samtaler mellem Saeed og andre havde drejet sig om facilitering og udsendelse af selvmordsbombere til Irak.
Saeed fik lejlighed til at udtale sig, selv om der ikke er tale om en straffesag, men det afstod han fra. Derpå skulle retsformanden Karsten Bo Knudsen kundgøre, hvornår en afgørelse kan ventes. Det kunne han ikke gøre på stående fod, for, som han sagde: »Der er jo også en anden del af denne sag, som skal fortsætte somehow, sometime og somewhere.« Det bliver dog i indeværende år, forudså han.

