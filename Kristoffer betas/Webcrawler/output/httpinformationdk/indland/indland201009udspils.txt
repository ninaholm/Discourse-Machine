Udspil fra S-SF begejstrer lærerne
S og SF vil afsætte ekstra 1,35 milliarder kroner til folkeskolen og ungdomsuddannelserne. Lærerne kalder det et 'rigtig godt udspil'


 Danmarks Lærerforening (DLF) jubler over Socialdemokraterne og SF's forslag om at styrke folkeskolen og ungdomsuddannelser med 1,35 milliarder kroner.
Forslaget, som er et af hovedelementerne i de to partiers fælles forslag til næste års finanslov, er et 'rigtig godt udspil', som DLF's formand, Anders Bondo Christensen, udtrykker det. »Folkeskolen har været udsat for massive besparelser i gennem mange år. Alene fra 2002 til 2009 blev der seks procent færre ressourcer til hver elevs normalundervisning. Og samtidig er vi blevet pålagt en række nye opgaver,« siger lærernes formand.
»Så der er i den grad brug for, at der bliver tilført nye ressourcer, så vi kan lave den rigtig gode folkeskole, som alle ønsker,« siger Anders Bondo Christensen.
Færre elever
Ifølge Socialdemokraterne og SF skal der årligt bruges ekstra 750 millioner kroner på at nedsætte antallet af elever i hver klasse fra 28 til 24 og få mere it ind i undervisningen. Partierne vil også tilbyde lektiehjælp til alle elever og mindske antallet af elever med behov for specialundervisning ved at sikre, at der er to lærere i klassen, når de mindste skal have dansk og matematik. De resterende 600 millioner kroner skal blandt andet bruges på at skaffe praktikpladser og på at få flere unge til at gennemføre en videregående uddannelse. Selv om Anders Bondo Christensen erkender, at der i dag næppe er lærere nok til at løse de nye opgaver, så skal de nok komme - hvis pengene bliver afsat.
»Jeg er sikker på, at hvis der kommer et signal - også til de unge mennesker - om, at nu satser vi virkelig på folkeskolen, så er der også mange, som vil være lærere. Her og nu har vi ikke lærerne, men det skal vi nok kunne skaffe,« siger lærernes formand.


