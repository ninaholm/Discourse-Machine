Skoleledere: Lærere skal selv fordele timer
Team af lærere skal være med til at fordele timerne i folkeskolen efter arbejdstidsaftalen er afskaffet. Det mener skoleledernes formand. Urimeligt at lægge den opgave over på lærerne, lyder det fra skoleforskere og lærerforeningen
 Lærerne er bedst til at vurdere, hvor arbejdskraften skal lægges, derfor er det en god ide, at skolelederne tildeler lærerne en række opgaver, som de selv fordeler mellem sig, mener skoleledernes formand Anders Balle.


 
	Når skolelederne fra næste år skal til at fordele lærernes arbejdstid, så kan det ende med, at lærerne selv skal stå for at fordele timerne imellem sig i de såkaldte lærerteam. Det foreslår formand for Skolelederforeningen Anders Balle.

	Eksperter og lærerforening mener, at det er helt forkert at lægge ansvaret ud til lærerne.

	»Det er temaet af lærere, der er bedst til at vurdere, hvor arbejdskraften skal lægges, derfor kan jeg forestille mig, at en skoleleder tildeler teamet en række opgaver, som de så selv fordeler imellem sig. Det vil give den fleksibilitet på skolerne, som der er behov for fremover,« siger Anders Balle.

	For mange generaler

	Men det giver ingen mening, at der er alt for mange generaler, mener professor Niels Egelund fra Aarhus Universitet.

	»Det ville give en voldsom ballade blandt lærerne, fordi det risikerer at blive de stærkeste lærere, der får tilranet sig de gode opgaver og de svageste, der må knokle,« siger Niels Egelund.

	Anders Balle mener ikke, at det vil blive tilfældet, da tanken med den nye arbejdstidsaftale er, at alle lærere som udgangspunkt skal være tilstede på skolen fra kl. 8 til 16.

	»Det vil betyde, at man ikke bare kan tage de lette opgaver og så gå hjem. Hvis du lægger en række opgaver til et lærerteam på en årgang, så skal de alle være med til at løse de opgaver, så det handler også om i langt højere grad at få skabt en fællesskabskultur blandt lærerne,« siger Anders Balle.

	Mange skoler har allerede lærerteam, der arbejder sammen på en årgang eller om bestemte undervisningsforløb, og det er oplagt at bruge det samarbejde til f.eks. at sikre, at elevernefår flere timer sammen med lærerne, som det er målet med skolereformen, mener skoleledernes formand.

	Risiko for dårlig stemning

	Professor på DPU Peter Allerup tvivler dog på, at det var meningen med afskaffelsen af arbejdstidsaftalen at overlade opgaven til lærerne.

	»Det kan være skolelederne har opdaget, hvor stor en opgave det bliver at skulle sidde og forhandle arbejdstid med hver eneste lærer. Men det duer ikke, for det risikerer at skabe rigtigt meget dårlig stemning blandt lærerne, så hellere være ledet af en skrap, men veldisciplineret leder, end en der sniger sig udenom,« siger Peter Allerup.

	Blandt lærerne vækker forslaget undren.

	»Før var arbejdstiden baseret på overenskomstaftaler, men nu er det lederen, der har fået ansvaret, og det kan han ikke bare fraskrive sig ved at uddele det til lærerteamene,« siger Anders Bondo Christensen.

	Han tvivler på, at der er nogen lærerteam, der vil påtage sig den opgave.

	»Lærerteam skal samarbejde og ikke bruge tiden på at fordele timer indbyrdes,« siger lærerformanden.

	Men på Ørestad Skole gør lærerne det allerede. Her har lærerne også tilstedeværelsespligt på skolen, ligesom det måske bliver tilfældet fremover i resten af landets skoler.

	For skoleleder Henrik Carlsen handler det om, at lærerne skal have medejerskab til de opgaver der er og så løse dem i fællesskab.

	Derfor har de udover muligheden for at kunne fordele arbejdet imellem sig også mulighed for selv at lægge fleksible skemaer, for de klasser de underviser i.

	»Lærerne er dem, der bedst ved, hvad der er brug for at få gjort, og derfor bedst kan fordele opgaverne mellem sig,« siger Henrik Carlsen.

