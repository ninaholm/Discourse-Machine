Dusørjæger i PET’s tjeneste
Ny bog fremlægger flere detaljer om Morten Storms vej fra radikal islamist til udsendt agent for PET i blandt andet Yemen og Kenya. Missioner, hvor det ifølge Morten Storm stod klart, at målet var at skaffe informationer, der skulle videregives til amerikanerne, så droner kunne slå terroristerne ihjel
De enkeltpersoner, jeg har arbejdet for hos PET, har været totalt dedikerede PET-officerer. Vi havde nogle fede ture sammen. Det er ledelsen, der har fejlet, siger Morten Storm.


 I modsætning til stort set alle andre vesteuropæiske lande er der i Danmark ikke et kontrolorgan, der af egen drift kan beslutte at undersøge, om det, efterretningstjenesten foretager sig, er gået lovligt for sig. Det konstaterer forfatterne til en ny bog om Morten Storm i bogens efterskrift. Konstateringen afslutter en fortælling, der ellers med al rimelighed begrunder, hvorfor øget kontrol og åbenhed kan være nødvendig.
I bogen fremlægges yderligere detaljer om Morten Storms arbejde for PET og CIA. Den beretter om tiden op til rekrutteringen til dobbeltagent for PET og om arbejdet og infiltrationen af radikale islamistiske miljøer i Yemen, Kenya og Storbritannien. Om tilværelsen som radikal islamist under navnet Morten ’Murad’ Storm, og om livet som meddeler for PET, der til slut ender i en tilværelse som moderne dusørjæger i terrorbekæmpelsens tjeneste.
I oktober 2012 stod Morten Storm første gang frem i Jyllands-Posten og fortalte om sin rolle i drabet på al-Qaeda-lederen Anwar Al-Awlaki som agent for PET. Al-Qaeda-lederen blev dræbt af amerikanske droner i 2011 – ifølge Storm som følge af afgørende informationer fremskaffet af ham, som blev videregivet til CIA. Men Morten Storm fik aldrig den belønning på fem millioner dollar, han var blevet stillet i udsigt. CIA benægtede, at det var hans informationer, der var afgørende, og skuffelsen over at blive snydt for betalingen for de risikable missioner, fik Morten Storm til at tage endnu en drastisk beslutninger og gå til Jyllands-Posten med sin historie. På trods af at PET i panik tilbød ham 1,5 millioner kroner for at lade være.
»Jeg ville ikke have anerkendelse i form af at stå frem og få en medalje på skulderen,« siger Morten Storm, da Information møder ham et sted i København.
»Det var den bonus, jeg blev lovet for at udføre arbejdet, som skulle betales. CIA har altid sagt: Vi kan ikke hædre dig, men vores måde at vise anerkendelse på, er at vi betaler dig penge. Cool cash,« siger Morten Storm og tilføjer: »Det team, jeg arbejdede sammen med for PET, har været i Washington og få medaljer for deres arbejde. De har fået deres anerkendelse«.
PET forhandlede beløb
Ifølge Morten Storm var det PET, der tog sig af forhandlingerne med CIA om de kontante beløb, han fik for at bidrage til at få slået højtstående terrorister ihjel. Første gang fik han 250.000 dollar kontant for at arrangere, at en kroatisk kvinde, der var konverteret til islam otte måneder forinden, kunne rejse til Yemen og blive Anwar Al-Awlakis tredje kone. Al-Awlaki havde allerede to koner, men ville gerne have en tredje kone, en vestlig konvertit, som kunne rejse med ham rundt til de afsidesliggende områder i Yemen, hvor han skjulte sig for CIA og de yemenitiske myndigheder. Morten Storm fik pengene for at plante en sporingsenhed i hendes kuffert, der skulle gøre det muligt for CIA at få ram på den eftersøgte Al-Awlaki og indkassere de yderligere fem millioner dollar. En moderne dusørjæger for efterretningstjenesterne hverken dræber eller fanger de mænd, der er eftersøgt. Det klares med sporingsudstyr gemt i kufferter, mobiltelefoner eller USB-stik. Dronerne tager sig af resten.
Ifølge Morten Storm var der i samtalerne mellem ham og PET aldrig tvivl om, at amerikanerne skulle dræbe de folk, han fik penge for at fremskaffe oplysninger om:
»De sidste to-tre år af mit arbejde for PET gik udelukkende ud på at opspore Anwar (Al-Awlaki, red.) og få ham dræbt. Da han så blev dræbt, skulle vi finde Abu Basir og Ibrahim al-Asiri. Ahminah skulle også dræbes. Og en norsk somalier, der bor i Mogadishu, han skulle også slås ihjel. Ham ville jeg få en million danske kroner for. De sidder og forhandler om menneskeliv. De er selvfølgelig terrorister, men det er stadig menneskeliv«.
– Det er vel det PET benægter?
»Ja, de benægter det hele tiden. Men hvad skal jeg gøre? Jeg kan jo ikke waterboarde Jakob Scharf og få ham til at indrømme de her ting. Han taler med to tunger. Han siger så mange ting, og alligevel siger han ingenting. Det er han ekspert i,« siger Morten Storm.
Det var CIA, der havde initiativet ved jagten på Anwar Al-Awlaki, men Storm endte i den bizarre situation, at han reelt gjorde sig selv arbejdsløs efter Al-Awlaki blev dræbt. Derefter var det op til ham selv at finde frem til yderligere mål i bl.a. Yemen. Dem kunne han så opspore på vegne af PET, der så ville videregive oplysninger til amerikanerne, så Storm kunne få sine store bonusser.
– Det virker lidt som en dusørjæger?
»Det er det også. Jeg skal ikke sidde og forsøge at retfærdiggøre det eller gøre det smukkere, end det er. Det blev penge, der styrede det hele til sidst. Jeg ville trække mig tilbage, og PET-agenterne ville også have noget ud af det. De kunne jo godt se, at jeg blev træt af arbejdet, og at jeg ville ud af det. Jeg blev lovet træning af militæret herhjemme, og mit næste skridt ville have været at trække mig tilbage. Tage et livvagtkursus, træne lidt mere med det danske forsvar og så få et arbejde på et skib. De lovede mig det, men det var tomme løfter for at få mig til at lave de sidste missioner,« siger Morten Storm, der flere gange oplevede, at PET lovede ham noget, som ikke blev opfyldt.
»Jeg blev lovet et rådgiverarbejde, når jeg kom hjem fra Yemen, og min kone blev lovet en permanent opholdstilladelse.«
– Var du tilfreds med det?
»Ja, det var jeg tilfreds med. Så ville jeg ikke skulle arbejde i frontlinjen mere og sætte mit liv i fare, men kunne trække mig tilbage. Jeg kunne se mine børn og min kone uden at skulle være vildt stresset over, om jeg kom tilbage i hel eller halv tilstand. Jeg var meget glad for det tilbud. Men da jeg kom hjem fra Yemen, viste det sig, at det bare var en gulerod.«
– Men virkede det som om PET havde ...
»Snydt mig? Taget røven på mig? Udnyttet mig?« siger Morten Storm og griner.
Dronningen betaler
Bogen om Morten Storm giver et indblik i, hvordan det er at arbejde for PET som hemmelig agent. En placering nederst i hierarkiet, hvor man tager store risici for en løn på 25.000 kroner skattefrit om måneden, og hvor man bliver nødt til selv at skabe sit eget job ved at finde nye mål. Mens Morten Storms PET-kontaktpersoner altid ville mødes med ham på dyre hoteller rundt om i verden, hvor der var varmt, og hvor PET-folkene svingede kreditkortet med ordene »dronningen betaler«, var Morten Storm nødt til selv at stå for at organisere det meste af sin tilværelse og missioner. Han måtte selv stå for at organisere en coverhistorie, så der ikke kom for mange spørgsmål fra folk i det radikale islamistiske miljø til, hvordan han kunne få råd til at rejse verden rundt konstant. Og Morten Storm måtte også selv planlægge sine missioner, mens PET så stod for at få dem godkendt.
I dag mener Storm, at PET på nogle områder bør have flere beføjelser til at udføre anti-terror-missioner, så Jakob Scharf »ikke behøver at lyve for befolkningen«, og så hemmelige agenter som han selv får flere rettigheder og ikke er overladt så meget til sig selv. For selv om Morten Storm er vred på PET over den behandling, han blev udsat for, så slutter han alligevel bogen med at takke »A-teamet« i PET, som han arbejdede sammen med i løbet af sine seks år som agent.
»De enkeltpersoner, jeg har arbejdet for hos PET, har været totalt dedikerede PET-officerer. Det tog ikke lang tid at få ting godkendt, handlekraften var stor, og moralen var perfekt. Vi havde nogle fede ture sammen. Det er ledelsen, der har fejlet. Det er dem, der burde have tænkt på forholdene for deres agenter,« siger Morten Storm.

