Unge kommer allerede tidligere igennem uddannelserne
S-SF vil have studerende et halvt år hurtigere igennem systemet, men de studerende bliver allerede hurtigere færdige. FTF opfordrer derfor politikerne til at droppe presset og justeringer i SU'en


 I dag foreslår S og SF i forbindelse med fremlæggelsen af deres økonomiske plan Fair Løsning, at de studerende skal presses et halvt år hurtigere igennem uddannelsessystemet. Men allerede i dag er de gennemsnitligt et halvt år yngre, når de står med et eksamensbevis fra en videregående uddannelse i hånden.
Det viser et notat fra fagforeningen FTF, som baserer sig på de seneste opgørelser fra UNI-C Statistik og Analyse.
I 2006 var de unge 28,8 år i gennemsnit, når de blev færdige, men det tal var i 2008 faldet til 28,3 år. Og der er god grund til at glæde sig over udviklingen, mener FTF-formanden, Bente Sorgenfrey.
»Lige om lidt mangler vi arbejdskraft, og derfor har det stor betydning, at de unge starter tidligere på en videregående uddannelse,« siger hun. Og ifølge FTF bør det få politikerne til at slå bremserne i på bestræbelserne om at justere i SU-systemet eller presse dem hurtigere i gang:
»Den dagsorden er jo sat, men vi mener ikke, der er behov for justeringer. Hvis du skræmmer de unge til at komme for hurtigt i gang, er der også større risiko for omvalg, som koster både den enkelte og samfundet dyrt,« siger Bente Sorgenfrey.
Flere af de 20-årige
Debatten om at få de unge hurtigere igennem er blevet en vigtig del af debatten om dansk økonomis fremtid. Men udviklingen bidrager allerede til de offentlige finanser, fordi især studerende på de korte og mellemlange videregående uddannelser er blevet yngre, når de færdiggør. Sammenholdt med Arbejdsmarkedskommissionens beregninger giver de yngre unge uddannede et bidrag på to mia. kr. til statskassen.
Også fra Den Koordinerede Tilmelding lyder det, at de unge efter alt at dømme har lyttet til opfordringerne om at komme tidligere i gang med studierne. Mens der i 1997 var 7.594 unge på 20 år, der søgte ind på en uddannelse under KOT, var det tal sidste år steget til 11.644.
Men ifølge politikerne er der stadig plads til forbedring.
Venstres uddannelsesordfører, Anne-Mette Winther Christiansen, er glad for udviklingen, men hun henviser til, at regeringsgrundlaget varsler et serviceeftersyn af SU-systemet.
»Det begynder vi på til efteråret. Det er en meget bred forligskreds, så det kommer til at tage lidt tid,« siger V-ordføreren. Socialdemokraternes uddannelsesordfører, Christine Antorini, afviser, at man vil skære i SU'en. Hun henviser til nye tal, der viser, at unge kommer hurtigere i gang med en professionsbachelor.
Det forventes i stedet, at S og SF vil foreslå økonomiske gulerødder, som skal lokke de studerende hurtigere igennem studierne. I 2001 gik der gennemsnitlig 29,2 måneder fra en færdiggjort ungdomsuddannelse til de studerende begyndte på en professionsbachelor.
I 2008 indførte man den såkaldte 1,08-regel, som gjorde det muligt for ansøgere med nye eksamensbeviser at forhøje deres snit. Og samme år var ventetiden på en påbegyndt professionsbachelor faldet til 22,1 måned. Det viser ifølge S-ordføreren, at gulerødder virker:
»Det borgerlige svar er hver gang at skære i SU'en, men vi kan se på tallene, at en positiv tilgang med en bonusordning har virket. Det må vække stor interesse,« siger Christine Antorini. Heller ikke SF's uddannelsesordfører, Nanna Westerby, vil være med til økonomiske sanktioner over for studerende, der bliver sent færdige.
»Det er noget af det, vi har hørt fra regeringen. Men vi risikerer, at skræmme unge væk fra uddannelserne, og den måde spænder ben for os selv,« siger hun og betoner, at SF i stedet vil se på andre mulige incitamenter til at få de unge hurtigere igennem systemet.
Hvilke redskaber vil hun dog ikke afsløre, før S og SF i dag løfter sløret for deres økonomiske plan på et fælles pressemøde.


