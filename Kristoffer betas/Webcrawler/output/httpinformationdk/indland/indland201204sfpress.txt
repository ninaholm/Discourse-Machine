SF presser Bødskov i sag om familiesammenføring
Enten må lovgivning ændres, eller også må administrativ praksis rette ind efter domstolenes afgørelser i sager om familiesammenføring, mener SF
Afghanske Jamal Nasir har fået afslag på familiesammenføring med sin hustru, på trods af at parret har fremlagt omfattende beviser for, at ægteskabet er indgået af egen fri vilje


 Regeringspartiet SF går nu ind i sagen om myndighedernes konsekvente afslag på anmodninger om familiesammenføring af par, der er familiemæssigt beslægtede. Afslag, der ofte bliver omstødt af domstolene.
Det er SF’s næstformand og medlem af Folketingets retsudvalg, Meta Fuglsang, der nu vil have justitsminister Morten Bødskov (S) inddraget i sagen.
»Enten må man ændre lovgivningen, eller også må den administrative praksis jo rette ind efter domstolenes afgørelser. Hvis forvaltningsmyndigheden ikke retter ind, når domstolene underkender dem, har vi ikke et system, der fungerer efter de retsstatsprincipper, jeg forbinder med Danmark. Det er et problem.«
Diskussionen kommer efter, at Information i starten af marts kunne fortælle, at afghanske Jamal Nasir har fået afslag på familiesammenføring med sin hustru, på trods af at parret har fremlagt omfattende beviser for, at ægteskabet er indgået af egen fri vilje. Afslaget bunder i den såkaldte formodningsregel, der pr. definition kategoriserer et ægteskab mellem to beslægtede som værende et tvangsægteskab.
Parret har nu planer om, i samarbejde med deres advokat, at bringe sagen for domstolene. Information kunne ligeledes afdække, hvordan det store flertal af myndighedernes afslag på familiesammenføring – begrundet i formodningsreglen – der efterfølgende bliver bragt for domstolene, bliver direkte omstødt.
De mange omgørelser fik bl.a. Enhedslistens udlændinge- og integrationsordfører, Johanne Schmidt-Nielsen, til at stille §20-spørgsmål til justitsminister Morten Bødskov. I svaret skriver ministeren bl.a.:
»Det er således ikke i sig selv underligt, at der for netop denne type sager vil være tilfælde, hvor domstolene … kommer til et andet resultat end udlændingemyndighederne.« Derudover understreger Morten Bødskov i svaret, at regeringen står fast på en »robust og retfærdig udlændingepolitik baseret på respekt og rimelige krav.«
Kan ikke nøjes
Men det svar er langt fra nok, understreger Meta Fuglsang nu:
»Efter at have læst svaret mener jeg, at der er brug for at få det konkretiseret. Sagen bør ikke være afsluttet blot med det. Når der kan rejses så alvorlig tvivl om, hvad det er, der foregår på det her område, kan vi ikke nøjes med sådan et svar,« siger Meta Fuglsang.
Hun har derfor bedt om et egentligt møde med Morten Bødskov, hvor både den konkrete sag og det faktum, at domstolene i en meget stor del af sagerne kommer frem til et helt andet resultat end udlændingemyndighederne, er på dagsordenen:
»Hvis man i virkeligheden ikke kan punktere den formodning, lige meget hvad man gør, så står man i en situation, der juridisk set er helt umulig,« siger hun og henviser til Jamal Nasirs sag, hvor parret har fremlagt den dokumentation, myndighederne har bedt om – bl.a. i form af kvitteringer fra brylluppet og billeder fra før ægteskabet – men alligevel har modtaget gentagne afslag.
»Det er jo i virkeligheden absurd overhovedet at have en formodningsregel, hvis man i praksis ikke kan afvise den.«
Tre af fire
Den nye udvikling glæder Johanne Schmidt-Nielsen.
»Jeg synes, det er meget positivt, at SF nu vil tage spørgsmålet op – for det styrker jo sagen, at det ikke kun er Enhedslisten, der forsøger at gøre opmærksom på, at vi altså har et problem her. Vi mener, at der er noget fuldstændigt galt med den her regel, og meget tyder på, at der også er noget galt med måden, man bruger den på,« siger Johanne Schmidt-Nielsen.
Også Radikale Venstres udlændingeordfører, Zenia Stampe, har kritiseret formodningsreglen og det faktum, at myndighedernes restriktive tolkning ofte bliver omgjort af domstolene:
»Vi synes, at det er en af de mest afskyelige dele af dansk udlændingelovgivning, og stod det til os, blev den afskaffet i morgen,« sagde hun til Information i starten af marts.
Dermed øjner Johanne Schmidt-Nielsen et flertal i den røde regeringsblok.
»Så er vi jo faktisk tre partier ud af fire, som nu mener, at det her er et problem, man bør gøre noget ved. Nu mangler vi bare ministeren.«
Det har ikke været muligt at få en kommentar fra justitsminister Morten Bødskov. Han er på ferie, oplyser ministeriet.

