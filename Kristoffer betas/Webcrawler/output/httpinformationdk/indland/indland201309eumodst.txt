EU-modstandens nye ansigt
Efter lang tids søgen har Folkevægelsen mod EU fundet en ny spidskandidat til det kommende Europa-Parlamentsvalg. Afløseren for Søren Søndergaard bliver den 28-årige Rina Ronja Kari. Hun håber, og tror, at Danmark om syv år er meldt ud af EU
Rina Ronja Kari er født og opvokset på Nørrebro, men ser og hører altid først ’EU-vinklen’ i politiske spørgsmål.


 
	Søren Søndergaard vil ikke længere, Nikolaj Villumsen kun hvis det er for Enhedslisten, og Christian Juhl må ikke for konen.

	Efter at en række fremtrædende medlemmer af Enhedslisten – af forskellige grunde – har takket nej til at stille op til det kommende Europa-Parlamentsvalg for Folkebevægelsen mod EU, bliver Rina Ronja Kari nu den nye spidskandidat.

	Den 28-årige organisationskonsulent i Pædagogstuderendes Landssammenslutning, som er 2. suppleant for Søren Søndergaard, har brugt tiden, siden Søren Søndergaards besluttede ikke at genopstille, til at overveje, om tidspunktet er det rigtige. Med et nyt job, en datter på tre og en ph.d.-studerende ægtefælle må Rina Ronja Kari tage hensyn til, om familielivet kan kombineres med en karriere i Bruxelles/Strasbourg.

	»Det er selvfølgelig en svær beslutning, da jeg har et dejligt arbejde og en god familie – og livet er godt, som det er. Men jeg vil gerne prøve at sætte en prop i det her hul af evig magtoverdragelse fra Danmark til EU. Det er afgørende for, at vi kan opretholde og udvikle velfærdssamfundet, så det er nærmest en pligt at kæmpe for. Det kan jeg bedre gøre fra en plads i parlamentet end som fritidspolitiker, som jeg har været, når jeg ikke har været på arbejde de seneste år,« siger Rina Ronja Kari.

	Selv om det formelt er Folkebevægelsens landsmøde i oktober, som vælger spidskandidaten og de resterende 19 kandidater, har kandidatudvalget indstillet Rina Ronja Kari. Og hun har ingen modkanditater til posten.

	Til gengæld er det uafklaret, om Rina Ronja Kari og Folkebevægelsen tager imod Søren Søndergaards tilbud om allerede nu at trække sig og overlade pladsen i Europa-Parlamentet til hende.

	»Det er selvfølgelig et enormt ansvar, og jeg kan da godt blive lidt nervøs over, at jeg nu skal være EU-modstandens ansigt i Danmark. Men jeg føler mig sikker på, at jeg nok skal leve op til det, og har da været med i så mange år, at jeg er rimelig driftsikker og har prøvet mange af tingene,« siger den nye spidskandidat.

	Nyrup startede det

	Rina Ronja Kari var endnu ikke fyldt 15, da daværende statsminister Poul Nyrup Rasmussen (S) i 2000 udskrev folkeafstemningen om euroen.

	I flere uger gik Rina Ronja Kari rundt og brokkede sig over, at hun ikke kunne stemme. Indtil faderen en dag sagde, at nu gad han ikke høre på det mere. I stedet sendte han hende et link til Folkebevægelsens hjemmeside. Hun skrev til dem:

	»Kan I bruge mig? Jeg er godt nok kun 15.«

	Folkebevægelsen svarede, at Rina Ronja Kari bare skulle komme. Hvilket hun gjorde. Først i Folkebevægelsens Ungdom, siden som medlem af landsledelsen, talsperson og kandidat ved de seneste to Europa-Parlamentsvalg. Ved valget i 2004 var hun med sine 19 år den yngste danske kandidat.

	»Jeg er vokset op med, at vi er medlem af EU, og det kan man godt diskutere, men det er nu engang virkeligheden! Så det kan jeg sætte mig ind i, når jeg særligt snakker med yngre mennesker. Men jeg er også et bevis eller tegn på, at det ikke betyder, at man accepterer hvad som helst. Man kan godt sige nej til noget, selv om det har været der hele livet,« forklarer Rina Ronja Kari, som er den første af Folkebevægelsens spidskandidater, der ikke har trådt sine barnesko i nejkampagnen forud for folkeafstemningen om EF i 1972.

	Opgør i Enhedslisten

	Lige som så mange andre i Folkebevægelsen er Rina Ronja Kari medlem af Enhedslisten. Og hun har flere gange overvejet at stille op til tillidsposter enten på landsplan eller lokalt i København. Rina Ronja Kari er født og opvokset på Nørrebro, men ser og hører altid først ’EU-vinklen’ i politiske spørgsmål.

	»EU har så stor indflydelse på alting, at det for eksempel er mærkeligt at diskutere et kommunalt budget uden at snakke om, at rammerne jo i sidste ende er dikteret fra EU,« siger hun.

	Rina Ronja Kari blev lettet, da Enhedslistens årsmøde i foråret – imod partitoppens anbefaling – besluttede ikke at stille op til Europa-Parlamentet.

	Enhedslistens beslutning skyldtes i høj grad, at mange menige medlemmer – ikke mindst aktive i netop Folkebevægelsen – frygtede, at det ville give bagslag med to nej-partier på stemmesedlen, som appellerede til de samme vælgere på vejstrefløjen. Der kræves i dag syv til otte procent af stemmerne for at få ét mandat, og Folkebevægelsen fik lige netop 7,7 procent ved parlamentsvalget i 2009, mens JuniBevægelsen til gengæld røg ud.

	Rina Ronja Kari håber derfor, at hun kan skrive MEP på visitkortet efter parlamentsvalget næste år i maj. En meningsmåling, Gallup lavede for Enhedslisten i foråret i forbindelse med diskussionen om opstillingen, afslørede, at Folkebevægelsen står til at få 11,4 procent af stemmerne. Hvilket er gode nyheder for Folkebevægelsen. Den plejer ellers at komme fra baghjul i valgkampen, fordi der er så lidt medieinteresse for EU-Parlamentets arbejde mellem valgene.

	»Jeg tror ikke, jeg kan lave EU om indefra – inde fra parlamentet. Det er naivt. Men jeg tror, at det gør en forskel, at man tager diskussionen og siger: En konsekvens af det her er, at vi må melde os ud af EU. Og vi kan opstille nogle langsigtede alternativer,« siger Rina Ronja.

	Alternativet er stadig dansk medlemskab af frihandelsorganisationen EFTA, som består af Norge, Schweiz, Island og Liechtenstein. De tre EFTA-medlemsstater Norge, Island og Liechtenstein har indgået en samarbejdsaftale med EU, den såkaldte EØS-aftale. EØS-aftalen betyder, at EU’s bestemmelser om det indre marked også gælder i disse lande. Aftalen omfatter dog ikke EU’s toldunion og heller ikke fiskeri og landbrug.

	Danmark melder sig ud i 2020

	Selv om Rina Ronja Kari ikke tror, at statsminister Helle Thorning-Schmidt (S) vil følge hendes råd, opfordrer hun Thorning eller hendes efterfølger i Statsministeriet til at gøre en eventuel afstemning om de fire danske EU-forbehold til et valg om alt eller intet.

	»Enten vælger vi EU og fjerner alle forbeholdene, eller også vælger vi at forlade EU. Der er jo sket så meget i EU de senere år, at den union, vi står med i dag, er anderledes end den, vi stemte om sidst. Så det er ikke nogen tosset idé at tage den: Hvad synes I?«.

	På spørgsmålet om, hvornår Rina Ronja Kari tror, at Danmark er meldt ud af EU, svarer hun:

	»Hvad skal vi sige? Briterne ser ud til at få en afstemning i 2017. Hvis de ender med at melde sig ud, og det kan godt blive resultatet, så kan det godt være, at vi omkring 2020 – som i forvejen er berømt år (regeringen har eksempelvis en 2020-plan, red.) – vil nærme os en folkeafstemning. Det vil være fantastisk«.

	Selv er Folkebevægelsens nye spidskandidat ikke i tvivl om udfaldet.

	 

