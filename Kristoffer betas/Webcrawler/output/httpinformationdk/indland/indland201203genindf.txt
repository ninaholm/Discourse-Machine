’Vi genindførte tyngdekraften i dansk politik’
Danmark er tilbage på ret køl og danskernes tankegang reformeret takket været ti års VK-styre. Venstres chefstrateg og tidligere finansminister Claus Hjort Frederiksen mener, de borgerlige har trukket sig sejrrigt ud af værdikampen, og han afviser, at Venstre burde have været mere reformivrige i nullerne
Der er ikke noget Claus Hjort Frederiksen (V) fortryder at have gjort – eller ikke gjort – hvad angår den økonomiske politik i VK’s regeringstid.


 Venstrefløjen har mistet sin retningssans. Efter i 10 år at have »tumlet rundt« med skat, udlændinge og retspolitik, har Socialdemokraterne, SF og Radikale måske nok vundet regeringsmagten i Danmark. Men Venstre sidder tilbage som den store sejrherre, mener tidligere beskæftigelses- og finansminister Claus Hjort Frederiksen.
Hvorfor?
Fordi 10 års borgerligt-liberalt styre ommøblerede tankegangen hos hr. og fru Jensen så meget, at en socialdemokratisk ledet regering nu kan gennemføre reformer, der i 2001 forekom utænkelige.
»Jeg mener sådan set, at vi har bragt tyngdekraften tilbage i dansk politik.«
Dagbladet Information er taget til Humlebæk for at tale med først Anders Fogh Rasmussens og siden Lars Løkke Rasmussens højrehånd om VK-regeringens fodaftryk, om liberalismens kår, den personlige frihed og det offentlige forbrug. For hvordan er det egentlig gået med det hele, og kunne VK-regeringen – set fra et borgerligt perspektiv – ikke havde gjort meget mere, end den rent faktisk gjorde? Fik Hjort og Fogh gummiarm, da de endelig fik taktstokken, eller blev ministerbilerne ganske enkelt for behagelige til, at man turde vise vælgerne sit sande ansigt og dermed risikere at tabe? Var det dét, der var baggrunden for, at Venstre så rundhåndet uddelte gaver til danskerne ved valget i 2005, frem for at gennemføre de benhårde reformer, som bl.a. Søren Pind drømte så inderligt om?
Tryghed
Claus Hjort Frederiksen knæsatte sammen med Anders Fogh Rasmussen Venstre-doktrinen om, at jorden skal gødes for store forandringer.
Det var den lære, de to drog af det for Venstre så smertelige valgnederlag i 1998 og af Poul Nyrup Rasmussens efterlønsindgreb, der blev straffet brutalt af vælgerne.
»Vi lærte, at hvis man siger noget, der lyder som et løfte, men ikke kan gennemføre det, kan det blive farligt i politik. Vi skulle berolige nogle vælgere og vise dem, at konsekvenserne af en liberal politik ikke var uhyggelig. På den anden side skulle vi være hudløst ærlige. Det var vores erfaring, og det var det, der prægede vores regeringsperiode; at folk skulle føle en tryghed omkring vores politik.«
Den største sejr
At Claus Hjort Frederiksen ikke selv er en mand, der søger forandring i hverdagen, antydes af, at hunden – som under interviewet trisser rundt i sofaens nærområde – er den fjerde Frida i rækken af airedale-terrier, der residerer på adressen.
»Retten til at bestemme ... Med den følger også et lille ansvar, ikke også, Frida?« siger han til terrieren.
Ifølge Claus Hjort Frederiksen er Venstres største bedrift, at de har sejret i værdikampen.
»Venstrefløjen sagde, at den kunne føre os igennem krisen på en helt anden måde. Men den dag, de satte sig på taburetterne, spillede melodien på en helt anden måde end det, de var gået til valg på. Så var de nødt til at gøre som os. En politisk sejr kan ikke være større end det. Vi har flyttet nogle hegnspæle igennem de her ti år. Holdninger er flyttet,« siger Hjort Frederiksen, der bl.a. peger på den nuværende debat om ret og pligt som en udløber af VK-regeringens dagsorden om noget for noget.
De liberale teser
Selv om manden med hunden ser venlig ud, ved alle på Christiansborg, at han kan være brutal. Og kompromisløs. Og at Claus Hjort Frederiksen var begge dele over for de liberale tesemagere, som med Søren Pind i spidsen udfordrede den daværende VK-regerings midtsøgende politik i 2003. Dengang gav Fogh og Hjorts doktrin om de små skridts politik anledning til store frustrationer i partiet.
– Hvad betød teserne for Venstre?
»Det er blevet udlagt, som om vi var uenige i indholdet af teserne. Det var vi sådan set ikke. Det, der konkret udløste uenigheden, var, at folkene bag teserne insisterede på, at teserne skulle til afstemning på landsmødet. Det kunne kun udlægges som mistillid til Anders (Fogh Rasmussen, red.). Så kan man pakke det ind bagefter og sige, at ’vi vil bare en debat’. Men det var jo det, der var det afgørende. Jeg har intet problem i, at nogle i Venstre vil sætte skatten ned, eller nogle vil indføre brugerbetaling – sådan er debat jo, og det er der plads til. Men når man direkte styrer mod en afstemning på et landsmøde, så bliver det ligesom grænseoverskridende. «
– Kastede I jeres liberale tankegods over bord for at få magten?
»Jeg mener, at det er en fuldstændig forvanskning af kendsgerningerne. Vi gennemførte en lang række liberale reformer, hvor borgerne fik større indflydelse på deres egen situation. Vi indførte frit valg på sundhedsområdet og behandlingsgaranti. Borgerne fik mulighed for selv at vælge plejehjem, leverandører af mad på plejehjem, forældrene kan vælge daginstitutioner osv. Vi tog også fat omkring økonomien og gennemførte skattereformer. Folk glemmer også værdien af skattestoppet. Det er jo milliarder, der ikke er blevet krævet op i skat, eller som er blevet givet i skattelettelser. Det glemmer man. Så jeg synes, at den snak er forkert.«
Venstres indre drama
Da Venstres udenrigsordfører Søren Pind i programmet Clement Søndag på DR1 anklagede Fogh-regeringen for at undlade at slå til og lave afgørende reformer i 2005 – og partitoppen i skikkelse af netop Claus Hjort Frederiksen straks gik på banen og affejede broderparten af kritikken, var det ikke blot ubetydelig mundhuggeri. Det var en lille genopførelse af Venstres største indre drama de sidste ti år – nemlig uenigheden om, hvor meget liberalt tankegods der kan ofres på magtens slagtebænk.
– Hvad siger du til kritikken om, at I forpassede muligheden for at lave reformer i 2005?
»Jamen, verden er jo fuld af bagkloge mennesker. Så skulle vi have gjort sådan og sådan ... Vi har gennemført en kæmpe række reformer.«
– Så der er ikke noget, du fortryder eller noget, du føler, at kunne have gjort anderledes?
»Ikke omkring den økonomiske politik. Jeg mener, at vi er kommet meget meget skånsomt igennem krisen, hvis du sammenligner med en lang række andre lande.«
- Hvad med det offentlige forbrug?
»Jamen, det offentlige forbrug har vi haft svært ved at styre. Det må jeg erkende. Vi gjorde det jo lidt bedre, end Nyrup gjorde, men det var stadig for højt. Men da krisen ramte, og vi i 2009 oplevede, at kommunerne havde brugt fem milliarder mere, tog vi skeen i den anden hånd. Vi har indført sanktioner, vi har lavet genopretningspakke med nulvækst i det offentlige forbrug. På den måde kan vi jo så også se nu, at kommunerne ligger væsentlig under de aftalte budgetterede rammer ...«
Fanden tager de sidste
- Anders Fogh sagde på et tidspunkt, at liberalismen var en forældet ideologi. Mener du, at liberalismen er en forældet ideologi?
»Hvis liberalisme er, at hver mand må klare sig selv, og fanden tager de sidste, så er jeg helt uenig, for jeg sætter pris på de goder, vi har i det danske samfund. Men jeg ser ingen modsætning mellem det at være liberal og så at sikre kerneværdierne i samfundet.«
– Hvad har Anders Fogh Rasmussen betydet som formand for Venstre?
»Han har bl.a. æren for, at Venstre er så centralt placeret, at vi erobrede midten i dansk politik, så vi kunne vinde tre folketingsvalg.«

