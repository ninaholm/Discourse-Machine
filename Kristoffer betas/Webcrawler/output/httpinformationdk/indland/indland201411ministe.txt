Minister: Hvis anbefalinger ikke virker, har vi andre metoder
Nu får skatterådgiverbranchen først en chance for at regulere sig selv. Men lever de ikke op til ansvaret, kan egentlig lovgivning komme på tale, siger skatteminister Benny Engelbrecht



 Branchen af revisorer og advokater, der rådgiver virksomheder i skattespørgsmål, skal have en chance for at vise, at de selv evner at rense ud blandt de brodne kar. Det mener skatteminister Benny Engelbrecht (S), som derfor ikke har nogen aktuelle planer om at lovgive yderligere om rådgivernes ansvar i forbindelse med skattetænkning. Han sætter i stedet sin lid til en række retningslinjer for ordentlig skatterådgivning, som et udvalg bestående af embedsmænd og brancherepræsentanter netop er barslet med.
»Min forventning er to ting: Det ene er, at den danske rådgiverbranche følger de retningslinjer, som nu er her, og som klart siger, at deres arbejde skal være transparent og kunne tåle dagens lys.«»Min anden forventning er, at branchen så også selv gør en stor indsats for, at viden om retningslinjerne bliver bredt ud i hele rådgiverbranchen – både til advokater, revisorer og andre. Og det har jeg tænkt mig at holde nøje øje med, at de så rent faktisk også gør,« siger Benny Engelbrecht.
– Anbefalingerne kritiseres for at være meget vagt formuleret. Når der for eksempel står, at rådgiveren bør udvise ’særlig opmærksomhed’ i forhold til rådgivning om skattely, hvad betyder det så egentlig?
»Hvis du vil bede om en teknisk gennemgang af anbefalingerne, så må du få rådgiverbranchen selv til at forklare dig dem. Min holdning som minister er: Det her skulle gerne virke. Hvis det viser sig ikke at virke, så er det rådgiverbranchens eget ansvar. Og så må vi overveje, om der er andre metoder, vi skal tage i brug. Eksempelvis en skærpet lovgivning,« siger Benny Engelbrecht.
– Men er du enig med MS og IBIS i, at retningslinjerne er vagt definerede – hvilket gør det svært at holde branchen op på dem?
»Det vil jeg overlade til dem at vurdere. Det, som jeg er optaget af, er at se, hvordan det kommer til at virke i praksis. Og hvis nogen kan komme og påvise, at det her ikke har den ønskede effekt, så må vi tage den derfra. Men det kan vi jo slet ikke vide endnu, al den stund, at det stadig er helt nyt. Og der vil jeg altså tillade mig at lade tvivlen komme branchen til gode.«
Brodne kar
– Hvad er så succeskriteriet?
»Det er, at man kommer de brodne kar i rådgiverbranchen til livs. Og at rådgiverbranchen sørger for, at hvis der er nogen, som bevidst omgår retningslinjerne, så bliver der gjort tydeligt opmærksom på det.«Benny Engelbrecht afviser desuden Mellemfolkeligt Samvirke og IBIS’ kritik af, at arbejdet med anbefalingerne har været for lukket. »Jeg tror faktisk, det er en fordel, at civilsamfundsorganisationerne ikke er fedtet ind i det her. Det vil sige, at de kan og vil forholde sig kritisk og holde øje med, om de her retningslinjer rent faktisk har den ønskede effekt,« siger han.

