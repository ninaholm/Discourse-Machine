Ritt Bjerregaard langer igen ud efter S-ledelsen
Socialdemokraterne har mistet patos, mener Ritt Bjerregaard. Den afgående  overborgmester anklager den nuværende ledelse for at lægge låg på vigtige politiske  diskussioner. Partiets stemmesluger Orla Hav advarer mod, at S bliver halehæng til SF


 Grunden til at stemme socialdemokratisk bliver stadig sværere at få øje på. Sådan lyder det fra Københavns afgående overborgmester, Ritt Bjerregaard. I et interview med Information i dag kritiserer den prominente socialdemokrat partiledelsen for at mangle vilje til at drøfte vigtige politiske emner:
»Jeg har altid syntes, man skal diskutere emner, der deler folk eller sætter skel, men her har linjen i partitoppen været ret klar: Det lægger vi låg på,« siger hun.
Ifølge den forhenværende minister har partiet mistet sin patos. Det var grunden til, at hun sidste år var medstifter af den såkaldte Røde Skole, som skulle debattere emner som skat, integration, økonomi og miljø. Men det tiltag var ikke populært hos ledelsen.
»De blev smask sure over initiativet, og vi, der lavede det, måtte se i øjnene, at vi ikke havde kræfter til at køre det videre alene,« lyder det fra Ritt Bjerregaard.
Blandt dem, der dengang bakkede op om Den Røde Skole, var blandt andre partiets næstformand, Mette Frederiksen, uddannelsesordfører Christine Antorini og tidligere partiformand Mogens Lykketoft.
Udlændingeretorik piner
Socialdemokraternes store stemmesluger ved sidste folketingsvalg, Orla Hav, har med egne ord aldrig været den store beundrer af Bjerregaards evne til at skabe sensationsoverskrifter, men også han kan se et behov for at partiet mere tydeligt markerer sig.
»Så på det stræk rammer hun rigtigt nok, og det vil jeg arbejde på på de indre linjer,« >siger han.
Mens SF tordner frem er den socialdemokratiske medvind til at overskue. Ifølge Orla Hav er der grund til bekymring for, at S ender som halehæng til SF.
»Det er fint at have et godt samarbejde med SF, men et reelt regeringsalternativ kommer af, at der er et stærkt Socialdemokrati, som har manøvremuligheder. Det kommer ikke af, at vi deler vælgerne, hvor det ene parti er  the good guy  og det andet risikerer at blive  the bad guy ,« siger han.
Selv om Orla Hav langt fra er begejstret for Ritt Bjerregaards måde at kritiserer partitoppen på, ser han dog visse fornuftige takter i efterlysningen af mere tydelig politik. Ikke mindst i udlændingeretorikken er der plads til forbedring, lyder det fra Orla Hav. Han bakker op om de nuværende indvandringsregler, men siger:
»Det er ikke nogen hemmelighed, at det piner mig, at vi er nået til en situation, hvor vi ikke klart melder ud, at mennesker, der af den ene eller anden grund er i vores samfund, skal være et aktiv frem for at blive placeret i en marginaliseret rolle,« >siger han og roser Svend Aukens opfordring til at vise medmenneskelighed over for de afviste irakere.
»Vi har behov for at tage en diskussion med hinanden om, hvordan vi kommer til at stå klarere i mediebilledet,« siger Orla Hav.
Auken ikke ind i polemik
Partiets nestor, Svend Auken, talte for nylig partitoppen midt i mod, da han plæderede for at gennemgå de afviste irakeres sager igen og se på muligheden for humanitære opholdstiladelser. Men han lægger afstand til Bjerregaards angreb:
»Den Røde Skole blev opfattet som et angreb på ledelsen. Jeg har altid været positiv over for diskussioner af den art, men jeg brød mig heller ikke om formen og tidspunktet for Den Røde Skole. Men jeg vil ikke ind i en polemik nu. Jeg tror, at vi allesammen ønsker, at Ritt Bjerregaard får en god tid i de sidste måneder i overborgmesterembedet,« siger Svend Auken.
Ritt Bjerregaard mener i øvrigt, at visse dele af partiet har sat for stor lid til, at den finansielle krise vil bane vej for større tilslutning.
»Der har været en forhåbning om, at når bare krisen kommer, så vil befolkningen tro at socialdemokraterne ville være bedre til at håndtere den, men det er der jo ikke noget, der tyder på,« konstaterer hun.
Helle Thorning-Schmidt og den øvrige S-ledelse ønsker ikke at kommentere kritikken fra Ritt Bjerregaard.

