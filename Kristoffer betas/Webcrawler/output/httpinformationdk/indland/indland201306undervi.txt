Undervisning på engelsk gør de studerende mere passive
Undervisningen bliver mere formel og mindre diskuterende, når den foregår på engelsk. Spørgsmålet er, om vi i kampen for mere internationale uddannelser ofrer en del af det særlige danske undervisningsmiljø


 
	Danske uddannelsesinstitutioner lader i disse år en større og større del af undervisningen foregå på engelsk. Ønsket er at tiltrække flere udenlandske studerende og at forberede danske studerende til et stadigt mere internationaliseret arbejdsmarked. Men sprogskiftet har konsekvenser for undervisningen, viser en ny rapport.

	»Når man skifter sprog til engelsk, bliver formen mere formel og tavlebaseret. De studerende stiller færre spørgsmål og deltager i mindre grad i diskussioner. Til gengæld bruger de mere tid på at skrive noter,« siger Jacob Thøgersen, der er lektor ved Institut for Nordiske Studier og Sprogvidenskab på Københavns Universitet og medforfatter til den nyligt publicerede rapport.

	Forskerne har undersøgt, hvilke erfaringer skandinaviske universiteter har med at lade undervisere skifte fra deres modersmål til engelsk. Resultaterne viser tydeligt, at undervisningssituationen ændrer sig med sproget.

	Når danske universiteter skifter undervisningssprog til engelsk, risikerer de således at lægge en dæmper på den inkluderende undervisningsform, som vi historisk har sat højt.

	»Normalt er vi jo herhjemme fortalere for en mere interaktiv og diskuterende undervisningsform. Men når vi skifter til engelsk, bliver underviserens præsentationer mere lærebogsagtige og inddrager færre eksempler fra underviserens hverdag i undervisningen. Jeg vil gerne hæve et lille advarselsflag og spørge, om det er det, vi ønsker? Det er jo ikke det, vi normalt ser som god undervisning,« siger Jacob Thøgersen.

	Han understreger, at det i sidste ende er et politisk valg, hvilken undervisningsform vi vælger.

	Også lektor på Institut for Erhvervskommunikation Hanne Tange har undersøgt, hvordan undervisningen ændrer sig, når sproget går fra dansk til engelsk. Hun fandt, at det faglige niveau blev lavere, og at en del af humoren gik fløjten, når danskere skulle undervise på engelsk.

	»Det betyder nok ikke det store, at der ikke bliver joket så meget. Men problemet er, at underviseren skal tale på et sprog, han ikke taler perfekt, til studerende, der ikke forstår det perfekt. Undervejs mister man et lag af forståelse,« siger hun.

	Hun tilføjer, at mange danske studerende faktisk ikke er så stærke i mundtlig og særligt skriftlig engelsk, som de selv går og tror.

	På en café foran IT-universitetet på Amager spiser Maria Mohr Jensen frokost i sommersolen. Som kandidatstuderende i E Business er hun vant til et engelsksproget undervisningsmiljø og de udfordringer, der følger med.

	»Mange af fagtermerne er i forvejen på engelsk, og så er det jo fint, at man bruger dem. Men det engelske sprog, som underviserne bruger, når de forklarer stoffet pædagogisk, bliver meget fladt,« siger hun.

	Somme tider er det en udfordring, at man både skal bruge energi på at udtrykke sig sprogligt og grammatisk korrekt, når man samtidig skal fokusere på den givne faglige problemstilling.

	»Når engelsk er et sekundær-sprog for elever og undervisere, vil der være sproglige nuancer, du får mindre på plads, end hvis det var en dansk underviser. De små nuancer forsvinder, så man på engelsk skal bruge lidt flere sætninger til at forklare det samme. Til gengæld udvikler man jo også sproget, når man bruger det,« siger Maria Mohr Jensen.

	På trods af ulemperne ønsker hun ikke, at undervisningen skal foregå på dansk:

	»Nej, for min uddannelse er meget internationalt orienteret, og det handler jo om, at man har fælles sprog og begreber med branchen i resten af verden. Herhjemme er der jo også flere og flere virksomheder, der har engelsk som corporate-sprog.«

	I sidste ende er underviserens evne som formidler vigtigere end hans sprog, mener Maria Mohr Jensen.

	EU og konkurrenceevnen

	Når universiteterne i disse år i stigende grad udbyder undervisningen på engelsk, skyldes det bl.a. et ønske fra EU om et mere internationaliseret og konkurrencedygtigt undervisningssystem, der skal gøre det muligt for unionens borgere at sammensætte deres uddannelse på tværs af landegrænser. Samtidig er der herhjemme et håb om, at danske studerende vil være bedre rustet til det internationale jobmarked, hvis de kan tale engelsk. Problemet er, at visse politikere og interesseorganisationer somme tider taler, som om engelsksproget undervisning er et plus i sig selv, mener Jacob Thøgersen.

	»Der foregår to adskilte diskussioner. På den ene side er man i Kulturministeriet nervøs for, at dansk risikerer at dø som videnskabssprog. Men lige inde ved siden sidder undervisningsministeren og uddannelsesministeren og siger, at vi skal tale engelsk, fordi vi skal forbedre vores konkurrenceevne,« tilføjer han.

	Jacob Thøgersen ser et område præget af hovsaløsninger, og en manglende koordinering af, hvornår og hvorfor, universiteterne skal undervise på engelsk. Samtidig mangler der overblik over, hvad det i det lange løb betyder for indlæringen, at den skal foregå på engelsk i stedet for på modersmålet.

	»Vi kan i virkeligheden først se, om vi taber noget på indlæringen, når vi står med en hel generation, der udelukkende er undervist på engelsk. Men sprogligt er der ingen tvivl om, at vi ser et tab i forståelsen,« siger Hanne Tange.

	Hun efterlyser en diskussion af, hvad universiteterne vil sprogpolitisk set.

	Det samme gør Jacob Thøgersen:

	»Jeg synes absolut ikke, at der har været nok fokus på det. Der er kommet et ønske om, at vi skal have mere engelsksproget undervisning, og det er jo helt validt. Spørgsmålet er, hvordan gør vi det i praksis. For det er naivt at tro, at det ikke har pædagogiske konsekvenser.«

	 

