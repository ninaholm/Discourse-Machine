Bro-modstand er opgivet
Danske broer vækker mindre og mindre modstand. Beslutningen om nye broer træffes over hovedet på befolkningen, der har givet op og vænnet sig til broerne, lyder flere eksperters bud
Transportminister Carina Christensen og hendes tyske kollega Wolfgang Tiefensee mødtes i går for at indgå en endelig aftale om at etablere den faste forbindelse over Femern Bælt. Broen ventes at stå klar om ti år.


 Den danske transportminister Carina Christensen og hendes tyske kollega Wolfgang Tiefensee satte i går hver deres navn på en aftale, der skal forvandle Femern-broen fra drøm til virkelighed. 
Det er ikke første gang, Danmark investerer i broer. Det skete for både ti og otte år siden, da Storebælt og Øresundsbroen åbnede. 
Da Storebæltsbroen åbnede i 1998, var modstanden stor, og debatten om broerne fyldte spalte op og ned i de danske aviser. Da Øresundsbroen to år senere blev opført, var der stadig kritik, men mindre end tidligere. Og i dag er bromodstanden minimal, mener eksperter: 
"Folk har givet op - broen kom nok bare lige meget hvad. Der har været et massivt politisk flertal, og det har kørt i sit eget spor," siger Per Homann Jespersen, der er trafikforsker på Roskilde Universitetscenter (RUC) og fortsætter: "Jeg tror, der er mange, der har været bromodstandere før, men nu har svært ved at se, hvordan vi skal kunne undvære broerne. Vores mentale Danmarkskort er ændret på grund af de broer," siger han. 
Den 19 km lange bro skal forbinde Rødby med Puttgarden og forventes at stå færdig i 2018. Selv om broen skal forbinde Danmark og Tyskland, er det Danmark, der skal stille garanti for de 32 milliarder kroner, broen anslås at koste. Et tal eksperter vurderer til at blive langt højere. Kritikere frygter derfor for økonomien, mens andre frygter for miljøet. 
Bredeste forlig 
Alligevel blev aftalen i går underskrevet med det bredeste forlig nogensinde. Alle partier undtagen Enhedslisten og Dansk Folkeparti sagde god for den nye broforbindelse. Selv SF er gået med i forliget, selv om spørgsmålet om en Femern-bro har skabt splid i partiet: 
"Vi har diskuteret det, og vi er ikke enige i SF. Jeg er meget skeptisk over for, om det reelt er andet end en vejforbindelse og en sølle jernbane. Men jeg er tilfreds med den aftale, SF har fået hevet i land. Vi undersøger, om der er en klimamæssig gevinst ved broen - hvis ikke så trækker vi os. Det har vi lovet hinanden," siger medlem af Europaparlamentet, Margrethe Auken (SF), der tidligere har været arg modstander af de opførte broer i Danmark. 
Hun forsikrer, at hun ikke selv har opgivet kampen mod broerne, men kan sagtens nikke genkende til den blegnende modstand:
"Folk er trætte. Bilmafiaen har sejret. De tænker, at det snart kan være det samme - at de ikke kommer igennem med noget som helst, og når aviserne ikke gider tage det op, så er det svært," siger Margrete Auken, der frygter, at den kommende bro vil medføre en miljømæssig katastrofe. 
Græsrodsorganisationen NOAH, som kæmper for et bedre miljø, har før vist deres modstand mod broforbindelser. Selv om organisationen ikke er tilhængere af broen og mener, pengene burde være brugt på at forbedre den kollektive trafik, har de droppet at kæmpe imod denne gang:
"Vi har ikke haft ressourcer til det. Der har været et voldsomt pres fra politisk side. Når først der er kommet to broer, så kommer der også tre. Vi har været passive de sidste år," siger Ivan Lund Petersen og erkender, at organisationen har opgivet kampen mod Femern-broen. 
Interesserer ikke folk
Ifølge trafiksociolog ved Danmarks Miljøundersøgelser, Mette Jensen, er NOAH ikke de eneste, der har givet op: 
"Det er et rent politisk projekt til gavn for økonomien og erhvervslivet. Det interesserer ikke folk voldsomt, fordi de ikke ser behovet for en bro i dagligdagen," siger Mette Jensen, der bakkes op af Per Homann Jespersen fra RUC: 
"Dem, der gerne vil have broen bygget, har været så sikre i deres projekt, at de ikke var interesserede i at høre om alternative broer eller andres beregninger," siger Per Homann Jespersen, der blandt andet har beregnet, hvilken vej det er billigst for brugerne at køre.
"Fogh siger, at det er en stensikker investering, men jeg er i tvivl. Økonomien i det er vurderet til den positive side. Scanlines vil se broen som konkurrent og gøre alt for at gøre livet surt for den - for eksempel ved at sætte priserne ned, så det bedre kan betale sig at tage færgen," siger han. 


