Nyt taxameter-system ønskes
Der er brug for et kvalitetsbetonet taxametersystem, som ikke giver incitamenter til at svække kvaliteten af uddannelserne


Når man i international sammenhæng beskriver det såkaldte STÅ-system til finan-siering af bl.a. universiteternes uddannelse, undrer alle sig højlydt. Kan nogen virkelig finde på at basere universiteternes indtægter udelukkende på, hvor mange studenter, der består eksaminer, og samtidig hævde, at man ikke ønsker at sænke kvaliteten?Hvorfor har dette mærkværdige incitamentssystem ikke medført værre skade, end det synes at have? Ja, det kan kun skyldes universiteternes og lærernes uvillighed til at agere i overensstemmelse med de klare incitamenter, der ligger i STÅ-systemet.Ud over at STÅ-systemet og færdiggørelsesbonusser giver incitamenter til sænkning af kvalitetskravene, medfører de også en interesse i kun at optage studerende, der forventes at kunne bestå på normeret tid. Dette indebærer, at de enkelte studier vil forsøge at hæve adgangskravene, typisk i form af høje krav til karaktergennemsnit og krav om specielle forudsætninger, f.eks. matematik på niveau A. En måske utilsigtet effekt er imidlertid, at sådanne krav specielt rammer dem, der enten ikke har opnået en tilstrækkelig modenhed i gymnasietiden,  eller som kommer med en mindre studievant baggrund.Det er derfor på tide, at man får ændret STÅ-systemet således, at der også gives incitamenter til at opretholde kvaliteten af uddannelserne, og således, at det ikke medfører utilsigtede barrierer, der vanskeliggør de i øvrigt fornuftige mål om at få flere igennem de højere uddannelser.Man kan starte med at fjerne færdiggørelsesbonusserne og i stedet give dem, der i realiteten bestemmer studiernes længde, nemlig de studerende, incitamenter til at blive færdige. Det kan gøres med præmier eller ved at skære i SU i de tilfælde, hvor man er for længe om det. Dernæst kan man omlægge STÅ-systemet, så det ud over gennemførte studier også belønner optag af studerende og evt. gennemførelse blandt de optagne. Herved ville man ikke fjerne incitamenterne til at sænke kravene, men man kunne ved en passende dosering af de foreslåede nøgler svække dette incitament betydeligt.EfterspørgslenHvis man ønsker at belønne kvaliteten af studiet direkte, kommer man formentlig ikke uden om at inddrage kandidatefterspørgslen, dvs. kandidaternes beskæftigelse og lønforhold. Hvis kandidaterne fra et givet studium har svært ved at finde relevant beskæftigelse, dvs. beskæftigelse der udnytter de opnåede kompetencer, og hvis den løn, man kan opnå, ikke er særlig høj i forhold til den investering, der ligger i et studium, er dette studium ikke så værdifuldt for samfundet som studier, der giver høj beskæftigelse og løn. Desuden er der vel næppe nogen, der vil hævde, at et studium har en høj kvalitet, hvis det har bibragt den studerende kompetencer, som ingen har brug for. Det er givet, at anvendelsen af kandidaternes beskæftigelsesforhold er forbundet med måleproblemer mv., og at disse forhold ikke skal udgøre andet end en mindre del af incitamentsstrukturen. Der er ingen tvivl om, at et sådant incitament ville få både universiteterne og de studerende til at tænke lidt mere langsigtet end nu.Nogle vil hævde, at det ikke er muligt at forudsige samfundets fremtidige behov for specielle uddannelser ud fra historiske data, men der er dog næppe tvivl om, at beskæftigelsesforholdene for læger, ingeniører, økonomer, jurister og gymnasielærere i matematik og fysik også i fremtiden vil være væsentligt bedre end beskæftigelsesforholdene for en lang række andre uddannede.Incitamentet til en langsigtet planlægning, med henblik på at få de uddannedes kompetencefordeling til at svare til samfundets og erhvervslivets behov og ikke blot til universiteternes nuværende kapacitet, vil også forstærkes, hvis man lader en stigende del af støtten til de uddannelsessøgende være lån, efterhånden som den studerende nærmer sig kandidatgraden. En lignende effekt kan opnås, hvis man indfører tuition på kandidatuddannelsen og giver den studerende mulighed for at finansiere denne med lån.Svend Hylleberg er dekan på Det Samfundsvidenskabelige Fakultet, Aarhus Universitet
