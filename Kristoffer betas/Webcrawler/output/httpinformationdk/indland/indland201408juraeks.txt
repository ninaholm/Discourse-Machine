Juraeksperter blåstempler dansk støtte til krigen mod IS
Danmark er rent juridisk på sikker grund, når Folketinget i dag stemmer for at sende et dansk transportfly i krig mod Islamisk Stat. Hovedpinen opstår først, hvis kampen mod den islamiske terrorbevægelse bevæger sig over grænsen til Syrien
Folketingets partier ventes i dag at stemme for at sende et dansk Hercules-transportfly til Irak for at støtte irakisk, kurdisk og amerikansk militær i kampen mod Islamisk Stat.


 Et enigt Folketing forventes i dag at stemme for at sende et dansk Hercules-transportfly til Irak for at støtte irakisk, kurdisk og amerikansk militær i kampen mod Islamisk Stat. Og modsat krigen i Irak i 2003 gør Danmark det denne gang uden at bringe sig på kant med folkeretten. Det er konklusionen, efter at Information har forelagt Folketingets beslutningsforslag for en række danske folkeretseksperter.
»Der er intet problem i, at vi er til stede i Irak, når den irakiske stat inviterer os,« siger Anders Henriksen, lektor i folkeret ved Københavns Universitet.
Også Enhedslisten, der i 2011 fik kolde fødder efter at have lagt stemmer til bombekampagnen i Libyen, ventes at stemme for. Netop krigen i Libyen er et andet eksempel på en krig, der var kontroversiel, fordi Danmark og en række andre lande blev kritiseret for at have overfortolket det mandat fra FN’s Sikkerhedsråd, der gav tilladelse til at angribe Muammar Gaddafis styrker.
»Her handlede problemet om, hvorvidt ens indsats for at beskytte civilbefolkningen kunne gå så langt som til at vælte Gaddafi. Det foreligger ikke her, hvor man hjælper en siddende regering,« siger Jens Elo Rytter, juraprofessor ved Københavns Universitet.
Situationen vil dog være en helt anden, hvis amerikanerne eller irakerne beder om yderligere støtte til kampen mod Islamisk Stat, der har muligheden for at trække sig tilbage på syrisk territorium.
»Hvis vi for eksempel skal sende F-16-fly, hvis Irak trækker sin støtte, eller hvis vi skal ind i Syrien med det her transportfly,« siger Anders Henriksen og understreger, at mandatet fra Folketinget kun gælder kampe i Irak.
»Det er ikke det samme, som hvis vi skulle ramme IS i Syrien. Det mest interessante er, når mandatet begynder at skride. Folketinget ved jo godt, at amerikanernes dagorden ændrer sig,« siger han med henvisning til, at USA allerede er begyndt at flyve droner over Syrien, hvor Vesten og den syriske diktator har en fælles fjende i Islamisk Stat.
»Nu må vi se, om vi vil være på samme side som Assad.«
Mulighed for FN-mandat
Da Iraks regering selv har bedt Vesten om hjælp til at komme Islamisk Stat til livs, kræver det ikke et mandat fra FN’s Sikkerhedsråd, som det eksempelvis gjorde, da Vesten sendte F-16-fly ind Muammar Gaddafis Libyen mod diktatorens vilje.
Jens Elo Rytter vil dog ikke udelukke, at et mandat fra FN også kan komme på tale for at sikre en bredere opbakning.
»Det er set før, at man ikke behøvede et FN-mandat, men at man alligevel fik det. Da Irak invaderede Kuwait, var Kuwait ifølge FN-pagten i deres gode ret til at få hjælp fra amerikanerne. Men man fik alligevel en FN-resolution,« siger Jens Elo Rytter.
Han bakkes op af Tonny Brems Knudsen, lektor i statskundskab og forsker i militær intervention ved Aarhus Universitet. Han mener, at det kan give Sikkerhedsrådet, der langt hen ad vejen har været handlingslammet i forhold til Syrien, en chance for at fremstå ansvarlige.
»Jeg vil bestemt ikke udelukke det. Der kan være politisk gevinst i at vise, at et Sikkerhedsråd, der ser splittet ud, faktisk godt kan finde sine ben og samarbejde andre steder,« siger han.
Modsat Libyen er der heller ikke en interessekonflikt for verdenskortets nye magtspillere, mener forskeren.
»BRIK-landende (Brasilien, Rusland, Indien og Kina, red.) er altid skeptiske over for humanitære interventioner. Men i forhold til Irak og Islamisk Stat er det vanskeligt at se, hvad Vesten kan få ud af at mele sin egen kage. Det handler netop ikke om at vælte regeringen i Bagdad, men om at genoprette Iraks territoriale integritet med alle de midler, man har til rådighed inden for krigens love,« siger Tonny Brems Knudsen, der ikke ønsker at vurdere sandsynligheden for en FN-resolution.
»Den eneste begrænsning vil være, at der ikke skal noget ind i Syrien,« siger han med henvisning til, at Rusland og Kina har nedlagt veto mod sanktioner mod Assad-regimet.
Folketingets beslutning om at støtte kampen mod Islamisk Stat indeholder klare begrænsninger, herunder at danskerne kun må skyde, hvis andre skyder på dem først. Ifølge forslaget, der er stillet af udenrigsminister Martin Lidegaard (R), kan det »amerikanske forsvar for nærværende ikke fastsætte varigheden af behovet for dansk støtte«. Beslutningen gælder frem til nytår, hvorefter det atter skal til afstemning, hvis danske Hercules-fly fortsat skal flyve over Irak.

