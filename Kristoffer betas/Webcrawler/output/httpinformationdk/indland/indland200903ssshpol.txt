Sssh, politiet vil så gerne være med på en lytter ...
Justitsminister Brian Mikkelsens lovforslag om lettere telefonaflytning i sager om personfarlig kriminalitet tilsidesætter retssikkerheden for at tilgodese politiets bekvemmelighed, mener kritikerne
Justitsminister Brian Mikkelsen (K) ønsker nu på regeringens vegne og efter aftale med Dansk Folkeparti at give politiet samme muligheder i sager om personfarlig kriminalitet, bl.a. drab, grov vold eller grov narkokriminalitet.


 Da regeringen i 2006 gennemførte terrorpakke II, fik politiet bedre og nemmere adgang til bl.a. telefonaflytning af personer, mistænkt i terrorsager. I stedet for at politiet skulle indhente retskendelse for hvert enkelt telefonnummer, som skulle aflyttes, kunne politiet nu nøjes med en enkelt retskendelse på den mistænkte person. Denne kendelse omfattede så alle tænkelige telefoner, som den mistænkte kunne tænkes at bruge, altså også andre telefoner tilhørende personer i den mistænktes omgangskreds, arbejdsplads mv. Ifølge L 124 mener PET selv, at tjenesten har haft gode erfaringer med denne nemmere adgang til aflytning.
Justitsminister Brian Mikkelsen (K) ønsker nu på regeringens vegne og efter aftale med Dansk Folkeparti at give politiet samme muligheder i sager om personfarlig kriminalitet, bl.a. drab, grov vold eller grov narkokriminalitet. 
Begrundelsen for ministerens lovforslag L 124 kan koges ned til, at det skal være nemmere for politiet at håndtere sager, hvor de mistænkte slører sig bag forskellige telefoner.
Som et særlig greelt eksempel har Rigsadvokaten beskrevet, hvordan politiet har været ude for at skulle opklare en sag, hvor den hovedmistænkte opererede med op til 75 telefoner /taletidskort på samme tid. 
Hvis L 124 gennemføres, skal politiet "således ikke løbende indhente nye retskendelser, hvis den mistænkte f.eks. ofte skifter mobiltelefon", som der står i lovbemærkningerne.
Regering løber fra tilsagn
Justitsministeriets argumentation har vakt kritik fra et bredt spektrum - lige fra Cepos over Advokatrådet til Retspolitisk Forening og Retssikkerhedsfonden. Konsekvensen af lovforslaget vil, som chefjurist Jacob Mchangama fra Cepos skriver, være, at der åbnes "for mulighed for indgreb over for personer, der ikke er mistænkt, mens domstolsprøvelse reelt kun sker i forhold til den mistænkte."
Cepos ser derfor en gennemførelse af L 124 som en "retssikkerhedsmæssigt betænkelig udvidelse af ekstraordinære antiterror beføjelser", der skal gælde inden for andre dele af retsplejen end terrorbekæmpelsen.
Forud for terrorpakke II overvejede Justitsministeriet nemlig allerede i 2006, om den nemmere adgang til aflytning også skulle gælde personfarlig kriminalitet. Det mente ministeriet ikke dengang, fordi udvidelsen først burde "overvejes i en bredere sammenhæng", som ministeriet bl.a. skrev i bemærkningerne til terrorpakke II. Løftet om en bredere overvejelse har regeringen siden gentaget i svar til Folketinget.
Men som Henrik Rothe fra Advokatrådet skriver i rådets høringssvar, så plejer en sådan formulering at betyde, at der skal ske "en grundig drøftelse i et sagkyndigt udvalg." En sådan har imidlertid ikke fundet sted forud for L 124. 
Sammenfattende finder Advokatrådet derfor, at retsbeskyttelsen ændres "fra at være en forudgående domstolskontrol til at være en efterfølgende registrering", hvad der indebærer "en klar forringelse af retssikkerheden".
Brians vidtgående løfte
Tidligere justitsminister Ole Espersen fra Retsikkerhedsfonden ser L 124 som en bekræftelse på, at "vidtgående politibeføjelser har en næsten uimodståelig tendens til at brede sig fra et særområde som hensynet til statens sikkerhed til også at omfatte andre straffelovsområder af mindre alvorlig karakter."
Brian Mikkelsen skylder derfor Folketinget en bedre begrundelse end hensynet til politiets bekvemmelighed eller ressourceforbruget hos domstolene, mener Ole Espersen. 
Denne begrundelse fra Brian Mikkelsen skal ifølge Retssikkerhedsfonden både forholde "sig til de principielle modstående hensyn af retssikkerhedsmæsig art" og være "så tungtvejende, at den kan legitimere den foreslåede udvidede adgang til telefonaflytning".
Samlet peger kritikerne også på, at politiet allerede i den gældende retsplejelov har mulighed for omgående at iværksætte aflytning af en eller flere telefoner - hvis øjemedet ellers forspildes - hvorefter aflytningen derefter skal forelægges en dommer.
Under Folketingets førstebehandling i sidste uge prellede kritikkernes synspunkter imidlertid fuldstændig af. Brian Mikkelsen fik således i sin korte fremlæggelsestale nævnt ordet 'bande' ikke færre end ni gange, og på regeringens vegne lovede han i en replik til DF's Peter Skaarup, at "alt det, der kan gøres for at lette politiets arbejde, vil vi fra regeringens side støtte, alt."


