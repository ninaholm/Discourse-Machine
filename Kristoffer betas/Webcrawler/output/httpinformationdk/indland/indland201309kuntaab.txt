Kun en tåbe frygter globaliseringen
Vi hører det igen og igen: Arbejdspladserne fosser ud af landet til Kina og Polen, hvor arbejderne kan lave det dobbelte til den halve pris. Men frygten for den globale konkurrence er stærkt overdrevet, mener professor Jørgen Goul Andersen. Hvis vi bare bliver klogere og dygtigere, er det ikke et problem, at job flytter ud. Tværtimod
Det afgørende er ikke, at industriarbejdsplader flytter ud, men hvad samfundet stiller op med de arbejdere, der mister deres job. Her slagteriarbejdere på Danish Crown i Ringsted.


 
	Der var engang, hvor København var en ægte industriby. Fuld af monstrøse fabrikshaller med røde, runde skårstene og svedende, skovlende, slæbende arbejdere. Da Anden Verdenskrig sluttede, lå over halvdelen af Danmarks industriarbejdspladser i København. I dag er der næsten ingen tilbage. Hovedstadens industrijob er flyttet ud – enten til udlandet eller til andre dele af landet.

	»Og det har jo efterladt københavnerne i dyb forarmelse,« lyder det sarkastisk fra Jørgen Goul Andersen, der er professor ved Institut for Statskundskab på Aalborg Universitet.

	I en endnu ikke udgivet bog argumenterer han og ph.d.-stipendiat Bjarke Refslund for, at udflytning af industriarbejdspladser fra Danmark ikke er så forfærdeligt, som det til tider kan lyde i den offentlige debat, hvor global konkurrence ofte omtales som en voldsom trussel imod vækst og velstand i Danmark.

	København har i hvert fald klaret den, konstaterer Jørgen Goul Andersen, der forklarer, at den kritiske indstilling til globaliseringen faktisk er et nyt fænomen.

	»Indtil 2008 havde både politikere og befolkningen den holdning, at globalisering var en god ting for det danske samfund. Vi har altid været tilhængere af mest mulig frihandel. At der flyttede 6.000 arbejdspladser ud om året muliggjorde, at man kunne komme højere op i værdikæden. At vi slap af med nogle dårlige arbejdspladser og kunne hellige os nogle gode har sådan set altid været en fordel,« siger han.

	»Under krisen er udflytningen af arbejdspladser faktisk taget en smule af, hvis vi skal tro de statistiske oplysninger, men nu er der pludselig mange, der omtaler det som et problem. Det hænger ikke rigtigt sammen,« siger Goul Andersen.

	Han forklarer, at når industri flytter ud, er det generelt et tegn på, at et samfund arbejder sig opad i det globale velstandshierarki.

	»Langtidstendensen til, at man mister industriarbejdspladser, sker i alle rige lande. Hvis man skulle blive på det niveau, hvor man har mange industriarbejdspladser, ville man være sådan en mellemindkomstnation. Mexico hænger fast dér, Brasilien kommer måske også til det, og Kina frygter at gøre det i stedet for at komme op på Sydkoreas niveau,« siger Goul Andersen.

	Foruden København nævner han Herning-Ikast-Brande som eksempel på et område, hvor industrien er forsvundet, uden at det har skabt arbejdsløshed og armod.

	»Tekstilindustrien i området forsvandt – det hele. Men i dag står de faktisk stærkere end nogensinde. Også på tekstilområdet,« siger Goul Andersen. »Så beskæftiger man sig i langt højere grad med design, logistik og marketing, og det er alle sådan set enige om er væsentligt bedre arbejde,« siger han.

	Det betyder dog ikke, at vi skal hælde alle industriarbejdspladserne ud af landet så hurtigt som muligt. Der må ikke komme for entydigt fokus på enten produktudvikling eller produktion, understreger Jørgen Goul Andersen. Det er helt nødvendigt, at de to ting hænger sammen.

	Livslang læring

	Et afgørende spørgsmål er ifølge professoren, hvad et samfund gør med de arbejdere, der mister deres arbejdspladser. I Danmark har svaret traditionelt været massiv og løbende opkvalificering af hele arbejdsstyrken, men sådan har det ikke være alle steder.

	»I mange europæiske lande er opkvalificeringen ikke fulgt med, når de har tabt ufaglærte arbejdspladser. Man har fået en ufaglært overskudsbefolkning. Hvor skal de gå hen? Det har givet en tendens til working poor, der arbejder i lavtlønnede servicejob,« fortæller Goul Andersen.

	Eksempelvis viser tal fra Tyskland, at 25 pct. af tyskerne arbejder til en timeløn på under 9,5 euro – cirka 71 kroner.

	»Hvis man siger: ’Vi fastholder en høj grad af lighed i lønninger’, får man nogle, der ikke finder beskæftigelse, fordi de ikke er deres løn værd. Man kan også sige: ’Så accepterer vi, at mindstelønnen falder,’ og får working poor. Hvilket onde er det mindste af de to? Det dilemma har vi hidtil undgået i de nordiske lande, fordi vi har lagt vægt på uddannelse. Vi har efteruddannelse og livslang læring, og jeg skal komme efter dig. Det kalder man social investment welfare,« forklarer Jørgen Goul Andersen.

	»I Skandinavien har vi den største lighed i lønninger og de højeste mindstelønninger. Det skulle sådan set betyde, at vi havde en masse ufaglærte, der er uden beskæftigelsesmuligheder, fordi deres produktivitet ikke er høj nok, men det har kunnet gå. Omkostningerne har været, at vi må betale en forholdsvis høj pris for en McDonalds-burger, og at lavproduktive serviceydelse er dyrere end i andre lande,« fortæller han.

	Men hvis det nordiske columbusæg skal blive ved med at balancere, kræver det en konstant opkvalificering af arbejdskraften, så vi bliver ved med at være vores løn værd, fortæller han.

	»Den store udfordring i dag er, at vi har forsømt de faglige uddannelser igennem en længere årrække. I dag begynder vi at sende nogle vældig veluddannede generationer på pension, og de årgange, vi tager ind, er ikke nødvendigvis ret meget bedre. De reformer, man skal til at lave her til efteråret, bliver måske de vigtigste af alle, fordi de skal løse problemerne med de faglige uddannelser,« siger Jørgen Goul Andersen med henvisning til regeringens kommende reform af erhvervsuddannelserne.

