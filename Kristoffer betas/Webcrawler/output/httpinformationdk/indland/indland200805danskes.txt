Danske studerende - et samlebåndsprodukt?
Nutidens arbejdsmarked efterspørger ikke velformede pakkeløsninger, men mennesker med mangefacetterede kvalifikationer. Det burde det danske uddannelsessystem indrettes efter


Jeg er en stud.scient.pol.'er fra Aarhus Universitet. En uddannelse og et brand som fortæller mine kommende arbejdsgivere, hvad jeg kan. For jeg er nemlig et samlebåndsprodukt. Proppet ind i maskineriet og snart ved at være færdigformet, klar til at udklækkes til den virkelige verden.Vi studerende har travlt. 'Fremad fremad fremad', lyder det fra Christiansborg. Vi ræser efter karakterer, og fritiden bruges på det perfekte studiejob. Det gyldne cv skal jo plejes. Vi er blommen i ægget, der sidder på skuldrene af 68-generationen. Alt er planlagt, formålstjenligt indrettet: Opskriften på den perfekte studerende ligger klar på bordet.Og hvad får videns-Danmark så ud af det? Dygtigere studerende? Dygtigere kandidater? Næppe.MedbestemmelsePå University of Sydney dirigeres taktstokken mindre håndfast. Uddannelsessystemet er indrettet således, at de studerende i højere grad selv kan forme deres faglige cv. Medbestemmelse vil vi nok kalde det på dansk. Frem for at semestrene er fyldt med obligatoriske fag, er der på hvert semester plads til enkelte valgfrie fag - både inden for eget fakultet, men også på tværs af fakulteter.Det stiller andre krav til de australske studerende. Frem for passivt at lade sig flyde med strømmen skal de studerende i højere grad individualisere deres uddannelse. De studerende skal stoppe op, tænke sig om og træffe valg om, hvordan de hver især vil forme deres fremtid. Det handler ikke blot om at skabe rum for den faglige, men også den personlig udvikling.Den samme mulighed havde jeg ikke som bachelorstuderende på statskundskab.Vent til du kommer på 'kandidaten', lød parolen fra ældre og mere velformede studerende. Så kan du endelig begynde at læse det, du begyndte på statskundskab for at komme til at læse. Så kommer friheden - så kan du slippe væk fra de stereotype gule mure på Aarhus Universitet. Så kan du tage fag i København, London, New York, Sydney eller bare tage et semester i praktik. Så er alt muligt, bare vent til 'kandi-daten' ...Men hvorfor ikke lade os studerende få lidt friere tøjler fra starten? Lade universitet være nytænkende og innovativt. Et sted, hvor unikke individer kan forme sig - såvel fagligt som personligt. Et sted, hvor omdrejningspunktet for vidensoptimering ikke blot er en pligtmæssig byrde, men derimod har mennesker i centrum. Et sted, hvor studerende ikke skal føle sig klemt mellem to uddannelsesretninger, men derimod et sted, hvor deres tværfaglige interesse kan transformeres til et unikt resultat.Følg med tidenLøsningen er ikke, at universitet skal omdannes til et shoppingkatalog, tværtimod! Uddannelsessystemet har stadig behov for en solid fagpakke, guidelines for os studerende, et sikkert fundament. Vi studerende skal bare have lidt mere medindflydelse fra studiestart: Effekten vil være en motivationsmæssig saltvandsindsprøjtning, og resultatet vil være et fagligt uddannelsesløft.Lad uddannelsessystemet følge med tidsånden. Nutidens arbejdsmarked efterspørger ikke velformede pakkeløsninger, men derimod mennesker med mangefacetterede kvalifikationer. Dem der tænker lidt skævt og har lidt ekstra kant. Lad os undgå, at fremtidens videns-Danmark kun producerer faglige samlebåndsprodukter og dermed bliver taber i uddannelseskapløbet om skabelsen af fremtidens arbejdskraft.Camilla Bjarnøe læser statskundskab på Aarhus Universitet, men tager p.t. en master i Strategic Public Relations ved University of Sydney i Australien
