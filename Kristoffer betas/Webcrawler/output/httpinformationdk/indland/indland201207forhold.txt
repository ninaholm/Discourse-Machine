’Som det forholder sig nu, er jeg ikke bekendt med, at forsvaret vil begynde at undersøge noget specifikt
Forsvarskommandoen lader kommissions–undersøgelse undersøge ny fangesag


 Selv om forsvaret nu opfordres til at finde ud af, hvor mange flere danske soldater har tilbageholdt i Afghanistan – og hvad der efterfølgende er sket med dem – så er det ikke en opfordring, Forsvarskommandoen har tænkt sig at følge.
Søren Thinggaard Larsen, kommandørkaptajn og chef for Forsvarskommandoens operations- og efterretningscenter, mener, det må være en opgave for den kommende Irak-kommissionen. Kommissionen skal ikke blot undersøge Danmarks deltagelse i Irak-krigen men også behandlingen af fanger her og i Afghanistan.
»Men det er ikke sådan, at disse enkeltmandsudsendte soldater ikke har rapporteret om tilbageholdelserne. De har rapporteret i den ramme, som de har været udsendt i. Men der har ikke været nogen national rapportering, da de ikke har været udsendt som en del af et nationalt bidrag eller enhed. Nu kommer der en ny procedure, så der også fremad bliver tale om en national rapporteringspligt ud over denne ramme«
– Har I tal på, hvor mange flere tilbageholdte det drejer sig om?
»Nej«.
– Har I overvejet, om danske militærpolitifolk også kan have tilbageholdt fanger i Irak eller andre steder?
»Som det forholder sig nu, er jeg ikke bekendt med, at forsvaret vil begynde at undersøge noget specifikt. Men det fremgår jo af forsvarsministerens brev til Folketingets forsvarsudvalg, at det må forventes, at de oplysninger, som vi har tilsendt Forsvarsministeriet, vil indgå i den varslede undersøgelseskommission af Danmarks deltagelse i indsatsen i Irak og Afghanistan. Så må vi jo tage den derfra«.
Ikke klart nok
– Har I tænkt jer at undersøge, hvad der er sket med dem, som danske soldater har tilbageholdt og efterfølgende udleveret til de afghanske myndigheder?
»Nej, jeg er ikke bekendt med, at forsvaret vil begynde at undersøge det her. Og igen: Så vil jeg sige, at som forsvarsministeren har gjort opmærksom på, så må det forventes, at de oplysninger, vi har orienteret om, vil indgå i den varslede undersøgelse af Danmarks deltagelse i indsatsen i Irak og Afghanistan«.
– Ville I gerne have hørt om disse tilbageholdelser derhjemme?
»Det har ikke været specificeret, hvordan disse enkeltmandsudsendte skulle forholde sig. Derfor har vi nu rettet op på det«
– Men hvis I retter op på det, så er det vel, fordi I mener, at det har været forkert?
»Det har i hvert fald ikke været specificeret – eller klart nok«.

