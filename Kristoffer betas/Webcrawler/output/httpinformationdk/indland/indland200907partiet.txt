Partiet uden modstandere
Socialdemokratiet har igen indledt et ideologisk selvopgør, men uden partitoppen. Klogt af Helle Thorning-Schmidt, mener Socialdemokraternes hus-historiker Henning Tjørnehøj, der er sikker på, at vi alle sammen er socialdemokrater - og det inkasserer SF og Dansk Folkeparti stemmer på
I august 2008 var de et nyt par i dansk politik, men nu er det  forhold kølnet lidt: Villy Søvndal og Helle Thorning Schmidt fremlagde deres fælles integrationsudspil.


 Det begyndte med et mere elle mindre uskyldigt stik fra Københavns overborgmester, Ritt Bjerregaard: Mens Socialdemokraternes partitop lagde låg på partiets interne debat, gav hun udtryk for her i avisen, og at det gik ud over ideerne og lidenskaben i det gamle arbejderparti. Der er ikke noget nyt i, at Ritt Bjerregaard siger sin mening højt, og heller ikke noget nyt i, at den er et direkte angreb mod partiets ledere.
Men det 'uskyldige' citat ramte tilsyneladende som en hammer over Socialdemokraternes ømme tå, og store dele af partiet kastede sig offentligt ud i en voldsom ideologisk intern debat om ledelsens evner. Men ledelsen selv deltog ikke.
»Ritt Bjerregaard er hensynsløs, og det har hun altid været,« siger historikeren Henning Tjørnehøj.
»Helle Thorning-Schmidt derimod er hæderlig - derfor blander hun sig ikke.«
Henning Tjørnehøj er Socialdemokraternes uofficielle partihistoriker og har været aktiv i partiet det meste af sit liv.
»Der er nogle, som har en opfattelse af Socialdemokratiet som et særligt topstyret parti, hvor man ikke lader kritikere sige deres mening, men det kunne ikke være mere forkert. Allerede med Jens Otto Krag får EF-modstandere som Svend Auken, Karl Hjortnæs og Ritt Bjerregaard lov offentligt at ytre deres modstand mod partiets linje, og det har været helt almindelig praksis siden - det er jo bare ikke alt, der bør diskuteres i pressen.«
Ligger ikke på den lade side
- Hvorfor er det så sjældent politik, Socialdemokraterne diskuterer i pressen?
»Jeg synes, Socialdemokraterne markerer sig politisk konstant, men pressen er ikke voldsomt interesseret. Partiet er for nylig kommet med et offensivt grønt udspil. Der  har været alternative forslag på trafik og skole, men det er jo helt lige meget, når de store aviser og deres elektroniske eftersnakkere ikke vil kommentere det. Der var en undersøgelse for nyligt, der viste, at Socialdemokratiet er det mindst omtalte parti i medierne.«
- Det er vel partiets egen skyld?
»Det ved jeg da ikke. Jeg mener ikke, at hverken Christine Antorini, Karen Hækkerup, Svend Auken, Mette Gjerskov, Magnus Heunicke, Mette Frederiksen, Morten  Bødskov og Rasmus Prehn  eller for den sags skyld Helle Thorning ligger på den lade side. Jeg ved ikke, hvad ignoreringen skyldes - eller, hvad det skyldes, at man hellere citere SF'ere, men det er jo det, der er sket de senere år. Jeg fatter ikke, at SF kan få så stor tilslutning i en tid, hvor de aldrig har været tættere på Socialdemokraterne end nu. Efter min mening er der ikke nogen dansk politiker - ud over Anders Fogh - der er så uvederhæftig som Villy Søvndal. Den ene SF-mærkesag efter den anden har han kvittet. Men samtidig er der grund til at understrege, at noget af det vigtigste, der er sket siden Anden Verdenskrig i dansk politik, er, at SF har besluttet sig for at identificere sig 100 procent med Socialdemokraterne. Bare de dog havde besluttet sig til at  gøre det før valget i 2001. Så kunne meget have set anderledes ud.«
- Hvis, du mener, Villy Søvndal er blevet socialdemokrat, skal I da bare glæde jer over, at nogen kan fremføre jeres politik, når I nu ikke selv kan?
»Det er da ikke, fordi vi ikke kan. Det er, fordi medierne ikke giver os muligheden. Ellers er jeg er ovenud tilfreds med hans politik, men jeg mener, at han i bund og  grund er uhæderlig, fordi han på flere punkter er i strid med sit eget program. Derfor burde vi slå de to partier sammen, fordi det bliver så ukonstruktivt, hvis vi nu skal til at slås om, hvem der er størst og bedst.«
Klogt at tie om splid
- Den interne debat, der kører i øjeblikket, der godt nok er ødelagt af, at hverken Helle Thorning og Henrik Sass Larsen har tænkt sig at kommentere på det ...
»... Klogt.«
- Sikkert, men den er tegnet af den gamle garde i partiet - hvad betyder det store generationsspring, der er i partiet mellem nye og gamle?
»Jeg ser ikke et sådant spring. Men der er ikke noget I journalister elsker mere end intriger og skænderier i de enkelte partier. Jeg blev tidligere ofte belært af  repræsentanter for venstrefløjen om, hvor vigtigt det er at lade uenigheder blusse op, men for mig at se, er det noget af det farligste, man kan gøre. Der er ikke noget, der tiltrækker medierne mere end splid og såkaldte 'fløjkrige'. Hvis I ville bruge bare en tiendedel af dem tid, I har brugt på at opspore uenighed, på at skrive, hvad de enkelte partiers politik, så ville meget se anderledes ud. Jeg forstår godt, Heller Thorning og Henrik Sass forsøger at lægge låg på det her.«
- Nu skal man jo som bekendt ikke skyde budbringeren, men er det ikke netop i de interne debatter politikken bliver formet?
»Jo, en bevægelse skulle jo gerne være i bevægelse, og det kræver debat. Men  problemet er, at de interne debatter pumpes op af pressen, og oppositionen vil omgående misbruge det til at tale om splid. At fare ud, på den måde Ritt Bjerregaard, Jytte Andersen, Thorkild Simonsen og andre har gjort det i jeres spalter, er ikke smart. Jeg er selvfølgelig enige i, at vi skal diskutere, men det er desværre ofte alt for farligt at involvere journalisterne i det.«
- Hvad adskiller den krise, Socialdemokraterne står i lige nu fra tidligere?
»Vi står i den mærkværdige situation, at vi ikke har en opposition. Når man er ved at falde på halen over Obama på Politiken og Information, og siger 'se, hvad man kan opnå', siger jeg: 'Ja, men han har jo haft en Bush over for sig'. Vi har haft Fogh, der ikke vil være ved, at han er borgerlig. Nu skal både Bush og Blair igennem en undersøgelse vedrørende Irak-krigen, men det kan vi jo ikke få gennemført her, så længe befolkningen stemmer på de forbandede danske folkepartister. En halv time efter Socialdemokraterne har stillet et forslag, gør VK-regeringen det jo til deres. Det er jo ikke let at bekæmpe en regering, der er uden standpunkter - bortset fra udlændingepolitikken.«
- Men er det ikke bare perfekt? Så er vi jo alle sammen socialdemokrater.
»Jo, jo, men de  melder sig jo ikke ind i Socialdemokratiet. Og når det kommer til stykket, er de jo grundlæggende borgerlige. Se på deres skattereform, der gik igennem i foråret - den er jo socialt vind og skæv. Deres krisepolitik duer ikke. Den er alt for liberalistisk. De er bange for en mere grundlæggende regulering af markedsøkonomien.  Her vil jeg godt rose Henrik Sass' glimrende forslag til en bankpakke 3, men medierne har endnu en gang ikke gidet interessere sig. Deres miljøpolitik er jo ikke til at holde ud. De brugte de første mange år på at smadre Aukens fornemme miljøpolitik, og nu skal vi så se dem være grønnere end Greenpeace. Det er fandeme drøjt at se på. Hvad er det for nogle utroværdige modstandere, vi har?«

