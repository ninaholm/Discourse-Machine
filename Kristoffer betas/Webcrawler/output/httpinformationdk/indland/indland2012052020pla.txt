2020-planens grønne omstilling er varm luft
Der er ingen konkrete nye tiltag til sikring af den grønne økonomi, som bl.a. Villy Søvndal lover. Til gengæld taler regerings plan om vækst 368 gange og BNP 110 gange
Der er ikke mangle linjer i regeringens 2020-plan, som konkret anviser, hvordan målsætningen om at skabe grøn vækst skal realiseres.

»Vi skal investere i en grøn omstilling af dansk økonomi.«Sagde SF’s formand og udenrigsminister Villy Søvndal, da regeringens top i går på et pressemøde præsenterede sin nye 2020-plan.Søvndal er helt på linje med Verdensbanken, som i dag offentliggør rapporten Inclusive green growth: The Pathway to sustainable development. Heri siger Verdensbanken, at med et fornyet fokus på vækst – som det nu er tilfældet i EU såvel som Danmark – er det afgørende, at »landene ændrer deres tilgang til vækststrategier« for at gøre væksten grøn.»En grønnere vækst er nødvendig, effektiv og den betaler sig,« pointerer banken.Regeringens 2020-plan, Danmark i arbejde, er imidlertid renset for konkrete nye forslag eller tiltag, der kan bane vej for en grøn omstilling af den danske økonomi.Ikke ét af de steder, hvor planen opremser de ’grundlæggende udfordringer’ eller ’regeringens hovedinitiativer’ nævnes det grønne. Og mens ordet ’vækst’ optræder 368 gange i planen, findes udtryk som ’bæredygtighed’ og ’økologi’ slet ikke i den 128 sider store rapport. ’Miljø’ nævnes blot to gange i opremsninger.Den allerede indgåede energiaftale omtales flere gange som led i en grøn omstilling, men derudover er der ingen nye, konkrete tiltag. Bortset fra energiaftale-passagerne anvendes udtrykket ’grøn omstilling’ kun seks gange og det i form af næsten ordret gentagelse af de samme budskaber og opremsninger.Mest konkret er passagen:»Når der er skaffet råderum til den prioriterede forøgelse af den offentlige forbrugsramme og til finansieringen af de skærpede uddannelsesmålsætninger, lægger regeringen op til at prioritere yderligere seks mia. kr. til initiativer, som skal styrke vækst og beskæftigelse, herunder til at sikre tilstrækkelig kapacitet i uddannelsessektoren, forbedre den offentlige velfærd og bidrage til grøn omstilling.«Dertil nævnes, at regeringen vil fremlægge en strategi for offentlige indkøb, der skal »bidrage til, at den offentlige efterspørgsel i højere grad anvendes til at fremme innovation og understøtte blandt andet velfærdsteknologi og grøn omstilling.«Endelig siges det, at »der planlægges (...) vækstteam vedrørende energi og klima, fødevarer samt oplevelsesøkonomi og turisme.«Grønt BNP?Verdensbankens rapport understreger, at »grøn vækst også forudsætter bedre indikatorer til bedømmelse af udviklingen« end det traditionelle BNP, der »kun måler kortsigtet økonomisk vækst«.Danmark i arbejde omtaler BNP 110 gange, men ikke én gang et ’grønt BNP’ eller andre alternative indikatorer for udviklingen.Regeringens 2020-plan imponerer ikke fagfolk i miljø- og energisektoren.»Det grønne står ikke stærkt nok,« siger Christian Ege, sekretariatsleder i Det Økologiske Råd, mens Lars Aagaard, administrerende direktør i energiselskabernes interesseorganisation Dansk Energi, efterlyser to-tre konkrete udspil fra regeringen til fremme af en grøn omstilling.»Vi er glade for, at regeringen har en 2020-plan med vækst og beskæftigelse som central målsætning, og vi er glade for den allerede indgåede energiaftale. Men energiaftalen er kun ét kapitel i den grønne omstilling. Regeringen er f.eks. nødt til at tage fat på en seriøs energiafgiftsreform, som understøtter den grønne omstilling,« siger Aagaard.Dertil savner han en markant grøn transportpolitik, der kan sikre, at Danmark ikke bliver agterudsejlet, når det gælder introduktionen af elbiler.»Og så savner jeg et mål for, hvor mange penge, der skal bruges på forskning og udvikling i den grønne omstilling. Det havde vi i den gamle energiaftale, men det har vi ikke mere, og det gør mig nervøs. Øger vi ikke indsatsen, bliver det udlandet, der løber med de nye job,« mener Lars Aagaard.Det Økologiske Råd hæfter sig bl.a. ved, at Villy Søvndal ved Danmarks overtagelse af EU-formandsskabet understregede, at regeringen ville arbejde for nye måder at måle vækst på, som inddrager miljøbelastning og sociale faktorer.»Hvis de virkelig har gjort det, er det ikke noget, de har skiltet med i formandskabet,« siger energi- og klimamedarbejder Martin Bøndergaard fra rådet. Med i 2020-planen er et grønnere BNP altså heller ikke.Også WWF, Greenpeace og den grønne tænketank CONCITO er skuffede over, at regeringstoppens tale om grøn omstilling af økonomien ikke afspejles konkret i 2020-planen.
