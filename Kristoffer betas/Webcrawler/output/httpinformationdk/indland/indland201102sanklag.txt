S anklager regeringen for at sylte veteraner
Regeringens veteranpolitik har været 'skåltaler og tomme ord', lyder det fra Socialdemokraterne, der opfordrer forsvarsministeren til at sætte skub i indsatsen
Morten Pedersen er 15 procent invalid med posttraumatisk stresssyndom. Alligevel har Roskilde Jobcenter netop taget sygedagpengene fra Afghanistan-veteranen med besked om, at han er rask nok til at tage almindeligt arbejde.

Regeringens veteranpolitik er ikke meget værd i praksis, mener Socialdemokraternes forsvarsordfører, John Dyrby Poulsen.»Jeg har intet hørt, siden de slog deres veteranpolitik stort op. Indtil videre har det bare været skåltaler og tomme ord, men vi venter stadig,« siger han.Kritikken kommer på baggrund af Informations afsløringer i går af, at veteranindsatsen halter i flere kommuner, selv om regeringen i længere tid har bebudet mere skånsomme forhold for hjemvendte soldater. I oktober sidste år præsenterede regeringen sin veteranpolitik, som blandt andet skulle opruste kommunerne på vidensfronten.»Men der mangler fortsat viden i kommunerne, og det er desværre en historie, jeg har hørt flere gange i kommunerne,« siger John Dyrby Poulsen, der især er rystet af sagen om Afghanistan-veteranen Morten Pedersen, som Information beskrev i går. Morten Pedersen har netop fået frataget sine sygedagpenge via Jobcentret i Roskilde Kommune, selv om han er diagnosticeret med invaliderende krigstraumer.»Det er fuldstændig grotesk,« mener Dyrby Poulsen, der undrer sig over, at kommunerne endnu ikke er blevet opkvalificerede til at kunne håndtere veteransagerne.For langsomt?I oktober skortede det nemlig ikke på ambitioner fra regeringens side, da debatten om veteranpolitik var på sit højeste.»Men det tog meget lang tid for regeringen at få lavet en veteranpolitik, og nu er de åbenbart også meget lang tid om at iværksætte indsatsen. Uanset, hvad det så skyldes, vil jeg på det kraftigste opfordre regeringen til at komme ud af starthullerne, så ikke denne slags sager opstår igen,« siger Dyrby Poulsen.Forsvarsminister Gitte Lillelund Bech (V) er uforstående over for Socialdemokraternes kritik.»Vi gør allerede i dag meget, og veteranerne er for eksempel blevet omfattet af den centrale specialrådgivning hos VISO. Her kan de kommunale sagsbehandlere hente viden.«- I brugte lang tid på at vedtage en strategi og nu også lang tid på at implementere den. Går det for langsomt?»Nej, for vi har været enige i forligskredsen om, at det vigtigste er at få det implementeret ordentligt, så vi ikke får halve løsninger. Jeg synes både det er rimeligt og tilfredsstillende, selv om det tager tid at få det ud over stepperne.«- Du er tilfreds, men hvordan har du det så med at læse om sagen i Information, hvor en kommune fratager sygedagpenge fra en Afghanistan-veteran med traumer?»Det vidner om, at der er problematikker, hvor kommunerne ikke er gode nok. Vi vil gerne hjælpe kommunerne, men det kræver, at sagsbehandlerne er opmærksomme på, at de skal søge rådgivning,« siger Gitte Lillelund Bech og forsikrer, at et samlet center med ekspertise i håndtering af veteraner vil være færdigetableret i løbet af 2012.
