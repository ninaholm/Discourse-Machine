Klima-ofrenes krav: Stop inden 1,5 graders opvarmning
80 ø-stater og fattige lande med en samlet befolkning på 8-900 mio. mennesker stiller skærpede krav til de store lande før dagens store FN-møde om klimaet. Overalt vokser presset på beslutningstagerne


 »De globale temperaturstigninger skal holdes mest muligt under 1,5 grader for at begrænse de forventet ødelæggende virkninger af klimaændringerne på verdens mest udsatte lande.«
Sådan hedder det i en pressemeddelelse udsendt af AOSIS, sammenslutningen af ca. 40 lavtliggende ø-stater og kystnationer, der i går holdt sit eget klimatopmøde i New York.
Kravet fra AOSIS får tilslutning fra gruppen af mindst udviklede lande, LDC-landene, og det er dermed omkring 80 af verdens 193 nationer, der nu sætter de store nationer og CO2-udledere under pres op til FN's møde i dag for alverdens stats- og regeringschefer og op til selve klimatopmødet i København, der begynder den 7. december.
De store udleder-nationer - inklusive USA, Kina og Indien - enedes på et møde i Major Economies Forum i juli om at sætte to graders global opvarmning som den 'smertetærskel', verden skal holde sig under via en ny global klimaaftale. Men med dagens viden og med de allerede indtrådte klimaændringer vil selv to grader være en opvarmning, der mere eller mindre prisgiver de mest sårbare lande.
»Stærkt negative påvirkninger opleves allerede af ø-stater som resultat af den hidtidige opvarmning på 0,8 grader - herunder kysterosion, oversvømmelser, blegning af koralrev samt hyppigere og mere intense, ekstreme vejrfænomener. FN's flygtningemyndighed har allerede udsendt advarsler om, at de lavest liggende ø-stater 'med stor sandsynlighed bliver totalt ubeboelige' som konsekvens af klimaændringer,« lyder det fra AOSIS.
»For nationer som Maldiverne, Kiribati og nogle af Bahamas-øerne truer risikoen for stigende verdenshave deres fysiske eksistens, idet de meget let oversvømmes ved havstigninger over én meter, stigninger der kan nås i år 2100, hvis der ikke øjeblikkeligt handles markant for at bremse og på sigt stabilisere koncentrationen af drivhusgasser i atmosfæren et godt stykke under 350 ppm (parts per million, CO2-molekyler pr. mio. luftmolekyler, red.).«
Dette forudsætter ifølge AOSIS, at de rige lande reducerer deres CO2-udledninger med »mindst 45 pct. i 2020 i forhold til 1990-niveauet.«
Tilsvarende risikerer en række af LDC-landene i bl.a. Afrika at få deres udviklingsmuligheder ødelagt af enten vedvarende tørke eller tilbagevendende oversvømmelser. Tilsammen taler AOSIS- og LDC-landene på vegne af 8-900 mio. mennesker.
Eftersom FN i København skal træffe beslutning om en global klimaaftale ved konsensus, kan AOSIS-LDC-gruppen - eller blot nogle af gruppens lande - i princippet forhindre vedtagelsen af en aftale, der er for svag til at yde de udsatte landes befolkninger klimabeskyttelse. I praksis er landene så små og svage, at de frem for at vælte en dårlig aftale i København måske vil tage til takke med, hvad de kan få.
Presset vokser
Ikke desto mindre ventes det, at statsledere fra en række af de pågældende lande vil bruge stærke ord, når de i dag deltager i generalsekretær Ban Ki-moons møde for over 100 landes politiske ledere i FN-hovedkvarteret i New York. Både USA's præsident Barack Obama og Kinas Hu Jintao - samt Danmarks statsminister Lars Løkke Rasmussen - skal tale ved mødet, men der bliver primært tale om en række parallelle, delvist lukkede rundbordsdrøftelser, hvor de mange stats- og regeringschefer kan tale direkte og uforstyrret med hinanden.
Op til mødet har græsrødder i en lang række lande aktioneret for at presse politikerne til at komme ud af forhandlingsdødvandet og for at give opbakning til kravene fra AOSIS- og LDC-landene. Søndag formede flere tusind aktivister i New Yorks Central Park en 'menneskefigur', som i form af et timeglas signalerede til politikerne, at tiden for handling er ved at rinde ud. Og i går fulgtes op med over 1.800 'wake-up' aktioner i 114 lande, hvor deltagerne kl. 18.12 lokal tid afspillede alarmlyde fra deres mobiltelefoner og foretog rigtige opkald til deres politiske ledere for at vække dem til klimadåd. På Københavns Rådhusplads dannede aktivister f.eks. et stort grønt ur med røde visere.
»Tidspunktet symboliserer, at den 18.12. - dagen for den planlagte afslutning på klimatopmødet i København - løber tiden definitivt ud for verdens ledere til at vise lederskab og indgå en fair klimaaftale, som alle verdens lande vil skrive under på,« sagde Nils Brøgger Jakobsen, kampagnekoordinator hos Mellemfolkeligt Samvirke.
Alt i alt er presset massivt på de store udleder-landes ledere fra både de særligt udsatte nationer, fra regeringscheferne i lande som Storbritannien og Danmark, fra FN's generalsekretær, fra græsrødder verden over og fra f.eks. en sammenslutning af 180 af verdens største investerings- og pensionsselskaber, der netop har udsendt en fælles appel til stats- og regeringscheferne om at vedtage en stærk klimaaftale med bindende CO2-mål.
Barriererne
Trods det er det uvist, hvor langt man kan komme.
Vi er »faretruende tæt på at gå i baglås,« sagdeformanden for EU-Kommissionen Manuel Barroso i går i en kontant appel til både i- og u-lande.
»Europas budskab til u-landene er, at hvis I er seriøse omkring udfordringen med at reducere udledningerne, så er vi klar til at hjælpe. Vores budskab til i-landene er, at vi er nødt til at foretage troværdige finansielle forpligtelser i forhold til u-landene. Ligningen er simpel: Ingen penge, ingen aftale. Men ingen handling, ingen penge.«
Onsdag og torsdag mødes de store lande i G20-klubben i Pittsburg for bl.a. at tale klima og finansiering af u-landenes klimaindsats. Men forhåndsmeldingerne er, at G20 vil bruge flest kræfter på den økonomiske krise, og at man ikke skal forvente konkrete udspil eller løfter fra de rige lande om klimapenge til u-landene.
På den anden side står store u-lande som Kina, Indien og Sydkorea, som alle er ved at forberede ambitiøse nationale programmer for CO2-reduktioner, men samtidig kategorisk afviser at påtage sig bindende reduktionsforpligtelser i en global klimaaftale.
En sådan forpligtelse synes at være et ultimativt krav fra USA, formentlig også fra EU, om end den britiske klima- og energiminister Ed Miliband udtrykker forståelse for u-landenes situation.
»Vi beder (Kina og Indien) om at gøre noget, som vi ikke gjorde. Vi siger til dem: 'I er nødt til at vokse på en klimavenlig måde. Vi har vokset på en ikke-klimavenlig måde de seneste 150-200 år,« sagde Miliband lørdag til netmediet The Hill.
Chefen for FN's klimasekretariat Yvo de Boer sender et lignende signal:
»Helt ærligt, bliv nu realistiske. Vi ved, at hovedparten af drivhusgasserne i atmosfæren er der på grund af i-lande, og derfor må i-lande tage ansvar og handle først. Kina sætter allerede mål. De sætter mål for energieffektivitet i industrien, for vedvarende energi, for bygningers effektivitet, for bæredygtige byer,« sagde de Boer til Reuters. Og fulgte i går op i et AP-interview:
»Kina og Indien har annonceret meget ambitiøse nationale klimaplaner. I Kinas tilfælde så ambitiøse, at det kan blive en frontløber i kampen om at bremse klimaændringerne. Det store spørgsmålstegn er USA.«
Det ventes, at Kinas Hu Jintao i dag i FN-bygningen præsenterer den ambitiøse kinesiske klimaplan - uden at forpligte sig internationalt til bestemte mål.
Over alle samtaler i USA i disse dage hviler bekymringen for, at den amerikanske kongres ikke når at vedtage den klima- og energilov, der kan sætte Barack Obama i stand til at vise lederskab og påtage sig forpligtelser på topmødet i København.
»Jeg er virkelig bekymret for et scenarie, hvor præsident Obama kommer til København og siger: 'Yes, we can - men jeg er ikke klar',« siger Yvo de Boer.
Ingen kan overskue, om Kongressen kommer i mål i tide. Seneste melding er, at formanden for Senatets miljøkomité, demokraten Barbara Boxer, i næste uge vil fremlægge et lovforslag og indlede udvalgshøringer.


