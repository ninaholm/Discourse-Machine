Private uddannelser sniger sig uden om dansk kvalitetskontrol
Udbydere af private uddannelser kan købe sig til godkendelse i andre lande og slippe for at leve op til danske krav om kvalitet. En gråzone, der udspringer af internationale krav om fælles standarder


 Den konservativt kristne privatuddannelse Menighedsfakultetet kan ikke godkendes som en bacheloruddannelse i Danmark, fordi den ikke er fri, uafhængig og forskningsbaseret.
Men i Storbritannien er der andre krav til uddannelser. Derfor tog Menighedsfakultetet til Wales og købte en internationalt anerkendt godkendelse - en såkaldt akkreditering. På University of Wales fik uddannelsen et britisk kvalitetsstempel, selv om den ligger i Danmark og ikke lever op til danske standarder. Og således kan Menighedsfakultetet i dag tilbyde kristne studerende en britisk bacheloruddannelse i Danmark, og det har haft et rekordstort optag på uddannelsen, som giver adgang til en kandidatuddannelse på Aarhus Universitet.
Menighedsfakultetet er ikke de eneste, der har gjort brug af smuthullet i reglerne. Også den kristne uddannelse Dansk Bibel Institut i København har fået godkendt deres forløb af University of Wales.
Ifølge Danske Studerendes Fællesråd er der tale om et hul i lovgivningen:
»Det er jo dybt problematisk, at man ikke har lukket for det smuthul, så vi står i en situation, hvor en institution kan udbyde uddannelser i Danmark, der slet ikke lever op til danske krav om kvalitet,« siger næstformand Nils Wiese, der mener, der er tale om et principielt problem: »Det er en stor gråzone, når man lige pludselig kan købe sig til en statslig godkendelse af en uddannelse.«
International gråzone
På Aarhus Universitet føler de sig alligevel forpligtede til at anerkende de kristne bacheloruddannelser, selv om de ligger langt fra den statsautoriserede teologiuddannelse. Universitetet ser det som en konsekvens af Bologna-processen, der et samarbejde mellem europæiske lande. Samarbejdet har blandt har andet til formål at gøre Europa til et attraktivt uddannelsesmarked, hvor studerende kan få anerkendt og sammenlignet deres uddannelser på tværs af landegrænser - på baggrund af akkrediteringer, som der er udarbejdet fælles retningslinjer for.
Men sagen her viser, at der kan være stor forskel på, hvad der skal til for at opnå en godkendelse i Wales, i forhold til at opnå den i Danmark, mener politikere. Derfor beder Socialdemokraterne og SF videnskabsministeren om at gå ind i sagen og undersøge, hvad der kan stilles op med smuthullet.
»Det opstår en række dilemmaer, når vi på den ene side gerne vil have et system, hvor studerende kan bruge deres uddannelser på tværs af grænser og på den anden side skal sikre kvaliteten,«siger Kirsten Brosbøll (S).


