Jurister: PET-tilsyn må ikke svigte udlændinge
Udvalget bag forslag om et uafhængigt tilsyn med PET er gået uden om tjenestens rolle, når den afviser statsborgerskab – uden at give begrundelse. Men særligt her er der behov, siger eksperter


 Wamberg Pedersen-udvalget, som i sidste uge fremlagde forslag om et uafhængigt tilsyn med Politiets Efterretningstjenestes registreringer af borgere i Danmark, har ikke taget stilling til, om tilsynet også skal kontrollere PET’s rolle i sager om statsborgerskab. For selv om PET på netop dette område har tæt på ubetingede beføjelser, var sager om statsborgerskab ikke en del af kommissoriet for udvalget.
For personer som somalieren Ibrahim Ahmed, afghaneren Khalil og Ramzi Hudroj fra Libanon kan det få store konsekvenser. De har nemlig alle fået afslag på dansk statsborgerslab med den særlige standardskrivelse, som bruges, når PET har været inde i sagen.
Seniorforsker ved Institut for Menneskerettigheder Eva Ersbøll er blandt de jurister, der har kritiseret reglerne, der fastlægger PET’s rolle i sager om statsborgerskab, og hun mener, det foreslåede tilsyn også her bør kunne udøve en form for kontrol.
Som praksis er nu, afskærer Folketingets Indfødsretsudvalg pr. automatik ansøgere fra statsborgerskab, hvis PET vurderer, at de kan være til fare for landets sikkerhed. Men i modsætning til forholdene i flere andre lande er der ingen uafhængig ankeinstans, som ansøgerne efterfølgende kan gå til, og det er ifølge Eva Ersbøll et »klart retssikkerhedsproblem«.
»Hvis der kommer et uafhængigt tilsyn med PET, mener jeg derfor, det må være oplagt, at tilsynet knyttes til reglerne om indfødsret,« siger Eva Ersbøll, som understreger, at hun endnu ikke har haft mulighed for at nærlæse Wamberg Pedersen-udvalgets 625 siders lange betænkning og derfor ikke ønsker at gå i detaljer med, hvordan en sådan ordning kan udformes.
'Fremragende ide'
Også chefjurist i den borgerlig-liberale tænketank Jacob Mchangama er kritisk over for PET's rolle i sager om statsborgerskab.
»Det er naturligt, at et tilsyn kan udøve kontrol i den slags sager,« siger han.
»Det er klart et felt, som tilsynet bør kaste sig over. Retsgrundlaget for PET’s vurderinger i denne slags sager bør være betryggende, og tilsynet bør kunne tilse, at det ikke er på skrømt, når PET foretager en vurdering af, at personer kan risikere at være til fare for rigets sikkerhed.«
Tidligere operativ chef i PET, Hans Jørgen Bonnichsen, er enig med juristerne.
»Det er en fremragende ide, som vil være god både for PET, for politikerne og for forvaltningsmyndighederne. En sådan opgave kan sagtens ligge i PET-tilsynet, og man kan sørge for, at der i tilsynet også er repræsenteret menneskerettighedssynspunkter,« siger han og tilføjer: »Jeg mener ikke, at en PET-vurdering alene må bestemme et menneskes fremtid. Jeg havde håbet på, at Wendler Pedersen-udvalget havde givet et sådant indspark, men det fremgår ikke af deres kommissorium. Derfor må det være et politisk indspark.«
Detaljerne vedrørende PET’s indgriben i sager om statsborgerskab er hemmeligholdt, men det står klart, at Justitsministeriet ved de halvårlige lovforslag om statsborgerskab til udlændinge sender tjenesten en liste med navne over de personer, der er sat på lovforslaget. PET krydstjekker navnene med deres egne registre og giver besked til Justitsministeriet, når nogle af udlændingene ifølge tjenesten »kan være til fare for landets sikkerhed«.
Kun dømte afvises
Medmindre der er tale om personer omfattet af FN-konventionen om statsløshed, der kun kan afskæres fra statsborgerskab, hvis de er dømt for forbrydelser mod statens sikkerhed, indstiller justitsministeren efterfølgende til Folketingets Indfødsretsudvalg, at de pågældende personer fjernes fra lovforslaget.
Og det er vel at mærke fast praksis, at flertallet i udvalget retter sig efter indstillingen fra ministeren, selv om det ikke får kendskab til PET’s oplysninger.
Information har efter anmodning fra Khalil valgt at slette hans efternavn i denne version af artiklen.

