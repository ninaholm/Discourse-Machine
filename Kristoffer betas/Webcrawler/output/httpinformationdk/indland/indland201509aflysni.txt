Aflysning af børneudspil møder kritik
Det er skadeligt for børnefamilierne og hele arbejdsmarkedet i det lange løb, at finansministeren nu vil skrotte den tidligere regerings børneudspil, mener kritikere


 Op til dagens præsentation af regeringens finanslovsforslag har finansminister Claus Hjort Frederiksen (V) fortalt Berlingske, at han vil »aflyse« SR-regeringens børneudspil fra foråret. 2,5 milliarder kroner skal dermed prioriteres andetsteds end børneområdet.
»Det kunne lige ligne dem,« siger Helle Rosdahl Lund. Hun er gennem sit virke som formand i organisationen Center for Balance mellem Arbejdsliv og Familieliv blevet vant til en nedprioriteret familiepolitik, uanset hvilke partier der sidder i regering. Mandagens melding fra finansministeren ligger fint i tråd med, hvad politikernes prioriterer på området generelt, mener Helle Rosdahl Lund.
SR-regeringen lancerede i foråret et børneudspil, der skulle sikre bedre institutioner med flere pædagoger. Det er det udspil, der nu aflyses.
Årsagen er, at Claus Hjort Frederiksen i forbindelse med det såkaldte kasseeftersyn for nylig bekendtgjorde, at der er behov for besparelser på næste års finanslov.
Hidtil har bl.a. udviklingsbistanden, forskningsmidlerne og afgiftsfritagelse af elbiler skullet beskæres, men nu lægger finansministeren altså op til, at også børnefamilier må holde for.
Et skridt i den forkerte retning
Thomas P. Boje er professor ved Institut for Samfund og Globalisering på Roskilde Universitet. Han har tidligere kaldt den forrige regerings børneudspil for »et lille skridt« i den rigtige retning.
»Det her er jo så et skridt i den forkerte retning, og der er jo ingen tvivl om konsekvenserne heraf,« siger Thomas P. Boje.
Konsekvenserne er ifølge professoren som følger: 1. Stressede forældre, der modvilligt efterlader deres børn i underbemandede og dårligt vedligeholdte institutioner. 2. Risikoen for sygdom hos pædagoger, forældre og børn er større. 3. Fødselsraten vil fortsat ikke stige – bl.a. som resultat af ovennævnte.
»Når institutionerne mere opbevarer end stimulerer børnene, vil forældrene være modvillige til at aflevere dem. Det har betydning for forældrenes deltagelse på arbejdsmarkedet,« siger Thomas P. Boje, der altså også frygter, at aflysningen af børneudspillet i det lange løb kan skade en i forvejen skrantende fødselsrate.
– Kan politik virkelig have så stor indflydelse på om en familie får børn?
»Nej, sådan skal man ikke se på det. Men hvis det er, at man har fået ét barn, og der har været masser af komplikationer med pasning, orlov osv., så får man typisk ikke nummer to. Hvorimod børn, der er blevet passet af to ustressede forældre, får flere søskende. Det viser undersøgelserne meget tydeligt.«
Et medgørligt arbejdsmarked
Helle Rosdahl Lund ønsker et arbejdsmarked, der er lettere at tilpasse sig for forældre, hvis beskæftigelse og arbejdstid er uforudsigelig. Selv hvis mor og far er politibetjent og sygeplejerske med vagtskema, kan det være svært at få arbejde-pasnings-ligningen til at gå op, siger hun.
»Man skal som børnefamilie have flere muligheder for at arbejde mere fleksibelt. Der mangler politik og generel oplysning til virksomheder og ansatte om, hvordan de skal få bedre balance og mere fleksibilitet.«
Helle Rosdahl Lund ser sig ikke tilfreds, før en familieminister har samme prioritet og anerkendelse som en beskæftigelsesminister. For det er to sider af samme sag, mener hun.
Skadeligt på lang sigt
Selv om aflysningen af børneudspillet i første omgang skaber luft i budgettet, mener Thomas P. Boje, at finansministerens planlagte besparelser på lang sigt vil skade det overordnede budget for Danmark.
»Arbejdsmarkedsparterne og regeringens hedeste ønske er at få flere i beskæftigelse og få folk til at arbejde så meget så muligt. Men sådan et forslag her modarbejder alt det. Nogle forældre – primært kvinder – vil nødtvungent vælge deltid,« siger Thomas P. Boje, der mener, at man skal blive bedre til at helhedstænke arbejdsmarkedspolitik til også at inkludere familiepolitik.
»Besparelser på børneområdet for at få budgettet til at hænge sammen på kort sigt er snæver kassetænkning uden tanke for konsekvenserne på længere sigt,« siger han.
Finansministeren har ikke ønsket at udtale sig.

