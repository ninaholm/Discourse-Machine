Thor Möger: Jeg er færdig som minister
Thor Möger Pedersen skal ikke længere være minister. Det skriver han på sin Facebookprofil


 På sin Facebookprofil har tidligere skatteminister, Thor Möger Pedersen, netop skrevet, at han ikke længere skal være en del af regeringen. Beslutningen er truffet af SF's nye formand, Annette Vilhelmsen
Möger Pedersen skriver bla.:
Jeg er her til eftermiddag blevet ringet op af SF’s nye formand Annette Vilhelmsen. Hun har fortalt mig, at jeg ikke længere skal være skatteminister.

Siden valget af Annette Vilhelmsen i weekenden som formand for SF har det svirret med rygter omkring Thor Mögers afgang som minister. Det forventes, at det nye ministerhold, hvor der også bliver præsenteret en afløser for Ole Sohn, bliver offentliggjort i morgen, tirsdag.
Möger selv skriver endvidere, at han er ked af beslutningen, men at han har fuld forståelse for Vilhelmsens beslutning om at fyre ham:
»Det er jeg selvfølgelig ærgerlig over. Jeg er glad for og stolt over at have været med til at lede Danmark, og ville gerne være fortsat – men har samtidig fuld respekt for, at Annette som ny formand sætter sit eget hold. Og jeg har fortsat tænkt mig at bakke fuldstændig op om den nye ledelse.«
Regeringen bedre end sit rygte
Den afgående minister mener, at regeringen har været langt bedre end sit rygte.
»Vi har nået meget på et år - og jeg er stolt af det hele. Jeg mener, det er god venstreorienteret politik, at det bedre skal kunne betale sig at arbejde, « skriver han.
Han kalder det god venstreorienteret politik, at bankerne, de mest velstillede og de multinationale selskaber, fremover skal bidrage mere.
»Og så er jeg stolt over at have været med til at prioritere uddannelse og sundhed, selv om det har krævet besparelser andre steder«, skriver den afgående minister, som dog indrømmer én enkelt fejl.
»Jeg vedkender mig, at vi også har begået fejl - nemlig beslutningen om at indføre en udvidet sukkerafgift. Jeg håber, regeringen får held til at afskaffe den og fedtafgiften fra VKO-tiden.«
Holger K. forventes at overtage pladsen
Det nye ministerhold kommer højst sandsynligt til at inkludere tidligere formand Holger K. Nielsen, der har været med den nye formand til møde på Marienborg de sidste to dage.

