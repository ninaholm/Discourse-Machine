Prisen på CO2-kvoter i frit fald
CO2-kvoterne skulle hjælpe klimaet. Men finanskrisen får nu kvotepriserne til at rasle ned. Det betyder udskydelse af grøn energi og øget brug af kul. 'Meget grim situation,' siger analytiker


 Det skulle være blevet dyrere og dyrere, men i stedet bliver det billigere og billigere for EU's elselskaber og industrivirksomheder at belaste klimaet med udledninger af drivhusgassen CO2. Det europæiske marked for handel med CO2-kvoter er netop nu i frit fald med kvotepriser, der stik mod forventningen er mere end halveret siden sommer. I går noteredes på den europæiske kvotebørs et hidtidigt lavpunkt på 12,50 euro for retten til at udlede ét ton CO2 - i sommer toppede prisen på 30 euro.
Alt andet lige betyder prisfaldet mere CO2-forurening og færre investeringer i vedvarende energi og energibesparelser.
'Carbon crunch' - CO2-klemme - er det udtryk, en af markedets ledende analytikere, forskningschef ved Deutsche Bank, Mark C. Lewis, bruger om den uventede situation.
"Jeg tror desværre, kvotepriserne vil falde endnu mere, måske til under 10 euro pr. ton. Man må regne med en meget grim situation i år og formentlig første halvdel af næste år," siger Lewis til Information.
Politisk besluttet
EU's kvotesystem er det politisk vedtagne redskab til at sikre, at de europæiske elselskaber og tunge industrier skærer ned på deres CO2-udledninger, så EU's mål om en reduktion på 20 procent i 2020 bliver nået. 
Ved hjælp af en stigende pris på CO2 skal virksomhederne stimuleres til at investere i energibesparelser og klimavenlige energiformer som vind, biomasse og sol. Det er den økonomiske recession, der får erhvervslivets produktion og dermed energiforbrug til at falde, og dermed falder også CO2-udledningerne. Det mindsker efterspørgslen på CO2-kvoter, og derfor falder prisen.
"Samtidig ser vi, at virksomheder, der er klemt af kreditkrisen, sælger ud af deres tildelte kvoter for simpelthen at få penge i hånden. Det er en lettere måde at skaffe kapital på end ved at gå til banken. Men det får kvoteprisen til at synke yderligere," siger Mark C. Lewis.
- Er det ikke ligegyldigt, at kvoteprisen falder, hvis den nedsatte økonomiske vækst i sig selv får CO2-udledningerne til at falde?
"Nej, for vi får samtidig en dramatisk reduktion i investeringerne på dette område. Mange nye projekter med vedvarende energi vil blive standset. Også projekter med nye gasfyrede anlæg, der er meget mere effektive end kul, vil blive sat i stå. Vi vil se, energiselskaberne køre deres gamle, klimabelastende kraftværker længere, end de ellers ville have gjort," mener Deutsche Banks analytiker.
Mindre reduktion
I det lys vurderer banken nu, at de vedvarende energikilder i 2020 vil have reduceret EU's CO2-udledninger med 64 millioner ton mindre, end man skønnede sidste forår. 
"Vore nye vurderinger peger på, at EU i 2020 kun vil nå 45 procent af sit mål for vedvarende energi i elsektoren," oplyser Mark C. Lewis.
EU's kvotesystem løber i to faser - fra 2008-12 og fra 2013-20, og der er for begge perioder besluttet et udledningsloft, der definerer mængden af kvoter. Filosofien er, at kvoteloftet skal sættes markant lavere end de forventede udledninger og dermed sikre en høj pris for retten til at udlede. Mark Lewis mener dog, at recessionen gør, at der i 2012 vil være flere kvoter og et højere kvoteloft end de faktiske udledninger. 
Den situation opstod også i EU-systemets første fase fra 2005-07 og førte til en kvotepris på nul og CO2-markedets reelle kollaps. Under den gældende ordning kan overskydende kvoter fra fase to imidlertid overføres til fase tre - derfor venter Lewis ikke nogen gentagelse af markedssammenbruddet.
- EU's besluttede kvoteloft for 2020 står jo fast. Betyder det, at CO2-prisen bare vil stige så meget desto mere senere, og at CO2-resultatet i sidste ende bliver det samme?
"Nej, vi vil tabe på det, der sker. Det kan godt være, prissignalet bliver rigtigt sidst i perioden, men i mellemtiden vil vi gå glip af en stribe projekter med vedvarende energi."
Hård kritik
I sin seneste analyse er Deutsche Bank hård i sin bedømmelse af kvotesystemet.
"Som vi vedvarende har sagt, er CO2-handelssystemet i sin nuværende form langt fra at være et effektivt marked, ikke mindst på grund af den udbredte tildeling af gratis kvoter, som efter vor opfattelse forvrider markedets adfærd stærkt," hedder det.
Ifølge Lewis oplever man nu den skadelige virkning af EU's gratis tildeling af kvoter til virksomheder og elselskaber.
"Det betyder, at man har foræret virksomhederne et værdipapir. Det er nærliggende og risikofrit for virksomheder, der er klemt af krisen, at sælge disse værdipapirer. Hvis virksomhederne fra starten havde betalt for at få kvoterne, ville de være meget mere forsigtige med at skille sig af med dem."
For kvotesystemets tredje fase vedtog EU i december, at kvoterne fra 2013 i højere grad skal betales af virksomhederne. I sidste ende blev betalingsprincippet dog udvandet, så industrivirksomheder først i 2027 når op på at skulle betale for alle kvoter.
"Systemet vil med den gradvise betaling blive mere effektivt i tredje fase, men stadig ikke optimalt," siger Mark Lewis.

