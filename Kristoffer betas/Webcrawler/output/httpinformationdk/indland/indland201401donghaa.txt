DONG håber på en hurtig afklaring
Det kan gøre ratingbureauerne nervøse, hvis ikke kapitaludvidelsen falder hurtigt på plads, siger DONG Energy, der ellers ikke vil spekulere i, hvad det vil betyde, hvis salget til Goldman Sachs, ATP og PFA udskydes i et par uger
DONG Energy håber på at salget af DONG-aktier til Goldman Sachs falder hurtigt på plads, eller frygter DONG, at det vil skabe uro omkring selskabet

Selvom aftalen med Goldman Sachs, ATP og PFA først udløber til august, håber DONG Energy alligevel, at aftalen om en kapitaludvidelse i selskabet falder på plads snarest muligt.Det siger kommunikationschef i DONG Energy, Karsten Anker Petersen.Han vil ikke forholde sig til, hvor vigtigt det er for DONG, at salget falder endeligt på plads, når Folketingets finansudvalg skal behandle aftalen torsdag.»Den politiske diskussion har vi ikke nogen kommentarer til,« siger Karsten Anker Petersen. »Men når det er sagt, håber vi på en hurtig afklaring,« siger han.Han henviser dog til, at der er et »helt afgørende finansielt hensyn«, der gør, at aftalen gerne må falde på plads allerede torsdag. Det er hensynet til, hvordan de såkaldte ratingbureauer og markedet ser på kapitaludvidelsen.»Det er klart, at i en periode vil markedet og rating-bureauerne acceptere, at der pågår en proces,« siger Karsten Anker Petersen.Processen omkring en kapitaludvidelse har været i gang siden foråret 2013, og hvis beslutningen udskydes, »kan man frygte, at de vil begynde at kigge på ratingen,« siger han.Det internationale ratingbureau Standard &amp; Poor’s har allerede en negativ vurdering af udsigterne for DONG, og »vi har ikke brug for mere usikkerhed om vores virksomhed,« siger Karsten Anker Petersen.Han siger, at ratingbureauernes vurdering af DONG har »stor betydning«, fordi selskabet har en stor gæld, og den rente, der skal betales på gælden, afhænger af, hvor positivt ratingbureauerne vurderer DONG.»Hvis ratingen falder, så skal vi betale mere for at låne. Og da vi har en rentebærende gæld på cirka 30 mia. kr., har det ren og skær bundlinjebetydning for os, om ratingen bliver forværret eller ej.«– Vil det have nogen betydning, hvis man udskyder beslutningen i en uge eller to eller tre?»Det betragter jeg som en politisk diskussion, og den vil jeg ikke gå ind i. Jeg kan bare sige, at vi håber på en hurtig afklaring.«– Når man laver en aftale, der løber i ni måneder fra den er indgået den 29. november, må det vel også være ud fra en betragtning om, at så længe kan I godt vente med, at aftalen falder på plads?»Jeg vil ikke sætte en dato på og sige, at hvis det bliver inden den dato, så går det godt, og hvis det bliver efter den dato, så går det dårligt. Jeg kan bare sige, at jo hurtigere processen bliver afsluttet, jo hurtigere kan selskabet komme videre, jo hurtigere kan vi koncentrere os om de ting, der er væsentlige fremadrettet: Nemlig at eksekvere vores strategi, primært vores havvindmøllesatsning,« siger Karsten Anker Petersen.Information har forgæves forsøgt at få Standard &amp; Poor’s kommentar til, hvilken betydning det har for deres syn på DONG, hvis aftalen udskydes et par uger.’Står ved engagement’DONG’s frygt for at en udskydelse af salget skaber uro om selskabet, er den samme begrundelse, som finansminister Bjarne Corydon gav, da han den 21. januar skrev til finansudvalget, og anmodede dem om at afslutte behandlingen af salget senest torsdag.»Mere generelt vurderer Finansministeriet, at den manglende afklaring i forhold til kapitaludvidelsens gennemførelse er uhensigtsmæssig for DONG Energy. Den skaber således usikkerhed i forhold til selskabets samarbejdspartnere, ratingbureauer og blandt selskabets medarbejdere, hvilket over tid vil have negative konsekvenser for selskabet,« skriver finansministeren i brevet til finansudvalget.Mens ATP og PFA ikke vil kommentere, om det betyder noget for dem, hvor hurtigt aftalen falder på plads, skriver Goldman Sachs i en mail til Information, at de håber på, at »processen vil være afsluttet snarligt«.»ATP, PFA og vi har brugt en stor mængde tid og ressourcer på at komme med dette signifikante engagement, i alt 11 mia. kroner, sammen med den danske stat og de eksisterende minoritetsaktionærer, og vi står ved dette vigtige engagement,« skriver Goldman Sachs.Ø: Der er jo roI Enhedslisten undrer Frank Aaen sig over, hvordan DONG og Finansministeriet mener, at det skaber usikkerhed, hvis afgørelsen udskydes et par uger:»Der er ingen grund til nogen som helst usikkerhed om, at DONG får den kapitaludvidelse, der er brug for. Når investorerne står i kø for at putte penge i DONG, er der ikke nogen grund til, at ratingbureauerne skulle blive nervøse,« siger Frank Aaen.Han forklarer, at det principielt kræver et flertal i finansudvalget at udsætte behandlingen af aftalen på torsdag, medmindre der fortsat er ubesvarede spørgsmål til aftalen. Hvis bare et enkelt parti ikke føler, at de har fået alle svar på sine spørgsmål, så er det kutyme, at man udsætter afgørelsen, forklarer Frank Aaen.Han opfordrer dog finansministeren til under alle omstændigheder at udskyde salget indtil alt er fuldt belyst: »Jeg kan ikke få øje på et sagligt argument for ikke at gøre det,« siger Frank Aaen.Bjarne Corydon har ikke ønsket at stille op til interview.
