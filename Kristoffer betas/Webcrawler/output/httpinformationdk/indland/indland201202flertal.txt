Flertal af de radikales vælgere støtter en europæisk finansskat
En ny undersøgelse viser, at et flertal af de radikales vælgere går ind for en europæisk skat på finansielle transaktioner. Partiets finansordfører Marianne Jelved kalder det ’ærgerligt og trist’. Men minder om at efterlønsudfasningen også mødte modstand
’Jeg er ikke nervøs i den forstand. Efterlønsdebatten er jo et eksempel på, at man ikke altid skal følge den stemning, der er på et givent tidspunkt, fordi vælgernes holdning jo kan flytte sig,’ siger Radikale Venstres Marianne Jelved.


 Et flertal af de vælgere, der satte deres kryds ved Det Radikale Venstre ved sidste folketingsvalg bakker op om en skat på finansielle transaktioner i EU. Det viser en undersøgelse, som tænketanken Cevea har lavet. I undersøgelsen svarer små 60 procent af de adspurgte, der har stemt radikalt, at de enten er enige eller meget enige i, at EU bør indføre en finansiel skat på transaktioner. Men det får dog ikke toppen af partiet til at ændre holdning, fastslår partiets finansordfører Marianne Jelved.
»Det er selvfølgelig ærgerligt og trist, at det forholder sig sådan. Men vi må holde fast i grundloven, som siger, at vi som politikere er bundet af vores egen overbevisning og ikke af, hvad vælgerne synes, vi skal mene,« siger hun og peger på, at det før er lykkedes at flytte vælgernes holdninger.
»Det er ikke nødvendigvis vores mål i den sag, men det er set før, at vælgerne har skiftet holdning i en debat, når den har stået på i lidt længere tid. Det skete eksempelvis i efterlønsdebatten,« siger hun og tilføjer, at Radikales ønske om at afskaffe efterlønnen først blev mødt af en skarp kritik, som senere blev udskiftet med en forståelse blandt vælgerne.
»Nogle gange lykkes det jo at flytte vælgernes holdninger,« siger Marianne Jelved.
Forfejlet kampagne
Analysechef i Cevea, Jens Jonatan Steen, tvivler dog på, at det samme vil ske i debatten om finansskatten:
»Den radikale ledelse har i ugevis slået hårdt ned på de forslag, der er kommet, og benyttet en virkelig opskruet retorik. Men den her undersøgelse viser, at det ikke har fået folk til at skifte holdning, og det er et udtryk for, at den skræmmekampagne, som de radikale, de borgerlige meningsdannere og finanssektoren har kørt, tydeligvis er slået fejl,« siger han.
Jens Jonatan Steen er ikke tvivl om, at Radikales holdning til finansskatten på længere sigt vil komme til udtryk i en dalende vælgertilslutning.
»Indtil videre har de alene bundet deres skræmmekampagne op på nogle forvredne tal fra en rapport fra EU-Kommissionen, og det har fået folkestemningen til at vende sig imod dem. Der er ingen tvivl om, at de kommer til at betale en regning for det — både i forhold til deres eget bagland og vælgerne,« siger han.
Men den vurdering er Marianne Jelved ikke enig i:
»Jeg er ikke nervøs i den forstand. Efterlønsdebatten er jo et eksempel på, at man ikke altid skal følge den stemning, der er på et givent tidspunkt, fordi vælgernes holdning jo kan flytte sig,« siger hun.
Marianne Jelved mener derfor heller ikke, at partiet skal blive bedre til at lytte til sine vælgere fremover.
»Når man nu mener, at der er tale om en gal løsning, så er det meget at forlange, at man bare skal følge meningsmålingerne. Det er jo os, der har ansvaret for det, der bliver vedtaget i folketingssalen«.
Det var i går ikke muligt at få en kommentar fra indenrigs- og økonomiminister Margrethe Vestager eller partiets skatteordfører Nadeem Farooq.

