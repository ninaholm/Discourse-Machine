'Vi må genopfinde medborgerskabet'
Hvis politikerne tør give slip på regler og vanetænkning, så er der masser af kræfter at hente blandt helt almindelige danskere til at løfte velfærdsopgaverne, mener formanden for Frivilligrådet. Indtil videre har regeringen dog været afvisende


 Mere end en tredjedel af danskerne gør det allerede. Deltager i frivilligt arbejde. Og halvdelen af de sidste 65 procent ville gerne gøre en indsats. Alligevel har det været så som så med regeringens villighed til at bløde reglerne op, så flere ledige, efterlønnere, lønmodtagere og unge kunne få bedre muligheder for at bidrage til det frivillige sociale arbejde. Forslagene til, hvordan det kunne gøres kom fra Frivilligrådet i april. På trods af den politiske afvisning, mener formand for Frivilligrådet, Susanne Larsen, at politikerne i Folketinget, kommuner og regioner er ved at få øjnene op.
»Politikerne famler rundt, men jeg oplever for første gang i mange år, at der er hul igennem,« forklarer Susanne Larsen.
Som Information skrev i går, så mener tænketanken CEVEA, at især venstrefløjen har sovet i timen, når det gælder fornyelsen af velfærden. Politikere og embedsmænd i det offentlige må gøre op med idéen om, at de altid har de bedste løsninger og lade borgere og frivillige komme mere i spil.
Susanne Larsen er enig i kritikken: »Der er masser af opgaver, som det offentlige aldrig nogensinde kan løfte på samme måde som de frivillige. Derfor er det vigtigt, at politikerne ser de mange muligheder, der vokser frem, i stedet for at have så meget fokus på regler og store forkromede løsninger der skal gælde os alle. Hvis politikerne turde give slip på lidt af kontrollen, så er der meget mere nytænkning og mange flere kræfter i vores samfund, end de er klar over.«
Forbruger til medborger
De frivilliges arbejde i Danmark svarer i dag til 110.000 fuldtidsstillinger eller 9,4 procent af BNP. Og Susanne Larsen mener også gerne, danskerne vil i gang andre steder end i skolebestyrelsen og fodboldklubben, men mange har vænnet sig til, at det frivillige sociale arbejde er noget, det offentlige tager sig af.
»Der er en usikkerhed over for, om det nu bare er en måde at få folk til at arbejde gratis, eller at vi nu skal til at overtage det offentliges opgaver, men frivilligt arbejde handler ikke om det, men om at genopfinde medborgerskabet og bidrage til velfærden ved at tage os af hinanden,« siger Susanne Larsen.
Frivilligrådet foreslår blandt andet undervisning i frivilligt arbejde fra folkeskole til universitet.
Susanne Larsen mener ikke, det er for meget at forlange, hvis vi skal ruste velfærden til nye tider.
»Vi er blevet forbrugere i stedet for medborgere, derfor skal de unge have en indsigt i, at velfærdssamfundet ikke bare kommer af sig selv. Vi bliver nødt til at bidrage og vedligeholde det,« siger Susanne Larsen.
De frivillige organisationer ønsker også langt større inddragelse i beslutningsprocessen i kommunerne, og mange kommuner har fået en forståelse for, at de frivillige er en vigtig samarbejdspartner og ikke bare en fiks måde at spare penge på de kommunale budgetter, forklarer Susanne Larsen.
Selv om regeringen ikke ligefrem har jublet over Frivilligrådets forslag til reformer, så er formanden overbevist om, at de nok skal blive til noget med tiden.
»Mon ikke politikerne på et eller andet tidspunkt vil se, at det er en god ide at give ledige, efterlønnere og lønmodtagere bedre muligheder for at bidrage til det frivillige arbejde, fordi vi bliver bedre mennesker og bedre arbejdskraft af at hjælpe andre og tage del i samfundet. Det tror jeg.«
Læs Frivilligrådets reformoplæg her: www.frivilligraadet.dk

