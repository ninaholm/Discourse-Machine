Pensions-kasser vil eje veje og baner
Både Social-demokraterne, SF og regeringen vil lade pensionskasser investerer i veje og jernbaner. Det kan betyde flere betalingsanlæg


 En letbane i Århus eller en bro over Roskilde Fjord ved Frederikssund kan blive opført og drevet af pensionsselskaber i stedet for staten. Sådan lyder det i fællesskab fra Socialdemokraterne og SF, der er indstillet på at overlade dele vejnettet og jernbanen til pensionskasser. Transportminister Hans Chr. Schmidt (V) er allerede i gang med at undersøge, hvordan milliarderne i pensionsselskabernes kasser kan blive investeret i veje og jernbaner rundt i landet.
»Pensionskasserne investerer i infrastruktur i andre lande, og det kunne være fornuftigt, at de også fik muligheden for at lave de investeringer i Danmark. Det vil dels gavne pensionsopsparingerne og dels bidrage til at øge aktiviteten i samfundet uden at belaste statsbudgettet,« siger SF's finansordfører Ole Sohn. Det kan komme til at betyder flere betalingsanlæg for bilister, hvis pensionskasser skal ind og investere i infrastruktur. For pensionsselskaberne er på jagt efter projekter, hvor de både står for at designe, opføre og drive veje eller jernbaner.
»Det handler om, hvordan man strikker de enkelte projekter sammen. Vi vil helst ind så tidligt som muligt, så vi kan designe projektet, stå for driften, og så vil forbrugerne betale til os, og vi lever med de økonomiske konsekvenser,« siger Ulrik Dan Weuder, der er porteføljeforvalter for infrastruktur hos ATP.
Hans Christian Schmidt er også i gang med at undersøge, hvordan pensionsmilliarder kan komme danske trafikanter til gode i stedet for i dag, hvor ATP for eksempel har penge placeret i veje i både Australien og USA. Han slår dog fast, at pensionsselskaber ikke skal regne med, at staten med den ene hånd giver garantier for at sikre økonomien og med anden lader et overskud gå videre pensionsselskaber.
»Vi skal sørge for, det bliver professionelt. Det skal ikke være sådan, at skatteyderne løber risikoen og andre får den økonomiske gevinst,« siger Hans Chr. Schmidt.ritzau

