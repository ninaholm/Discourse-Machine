DTU-ansatte modsiger ledelsen
Først sagde DTU-ledelsen, at professor Birgitte Ahring var bortvist. Så sagde den, at hun var fritstillet - efter at hun havde truet med et sagsanlæg. Rektor Lars Pallesen kalder det 'en misforståelse', men 24 kolleger bekræfter, at ledelsen i første omgang brugte ordet 'bortvist'
-Jeg kan ikke se, det er min opgave at rette de fejl, som står i avisen. Ærlig talt, skulle vi så ikke holde os til, at vi driver et universitet ordentligt, og I skriver avisen ordentligt?-, spørger Lars Pallesen, rektor på DTU.

Efter rygterne om at der havde været sat vagter op ved fryserne med værdifulde mikroorganismer i DTU's kælder, blev de ansatte på biobrændstofprofessor Birgitte Ahrings afdeling indkaldt til et orienteringsmøde mandag den 3. marts. Her oplyste DTU-direktør Claus Nielsen de cirka 30 fremmødte om, "at DTU's ledelse samme dag havde været nødt til at bortvise Birgitte Ahring".Det står i en erklæring, som 24 af de medarbejdere, der var til mødet, har skrevet under på. Orienteringsmødet blev holdt, før Birgitte Ahring havde fået noget på skrift fra DTU's ledelse om sin afsked. Samme dag skrev bladet Ingeniøren på sin hjemmeside:"DTU bortviser verdenskendt professor".DTU's rektor, Lars Pallesen, forklarer hvorfor, og 'bortvisningssagen' kører videre i medierne, indtil Birgitte Ahring selv udsender en pressemeddelelse torsdag den 6. marts om, at hun ikke er blevet bortvist, men fritstillet. En vigtig detalje, da bortvisning normalt kun finder sted, hvis en medarbejder bliver taget i deciderede ulovligheder.Derfor ser det meget skidt ud for en forsker at have en bortvisning på sit cv - desuden er man som bortvist ikke berettiget til en opsigelsesperiode med løn. En fritstilling er derimod med løn i opsigelsesperioden, men uden krav om at medarbejderen skal arbejde i opsigelsesperioden. Desuden oplyser Birgitte Ahring, at hun overvejer at sagsøge DTU for at have kaldt det en bortvisning.-Rektor Lars Pallesen, er der noget, universitetsdirektøren har misforstået, siden han har kaldt det en bortvisning på orienteringsmødet for de ansatte den 3. marts?"Nu var jeg ikke til stede ved det møde, men der har ikke på noget tidspunkt været tvivl i ledelsen om, at det som er sket i denne sag, har gjort, at et videre samarbejde ikke var muligt, og konsekvensen blev ikke en bortvisning, men en fritstilling. Sådan er det."-Er universitetsdirektøren så kommet til at bruge det forkerte udtryk?"Det skulle undre mig meget. Han er en overordentlig erfaren person, som bestemt kender forskel på en fritstilling og en bortvisning, og eftersom han har stor erfaring med personalespørgsmål, så skulle det undre mig meget, om han havde brugt det udtryk, men der er måske nogen, der har tolket ham forkert. Faktum er, at der aldrig har været tale om en bortvisning."-Næsten alle de medarbejdere, der har været til det møde, har skrevet under. Har de hørt forkert?"Det kan jeg ikke vide. Jeg kan kun udtale mig om det, vi i ledelsen har tænkt og gjort. Som jeg har forstået det, var der udlændinge til stede, så det skulle ikke undre mig, om hele mødet foregik på engelsk. Jeg ved ikke, om nogen af os er så stive i personalejura, at vi kan de præcise termer på engelsk."-Men universitetsdirektørens udtalelse foregik ifølge erklæringen fra de ansatte på dansk?"Det skal jeg ikke kunne sige."- Hvilket udtryk brugte du så i Ingeniøren den 3. marts, da artiklen om bortvisning af Birgitte Ahring blev offentliggjort?"Jeg kan ikke sige andet end, at jeg er blevet citeret korrekt. Der havde været et forløb som gjorde, at samarbejde ikke var muligt, og så har jeg udtalt, at det var et fagligt tab for DTU."-Men ordet bortvisning har du aldrig brugt?"Jeg har givet udtryk for, at samarbejdet ikke kunne fortsætte. Hvordan det er blevet fortolket, kan jeg ikke vide. Fra vores side har der været tale om en fritstilling."-Der stod i tre-fire dage på Ingeniørens hjemmeside, at Birgitte Ahring var blevet bortvist. Indtil hun selv udsendte en pressemeddelelse om, at det ikke var korrekt. Hvorfor har I ikke forsøgt at få bragt en rettelse i Ingeniøren før?"Jeg kan ikke se, det er min opgave at rette de fejl, som står i avisen. Ærlig talt, skulle vi så ikke holde os til, at vi driver et universitet ordentligt, og I skriver avisen ordentligt? Jeg synes, Ingeniøren har været meget ihærdig i denne sag. Jeg har ikke manglet mulighed for at fortælle, hvordan denne forholdsvis banale personalesag hænger sammen."- Men hvorfor er udtrykket bortvisning så ikke blevet rettet? Det er jo netop udtrykket bortvisning, der får Ahring til at overveje er retligt efterspil, fordi det er en slags anklage?"Det kender jeg ikke noget til. DTU er omtalt i pressen hver eneste dag, og det er ikke sjældent, at der er fejl. Vi føler ikke, at vi skal, kan eller bør tage ansvar for, hvad aviserne skriver."- Har I så informeret medarbejderne om, at der ikke var tale om en bortvisning, sådan som de åbenbart også har opfattet det?"Det tør jeg ikke sige."
