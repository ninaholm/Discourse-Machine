Bliver der råd efter krisen?
DONG Energys samarbejde med pensionskasser og Energistyrelsen om Anholt Havmøllepark er et eksempel på det offentlig-private-partnerskab, der også i fremtiden kan muliggøre finansiering af store offentlige projekter på trods af finanspagt og budgetlove


 Når historien om 2010’erne engang bliver skrevet, vil der være et klart før og efter finans- og gældskrisen. Det står allerede nu klart, at vilkårene for at føre økonomisk politik i Europa er markant ændret. Begivenhederne i de sydeuropæiske lande har vist, at omkostningerne ved vedvarende store offentlige budgetunderskud og heraf følgende opbygning af statsgæld er meget store. Hvis finanspolitikken ikke er tilrettelagt, så den offentlige gæld holder sig under omkring 60 pct. af BNP, vil markederne kræve en betydelig risikopræmie for at købe de statsobligationer, der skal finansiere underskuddet. At risikoen ved at investere i statsobligationer fra lande med stor gæld er reel, er sidste måneds nedskrivning af den græske statsgæld med 75 pct. et aktuelt eksempel på. Regeringerne i de europæiske lande har taget konsekvensen heraf og tilsluttet sig finanspagten, som i Danmark implementeres gennem de budgetlove, som et bredt flertal i Folketinget indgik aftale om før påske, og som indebærer, at der fra 2014 lægges bindende fireårige lofter over hovedparten af statens, regionernes og kommunernes udgifter. Danmarks fastkurspolitik over for euro’en lægger et særligt pres på Danmark for at føre en finanspolitik, som markederne har tillid til. Strammere budgetter skærper kravet til effektivitet og produktivitetsstigninger i den offentlige sektor. Der er samtidig behov for at finde alternative modeller for finansiering af offentlig infrastruktur på grund af den strammere grænse for offentlig gældsætning, idet der ellers er risiko for, at samfundsøkonomisk rentable projekter ikke bliver gennemført.
Mere samarbejde
Disse to hensyn lægger op til en øget anvendelse af såkaldte offentlig-private partnerskaber (OPP), end der har været tradition for i Danmark. OPP er en model, hvor private operatører og investorer står for design, opførelse, drift og vedligeholdelse af offentlig infrastruktur som f.eks. veje, havne, energianlæg, skoler og hospitaler. Denne model har flere fordele. Når entreprenøren også er ansvarlig for den efterfølgende drift og vedligeholdelse af anlægget, er der et incitament til at vælge løsninger, som giver den bedste totaløkonomi set over anlæggets samlede levetid.
Der er desuden sikkerhed for, at der afsættes midler til den nødvendige vedligeholdelse af anlægget. Kontrakterne kan desuden udformes, så der er stor sikkerhed for, at anlægget afleveres til den aftalte tid og pris. Ved at vælge private operatører med særlige spidskompetencer inden for det område, der er på tale, vil der kunne opnås adgang til stordriftsfordele og dermed øget effektivitet. Endelig kan private investorers deltagelse i partnerskabet muliggøre projekter, som den offentlige sektor ikke selv kan finansiere som følge af de nye budgetbegrænsninger.
Gode danske forudsætninger
Et godt eksempel er modellen for opførelse og drift af Anholt Havmøllepark. Her samarbejder Energistyrelsen (som i koncessionen fastsætter krav til elproduktionens omfang m.v.), DONG Energy (verdens førende inden for design, opførelse og drift af offshore vindmølleparker) og pensionskasserne PensionDanmark og PKA (som kan investere store midler og binde dem i de 25 år, som koncessionen løber). Danmark har særlig gode forudsætninger for at anvende OPP i større skala end hidtil. Det skyldes bl.a., at Danmark har en stor og voksende pensionssektor. Den samlede pensionsformue udgør i dag omkring 150 pct. af BNP og vil over de næste par årtier stige til godt 200 pct. af BNP. I en tid, hvor renteniveauet er meget lavt og finansmarkederne meget volatile, har pensionskasserne en stor interesse i at investere i offentlig infrastruktur, hvor afkastet er stabilt og kan godt acceptere, at investeringerne er illikvide.
Regeringen offentliggjorde i marts en rapport om modeller for OPP. Med aftalen om budgetlovene og tilslutningen til Finanspagten er der brug for at få omsat modellerne til konkrete initiativer.
 
Torben Möger Pedersen er direktør i PensionDanmark

