Arabisk advokat vil fortsætte juridisk slagsmål med dansk presse
Trods forliget med Politiken vil den saudiske advokat, som hævder at repræsentere Muhammeds efterkommere, forfølge sagen imod danske aviser, som fortsat mangler at undskylde for deres offentliggørelse af profetkarikaturerne


 Advokaten Ahmed Zaki Yamani og hans advokatbureau, som har indgået et forlig med dagbladet Politiken, hvor avisen undskylder at have trykt
»krænkende« karikaturer af profeten Muhammed, har igennem to år arbejdet med denne sag – et projekt, der også har involveret juridisk vejledning fra en dansk advokat, erfarer Information.  
»Sagen har været længe undervejs, fordi det har taget tid at indsamle underskrifter fra profetens efterkommere over det meste af den arabiske og muslimske verden. Men Yamani har betalt en dansk jurist for at undersøge, hvilke muligheder der foreligger for at føre sag imod de danske aviser, som offentliggjorde Muhammedtegningerne,« siger en kilde tæt på Yamanis advokatbureau i et telefoninterview, han giver til Information på betingelse af anonymitet.
35-årige Faisal Ahmed Zaki Yamani er en velkendt figur i den saudiarabiske offentlighed. 
Som efternavnet antyder, stammer han fraYemen, hvorfra hans bedsteforældre på fædrene side indvandrede. 
Han hævder også selv at nedstamme fra profeten Muhammed. 
Ikke megen dækning
Kilden, som Information har talt med, siger, at Yamani ikke har holdt noget pressemøde og ikke er opsat på at oplyse de arabiske medier om sit projekt og dettes første succes. 
De saudiske medier har med en enkelt undtagelse ikke dækket sagens udvikling, herunder Politikens undskyldning. Undtagelsen er en notits i avisen Al Watan, hvis København-korrespondent tidligere har omtalt, at Yamani i forbindelse med de danske avisers genoptryk af Muhammedtegningerne i 2008 stod offentligt frem med et krav om, at de trykte en undskyldning for dette gentagelsestilfælde. 
Faisals far er ingen anden end den saudiarabiske politiker, som Vesten lærte at kende som sheik Yamani, og som blev berømt som sit lands olieminister under olieembargoen i 1973, da han ansporede OPEC-landene til at firedoble prisen på råolie. 
Ahmed Zaki Yamanis advokatbureau, som er det første af sin slags i Saudi-Arabien, gjorde sig endvidere offentligt bemærket, da det i 2002 oprettede en underdivision for kvindelige advokater som en del af firmaet. 
Bureauet påtog sig den foreliggende sag, umiddelbart efter at Højesteret 7. januar 2007 afviste det søgsmål om Muhammedtegningerne, som var indbragt af Islamisk Trossamfund og seks andre muslimske organisationer i Danmark. 
Kilden, der kun udtaler sig på betingelse af anonymitet, fortæller, at man havde bemærket sig, at Vestre Landsrets tilsvarende afvisning af sagsanlægget var begrundet i, at den forurettede part ikke kunne påvise et direkte slægtskabsforhold til profeten Muhammed. 
Dette fik Yamani til at kontakte andre efterkommere med henblik på at etablere en sådan forbindelse.  
Fortsætter sagen
Det foregik på den måde, at han først henvendte sig til en islamisk ekspert i profeten Muhammeds efterkommere. 
»Yamani kontaktede organisationen Mohamed Home, som registrerer navne på profeten Muhammeds efterkommere i hvert enkelt land. Det sker via internettet, hvor enhver, der mener at kunne dokumentere slægtskabsforholdet kan indsende navn og dokumentarisk belæg. Hvis de efterfølgende blev godkendt, tilbød Yamani at repræsentere dem i en retssag. Den sidste del af processen var den vanskeligste,« siger advokatbureauets talsmand uden at uddybe det nærmere. 
Yamani er uddannet jurist ved både University of London og Oxford Universitet og er endvidere medlem af det internationale advokatsamfund, International Bar Association. 
Han har til sagen sat sig grundigt ind i både britisk og dansk lov – planen er også at føre sagen i Storbritannien på grund af den vidtgående britiske injurielovgivning.
Da Yamani først følte sig sikker på, at han ville kunne føre en retssag imod danske aviser ved domstolene, sendte han sidste år et åbent brev til disse, hvori han forlangte en offentlig undskyldning for deres genoptryk i februar 2008 af den mest kontroversielle karikatur af profeten Muhammed. 
»Det var et advarselsbrev,« som Informations kilde udtrykker det. 
»Yamani sendte først en mail til aviserne med en frist for, hvornår undskyldningen skulle være givet, og da aviserne afviste dette, underrettede vi det danske Udenrigsministerium om, at vi nu ikke så anden udvej end at tage retslige skridt. Herefter begyndte de omsider at tage sagen alvorligt.«
Kilden oplyser, at »den avis, der har givet en undskyldning«, nu vil blive slettet fra sagsanlæggets akter, og at Yamani således har opgivet at indstævne Politiken. 
Men han understreger, at planen er at føre sagen i både britiske og danske domstole imod alle aviser, der fortsat vægrer sig ved at undskylde.

