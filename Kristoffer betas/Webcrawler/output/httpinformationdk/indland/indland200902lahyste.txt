LA: Hysteri om ledighed blokerer for skattereform
Chancen for at gennemføre en stor skattereform kan blive tabt på gulvet, hvis partierne går i panik over den stigende ledighed, mener LA-leder Anders Samuelsen
Anders Samuelsen mener, at alle partier - borgerlige såvel som venstrefløj - er fanget af den samme -misundelsesretorik-, der blokerer for at gennemføre en skattereform, der virkelig ville batte.


 Partierne er nu gået så meget i panik over den stigende ledighed, at chancen for at gennemføre en ordentlig, tiltrængt skattereform risikerer at blive tabt på gulvet.
Det siger Liberal Alliances Anders Samuelsen, der går skarpt til angreb på især venstrefløjspartierne, ugen inden regeringen forventes at fremlægge sit længe ventede skatteudspil.
"Dengang, da arbejdsløsheden røg ned under 160.000 i Mogens Lykketofts (S) tid som finansminister, greb man ind, fordi man troede at økonomien var ved at brænde sammen. I dag kan vi imødese en stigning til 100.000 om et år. Det er da alvorligt, men det er jo ikke i sig selv noget problem for samfundsøkonomien. Alligevel er nu både S og SF klar til at indføre kommunisme ad bagvejen," siger Anders Samuelsen med henvisning til de krav om kæmpemæssige milliardinvesteringer, som de to partier præsenterede tidligere på ugen for at imødegå ledigheden. 
Han roser regeringens udspil fra i går, der skal give kriseramte virksomheder mulighed for at udskyde skatte- og momsbetalingen - men vender sig imod, at den stigende ledighed skulle være det største problem i sig selv. 
Idéer fra Sovjetunionen
Det er det derimod, at antallet af danskere på overførselsindkomst trods mange års højkonjunktur stadig er over 700.000. Derfor er der mere behov for skattelettelser og ændringer i de grundlæggende strukturer på arbejdsmarkedet end en ensidig satsning på offentlige milliardinvesteringer, siger han.
"Man kan næsten savne Lykketoft - for det var netop ved at sænke marginalskatterne og gennemføre arbejdsmarkedsreformer, at han kickstartede økonomien i start-90'erne. At S i dag nu dropper hele den lære - især når det er en socialdemokrat, der har stået i spidsen for skattekommissionen - det er den virkelige skandale," siger Anders Samuelsen og betegner S og SF's milliardplaner som "idéer fra Sovjetunionen, hvor folk passede toiletter og derfor var beskæftigede". 
Hans pointe er, at det ikke er storstilet offentligt støttet beskæftigelse, men privat efterspørgsel, der kan skabe den vækst, der skal trække Danmark ud af den truende lavkonjunktur.
"Den pointe var præcis, hvad skattekommissionen er kommet med. Men de andre partier er blevet besat af, at det er 100 borgmestre, der skal være motoren til at trække os ud af krisen."
Anders Samuelsen frygter, at det store fokus på at holde ledigheden nede på kort sigt kan skygge for det langsigtede problem, som ifølge både vismænd og andre topøkonomer også vil være der, når nedturen vender igen: Manglen på arbejdskraft, fordi de store generationer går på pension i de kommende år. 
Dét problem vil skattelettelser være med til at løse, mener Samuelsen:
"Og jo mindre vi gør med en skattereform nu, jo mere skal vi bruge pisken i arbejdsmarkedsreformer senere."
Misundelsesretorik
Samuelsen lægger ikke skjul på sin irritation over andre politikeres frygt for at pille ved den forkætrede efterlønsordning.
"Det er grotesk at man i stedet vil skære i SU'en, når man kunne være kommet af med efterlønnen. Efterlønnen er jo et nationaliseret pyramidespil, hvor alle de yngre betaler i håb om, at de også engang kan få efterløn. Men inden da vil det være slut," siger Anders Samuelsen. 
Skattekommissionen er i sit forslag til en skattereform noget mere afdæmpet end Liberal Alliance, der har som erklæret mål at afskaffe både top- og mellemskatten. Men man har alligevel regnet på, hvad effekten ville være, hvis man gjorde, som LA ønsker.
"Den samlede årlige velstand ville årligt vokse med otte milliarder kr. mere, hvis man gjorde, som vi vil. De penge kunne bruges på uddannelse og bedre sygehuse - og vi ville stadig være blandt de mest lige samfund i verden. Men fordi nogen ville få lidt mere ud af det end andre, har man på forhånd opgivet at prøve at forklare befolkningen det," siger Anders Samuelsen - med henvisning til, at de bedst lønnede danskere ville få størst gevinst ud af sådan en reform.
Han mener, at alle partier - borgerlige såvel som venstrefløj - er fanget af den samme "misundelsesretorik", der blokerer for at gennemføre en skattereform, der virkelig ville batte.
Forargede hyl
"Der er 30-40 procent af befolkningen, der godt forstår det her. Men dem er Christiansborgpolitikerne ligeglade med. Man vil hellere appellere til de reaktionære stilstandsvælgere. Det er dem, der styrer gamet i øjeblikket," siger Anders Samuelsen.
Han opfordrer alligevel regeringen til én gang for alle at gå efter markante skattelettelser.
"For uanset om lettelserne bliver store eller små, vil de forargede hyl være lige høje," siger Anders Samuelsen.


