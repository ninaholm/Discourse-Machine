Prisen på afghaneres liv vil fortsat være hemmelig
Forsvaret vil ikke oplyse, hvor meget Danmark giver i erstatning, når danske soldater dræber civile afghanere. SF og Enhedslisten kritiserer forsvaret for at lægge låg på en vigtig debat. VKO bakker op om forsvaret


 Forsvaret nægter at oplyse, hvor meget de pårørende får i erstatning, når danske soldater dræber en civil afghaner - og det møder nu kritik fra Enhedslistens forsvarsordfører, Frank Aaen:
»Den eneste grund til, at forsvaret ikke vil oplyse om de danske beløb, er for at få så lidt fokus som muligt på de civile omkostninger, der er ved at føre krig.«
Hans udmelding kommer oven på gårsdagens artikel i Information, hvor en ny rapport viser, at der kan være op til flere tusinde dollar i forskel på den erstatning, uskyldige afghanere får udbetalt ved dødsfald eller andre uheld, alt efter hvilket land pengene kommer fra.
Det danske forsvar vil imidlertid ikke oplyse om de danske kulancer, som erstatningen officielt hedder, og står dermed i modsætning til de fleste andre koalitionslande, der gerne oplyser om kulancebeløb. Også SF kritiserer den danske politik:
»De siger, at afghanerne kan blive udsat for afpresning og så videre, men jeg har svært ved at se, at det skulle være et holdbart argument. Ellers ville andre lande ikke oplyse om deres kulancebeløb,« siger SF's forsvarsordfører Holger K. Nielsen.
I gårsdagens Information satte orlogskaptajn og cand.jur. og militæranalytiker ved Center for Militære Studier, Kenneth Ø. Buhl også spørgsmålstegn ved forsvarets begrundelse. Heller ikke han kan se nogle sikkerhedsmæssige årsager til, at Danmark skulle hemmeligholde beløbene.
Skadeligt for debat
Frank Aaen mener, det er skadeligt for den offentlige debat, at Danmark ikke oplyser, hvad vi betaler civile afghanere.
»Forsvaret undgår jo dermed en offentlig debat. Det handler om civile drab, som er hovedproblemet med krigen i afghanistan. Og det gør så alt, hvad man kan for at nedtone,« siger Frank Aaen. SF og Enhedslisten vil tage sagen op med ministeren.
Både Venstre, Konservative og DF holder imidlertid fast i, at det er af hensyn til soldaternes og afghanernes sikkerhed, at man ikke oplyser om kulancernes størrelse.
»Der kan jo blive spekuleret i de ting, og man kan levende forestille sig, at priserne ville blive skruet i vejret,« siger forsvarsordfører for DF, Ib Poulsen, som bakker op om forsvaret:
»Det er den måde man har valgt at gøre det på, og det synes jeg er fint.«
Dermed ser det ud til, at oplysningerne også fremover vil være hemmelige.


