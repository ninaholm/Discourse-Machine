Regeringen er tavs om elbilnøl
Den reform af bilafgifterne, som regeringen lovede i regeringsgrundlaget, er endnu ikke blevet til noget. Det skaber usikkerhed i elbilbranchen, som kalder regeringens håndtering af sagen ’uanstændig’


 En afgiftsreform, som en gang for alle skulle gøre det mere fordelagtigt at køre i elbil. Det var en af de ting, som de danske regeringspartier i 2011 blev enige om i det sorte tårn på Amager og nedfældede i regeringsgrundlaget. Nu, fire år senere og med et folketingsvalg forude, har den stadig ikke set dagens lys. Og det skaber usikkerhed på elbilmarkedet.
Ifølge Lars Aagaard, adm. direktør i Dansk Energi, og Dansk Elbil Alliance, »grænser til det politisk uanstændige, at regeringen holder sektoren hen i uvished«. Hans medlemmer har investeret mere end to mia. kr. i markedet på grundlag af regeringens udmelding om at styrke elbilbranchen.
»De investeringer trues nu af politisk nøl. Pengene skulle jo ikke være investeret, hvis regeringen ikke mente det,« siger han.
»Det er nu, mine medlemmer skal skrive sig op til hvor mange elbiler, de vil bestille næste år. Sandsynligheden for, at 2016 bliver et dødt elbil-år og Danmark bliver verdens mest elbilfjendtlige land, er overhængende.«
Klima- og energiminister Rasmus Helveg Petersen (R) fastholder i et interview med Information, at regeringen fortsat arbejder på at præsentere et udspil til en afgiftsomlægning inden et valg. Han henviser dog til skatteministeriet for specifikke detaljer.
Skatteminister Benny Engelbrecht (S) ønsker imidlertid ikke at stille op til interview. Han skriver i en e-mail til Information: »Jeg er naturligvis meget opmærksom på, at afgiftsfritagelsen for elbiler udløber ved udgangen af 2015. Regeringen arbejder fortsat på at finde en løsning, som bidrager til, at det stadig vil være attraktivt for danskerne at vælge en miljøvenlig og energirigtig bil – som fx en elbil – og dermed bidrage til en mere energieffektiv trafik i Danmark.«
Benny Engelbrecht har ikke ønsket at svare på, hvornår vi kan forvente en sådan løsning.
»Jeg har på nuværende tidspunkt ikke yderligere kommentarer,« skriver han.

