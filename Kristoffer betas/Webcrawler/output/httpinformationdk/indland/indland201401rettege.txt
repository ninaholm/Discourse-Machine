Den rette til at genrejse SF?
SF’s formand red den hidtil værste storm af, da hun sent til aften fik opbakning til at følge regeringens linje, men partiet står efter diskussionen af statens salg af en andel af Dong tilbage mere splittet end nogensinde. Flere tvivler på, at Annette Vilhelmsen er den rette leder
Annette Vilhelmsen har&nbsp; – endnu – ikke levet op til sit løfte fra formandsvalgkampen om at regeringens politik skal blive&nbsp; rødere

For godt 15 måneder siden blev hun valgt til formand for SF på et håb om, at hun kunne trække regeringens politik i retning af noget, der mindede mere om klassisk folkesocialistisk politik. Men med et slag virker al loyalitet fra de mange menige SF’ere, som valgte hende til formand, til at være forsvundet – også selv om Annette Vilhelmsen til&nbsp;aften&nbsp;fik landsledelsens opbakning til at støtte regeringens beslutning om at sælge en del af Dong til Goldman Sachs.Gennem de seneste uger, hvor debatten om statens salg af 18 procent af Dong Energy til Goldman Sachs har raset i SF, er baglandets tillid til formanden sivet ganske stille og roligt. I flere partiforeninger har medlemmerne truet med at melde sig kollektivt ud af partiet, hvis SF stemmer for en aftale om at sælge til Goldman Sachs. Samtidig er samtlige folketingsmedlemmer og partikontoret blevet bombarderet med flere hundrede vrede mails og opkald fra medlemmer, som mener, at Dong-salget er grænsen for, hvad SF kan tillade sig at gå med til af kompromisser for at blive i regeringen.Splittelsen i partiet er nået helt ind i folketingsgruppen på Christiansborg. Gruppen er stort set delt i to lige store dele, hvor ministrene og ledelsen accepterer Dong-salget, mens resten af gruppen er stærkt kritisk.&nbsp;Kritik fra ChristiansborgSelv toneangivende SF’ere fra både Christiansborg og baglandet turde i løbet af dagen i dag&nbsp;ikke give deres bud på, hvordan SF kommer videre efter Dong-debatten. Dertil var cocktailen ganske enkelt blevet for sprængfarlig.&nbsp;Fællesmødet mellem folketingsgruppen og landsledelsen havde været varslet siden weekenden, men selv indtil få timer før mødets begyndelse var stedet for mødets afholdelse hemmeligt for deltagerne. Op til mødet var det også afgørende for partiets ledelse, at udenrigsminister Holger K. Nielsen droppede sin deltagelse i et møde i Den Afrikanske Union i Etiopien for at kunne deltage på fællesmødet. Som daværende skatteminister er det Holger K. Nielsen, der har haft størst indsigt i aftalen om at sælge en andel af Dong Energy til Goldman Sachs. Samtidig var det ledelsens håb, at Holger K. Nielsens store politiske erfaring kunne dæmpe de kritiske røster.Det er første gang, at Annette Vilhelmsen er kommet under et så voldsomt internt pres. Da hun i oktober 2012 vandt formandsopgøret mod sundhedsminister Astrid Krag, var det med løfter om at inddrage partiet langt mere i regeringens beslutninger:»I første omgang skal landsledelsen give et mandat, man kan forhandle ud fra. Så skal man også have en inddragelse undervejs – og inden den endelige aftale ligger der«, sagde Annette Vilhelmsen dengang til Jyllands-Posten.Den del af Annette Vilhelmsens valgløfte er der bred enighed i SF om, at partilederen har leveret. Efter perioden med Villy Søvndal og Thor Möger Pedersen, som mange SF’ere mente topstyrede partiet alt for meget, har Vilhelmsen sørget for, at eksempelvis en række råd og udvalg i partiet er blevet genskabt, mens SF’s organisatoriske næstformand, Peter Westermann, har været på adskillige rundture til de lokale partiforeninger for at vise, at partiets øverste ledelse lytter til og inddrager partimedlemmerne.Annette Vilhelmsen har derimod – endnu – ikke levet op til sit andet løfte fra formandsvalgkampen: Regeringens politik er ikke blevet rødere – og mere ’SF’sk’, som partiets folketingsmedlemmer kalder det. Endnu er der ikke mange SF’ere, som siger det højt – og ingen SF’ere på Christiansborg vil sige det til citat – men for første gang bliver der talt om, hvorvidt Annette Vilhelmsen snart er fortid som formand.&nbsp;Tilliden og troværdigheden er tyndslidt.
