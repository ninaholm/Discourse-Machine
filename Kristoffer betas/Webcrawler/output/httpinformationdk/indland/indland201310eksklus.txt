’Eksklusion vil aldrig være en langtigsholdbar løsning’
Fejringen af 70-årsdagen for redningsaktionen af danske jøder har ikke kun været genstand for national stolthed. Mens indsatsen er blevet hyldet i udlandet, har jubilæet indledt en samfundsdebat om i, hvor høj grad danskernes handlinger var motiveret af medmenneskelighed


 
	Danskerne bryder sig ikke om at blive kaldt helte. Det ved amerikaneren Judith S. Goldstein, der mener, at jubilæet for 70 året for redningsaktionen af danske jøder i 1943 kommer på et tiltrængt tidspunkt, da opdelingen mellem ’os’ og ’dem’ igen er ved at blive aktualiseret.

	»Måske afholder mange danskere sig fra at være stolte over, hvad der skete for 70 år siden, fordi de tvivler på, om de kan leve op handlingerne i dag.«

	Når man i denne uge mindes danskere, der med livet som indsats hjalp jøder, de aldrig havde mødt, over Øresund, mener hun ikke, at man kan lade være med at stille spørgsmålet om, hvorvidt vi i dag lever op til samme humanitære standard. Judith S. Goldstein er grundlægger og generaldirektør for Humanity in Action, som i denne uge har holdt en konference i København for at kaste internationalt lys på redningen af danske jøder.

	På spørgsmålet om heltemod svarer hun, at de danskere, der hjalp til i redningsaktionen, ikke anså sig selv for helte, men handlede, fordi de betragtede jøderne som deres landsmænd. Hun fremhæver, at man ikke kan ignorere det ekstraordinære i, at almindelige borgere satte livet på spil for at beskytte en minoritet, som befolkningen var for handlingslammet til at hjælpe i andre europæiske lande.

	Selv om de cirka 7.000 danske jøder, der blev hjulpet på flugt, kun udgør en brøkdel af dem, der omkom under Anden Verdenskrig, mener hun, at den symbolske værdi af et folk, der sagde klart nej til en opdeling mellem ’dem’ og ’os’, altid vil blive husket.

	Hvad har vi lært?

	Professor i international jura og menneskerettigheder ved Wiens Universitet, Manfred Nowak, mener, at det er civilsamfundets vigtigste opgave at reagere på et tidligt stadie, når diskrimination, had og racisme optræder i offentligheden.

	»Vi har ikke oplevet en tredje verdenskrig, men Europa har set passivt til, mens en etnisk udrensning fandt sted i det tidligere Jugoslavien, og flere lande udviser i dag samme afmagt over for en højreekstremistisk fremmarch i befolkningen«.

	Han taler for et civilsamfund, der svarer konsekvent igen på hate speech mod romaer, muslimer og alle andre minoritetsgrupper, der dagligt udsættes for diskrimination.

	Hans udtalelse kommer i forlængelse af, at Amnesty International og EU-Kommissionen i denne uge har kritiseret Frankrig for landets hårde linje mod romaer. Til kritikken har den franske indenrigsminister, Manuel Valls, forklaret, at romaer ikke kan integreres i det franske samfund og bør sendes tilbage til grænserne.

	Det er en alarmerende udvikling, mener professor Manfred Nowak, som til spørgsmålet om, hvorvidt civilsamfundet kan lære af fortiden, svarer, at vi ikke har andet valg end at lære.

	»Ekslusion vil aldrig være en langtidsholdbar løsning. I dag anklages dem, der har det sværest for at være dem, der har ansvaret for en krise, som de er de allerstørste ofre i«.

	Bryd tavsheden

	Sverige spillede en afgørende rolle i redningen af de danske jøder i 1943 ved at modtage og huse flygtninge. I Sverige har man fortsat den imødekommende indstilling med at anerkendte romaer som mindretal og medborgere med retten til hospitalsbehandling og skolegang samt senest at tildele asyl til 14.700 syriske flygtninge.

	Ph.d. ved historisk institut Karin Kvist Geverts fra Uppsala Universitet fortalte ved konferencen om, hvordan der i Sverige fandtes antisemitisme før, under og efter holocaust.»Det afgørende er, om man vælger at ignorere en diskriminerende baggrundsstøj, eller man stopper op og forsøger at standse den. For 70 år siden valgte de fleste at overhøre advarslerne, mens andre tog affære, og det er det, vi aldrig må glemme«.

– Men er svenskernes tilgang til minoritetsproblemer anderledes end den, man møder hos det danske civilsamfund?

	I øjeblikket ser vi en tendens til, at det offentlige trækker sig tilbage fra humanitære opgaver og er i gang med at redefinere grænsen for, hvad der er det offentliges forpligtelse at varetage, vurderer formanden for Frivilligrådet i Danmark, Vibe Klarup Voetmann. Dermed appelleres der til, at frivillige foreninger eller borgergrupper begynder at løfte opgaven i civilsamfundet, og den forandring tager tid. Men hun mener samtidig, at der er eksempler på, at borgere hjælper der, hvor der er mest brug for det.

	»Det er rigtigt, at langt de fleste er aktive i idræts- og kulturlivet, men det giver mening, fordi sønnike selv spiller på holdet. Når det handler om de mest udsatte grupper og om problemer, som kan være politisk betændte, er det især de sociale organisationer, der har lang tradition for at hjælpe.«

