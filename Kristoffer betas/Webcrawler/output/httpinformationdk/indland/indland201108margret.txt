Margrethe Vestager: 'Det er blevet meget værre'
Den radikale leder, Margrethe Vestager, mener, at der skal gribes ind nu for at forhindre stigende arbejdsløshed og fortsat recession. Men selv om hun bebrejder regeringen den vanskelige situation, og selv om kravet om et indgreb ligner en indrømmelse til S-SF, så er hun ikke sikker på, at det havde set anderledes ud med en rød regering
Den radikale leder Margrethe Vestager tror, at vejen frem for Danmark er et mix mellem rød og blå plan.


 Margrethe Vestager oplevede i forsommerslaget om de økonomiske 2020-planer sin hidtil mest fremgangsrige tid som leder for Radikale Venstre, og med udsigt til en valgkamp i økonomiens tegn kan midterpartiet blive centralt i mere end en forstand.
For den 43-årige gruppeformand bliver det dog også en svær balance at ramme, når hun som i debatten om efterlønnen skal forsvare, at hun peger på en socialdemokratisk statsminister, men til tider fortrækker borgerlige løsninger.
Direkte adspurgt, om en rød regering bedre end den blå kunne have holdt Danmark ude af det økonomiske morads, vi befinder os i, lyder svaret:
»Det ved jeg ikke. Vi tror ikke en blå plan eller en rød plan gør det. Vi tror, man skal finde det rigtige mix.«
I den røde lejr tolker man det ellers som en sejr, at selv de økonomer, VK plejer at læne sig op ad, nu bebrejder regeringen, at man har undervurderet krisen omfang, og det ligner en indrømmelse, når de radikale nu åbner for en kickstart, som de røde har krævet i månedsvis.
»Situationen er blevet meget værre. Både når det gælder gælds- og ledelseskrisen, der skaber kolossal usikkerhed.«
Havde de S-SF så mere ret, når de forudså, at der skulle mere til at hive os ud af krisen?
»Jeg synes, jeg så sent som forleden så en økonom sige, at man skulle vente med at tage forhastede beslutninger til slutningen af august. Nu er der aldrig gode tidspunkter til forhastede beslutninger, og det siger måske noget om hans syn på politik, men min pointe er, at VK og S-SF har haft en diskussion, der for begge parters vedkommende har været ret selvsikre. Man kunne allerede for et par år siden i S-SF's første version af 'Fair løsning' med sikkerhed sige, at det var 10 milliarder, der skulle bruges, når vi forhåbentlig har vundet valget. Jeg ejer ikke den sikkerhed.«
Har VK så en pointe, når de beskriver det nye dyk som noget, der er kommet udefra?
»Både og. Når Danmark er en lille, åben økonomi, bliver vi påvirket af det, der sker omkring os. Men nej, man kan ikke på nogen måde sige, at det 'redder' regeringen for deres ansvar. Som en skrev forleden, så er det imponerende, hvor meget Løkke kan vide om, hvordan S-SF's plan vil virke om 10 år, når han samtidig ved så tilsyneladende lidt om, hvad der sker om tre år. Det er regeringen, der fører den økonomiske politik og kan trække på ministerier og viden fra her, der og alle vegne,« siger Vestager, der i øvrigt meget hellere vil snakke om, hvad der skal gøres fremadrettet.
Klimainvesteringer
Som beskrevet i dagens avis, vil Radikale Venstre i tilfælde af en valgsejr eller inden valget, hvis Lars Løkke Rasmussen tøver med at trykke på knappen sætte gang i hjulene ved at give tilskyndelser til investeringer i bl.a. klimavenlige og energibesparende initiativer.
»Vi har talt rigtig meget om 2020, men vi skal sætte gang i noget nu, for ikke at ende i en lavvækstfælde, hvor stadigt flere bliver ledige og beskæftigelsen helt stagnerer. Der er jo lavet vækstinitiativer. Der er givet skattelettelser i meget stort omfang, og det er ikke fordi, folk ikke har penge. Folk gør jo bare det, de hører os sige: 'Hold på pengene, lad være med at stifte gæld, sørg for at have en opsparing og opfør jer fornuftigt'. Det har jeg dyb respekt for, og det, vi sætter i gang, skal være noget, der understøtter det, de selv gør. F.eks. energispareinvesteringer, der mindsker udgifterne på længere sigt og f.eks. gør boligværdien højere. Det skal ikke bare være vækst for vækstens egen skyld,« siger Margrethe Vestager.
En bred palette
Ser man udover det mere akutte, peger hun på en bred palet af initiativer under en samlet fortælling om Danmarks potentiale som en lille, garvet, åben økonomi i en globaliseret verden.
»Lige siden vikingerne tog af sted har vi på godt og ondt været i clinch med andre mennesker. Det er en del af historien om, hvordan Danmark blev et velstående, rigt og på mange måder fantastisk land. Vi har aldrig kunnet leve af hjemmemarkedet. Vi har altid levet af vores omverden. Og det burde stille os meget bedre, når nu vi har en global økonomi,« siger hun:
»Vi skal bruge det dna, der er i en lille, åben økonomi. Virksomheder skal kunne rekruttere de bedste medarbejdere, uanset om de har bopæl her eller andre steder, vores forskning skal være fri, vores unge skal have timer at gå til på universiteterne, og vi skal acceptere, at der er nogle åbenlyse udfordringer på globalt plan, hvor vi har særlige forudsætninger for at bidrage,« siger hun og peger på en langt mere samlet og fokuseret strategi for Danmark både indadtil og udadtil:
»Staten, kommunerne og regionerne er nogle af de største kunder overhovedet i Danmark, og hvis vi bare bruger efterspørgslen på en lidt mere eftertænksom måde, kan vi gøre en forskel for at fremme de virksomheder, der også har noget at byde på internationalt set, så f.eks. energibesparelser bliver noget af det, Danmark bliver kendt for.«
På de fleste af de nævnte områder ser hun et stort potentiale i en S-R-SF regering, ligesom hun peger på en række områder, hvor den siddende regering har fejlet rent økonomisk.
»Med skattestoppet har man snoldet over 100 milliarder op, som man kunne have brugt langt mere struktureret. De har også bidraget til de skyhøje boligpriser, der var super for dem, der havde en bolig, da det gik godt, ærgerligt for dem, der gerne ville have haft en, og værst for dem, der købte, da priserne var højest,« siger hun, og fortsætter med at remse op:
»Økonomien i forbindelse med kommunalreformen, økonomistyringen i forsvaret og politiet, hele tinglysningsmiseren. Det er ikke et billede af en regering, der har haft hånden på rettet, benene i ro og blikket løftet.«
Nye prioriteringer på vej
I har jo selv bakket op om nogle af de største forlig om økonomien, hvor S-SF har sagt fra?
»Altså tager man f.eks. 2020-planen, støtter vi jo kun op om ca. halvdelen, mens de har resten af planen helt for sig selv sammen med Dansk Folkeparti, og der er masser, vi vil rulle tilbage. F.eks. besparelser på uddannelse, der er helt forkerte,« siger Margrethe Vestager, men på andre områder ved hun godt, at det bliver sværere at bliver enig med S-SF.
»Vi er et godt stykke på vejen med tilbagetrækningsreform og dagpengereform, men vi skal blive ved med at prioritere, om der er nogle ting, vi skal holde op med at gøre for at gøre noget andet i stedet. Vi skal ikke tilbyde ledige at være ledige i længere tid. Vi synes, man skal tilbyde ledige at komme i uddannelse. Vi synes ikke, at raske mennesker skal trække sig tilbage som 60-årige. Vi synes, de skal arbejde, hvis de kan, så vi kan gøre det bedre for børn i vuggestuer, børnehaver og skolerne. Det er prioriteringer, der er nødvendige, for der er uendeligt få penge at gøre godt med.«
Kan du forstå, når målinger viser, at folk stadig stoler mest på Løkke i økonomiske spørgsmål?
»Det ved jeg ikke, hvad jeg skal svare på, for sådan tænker jeg ikke selv. Jeg har tillid til dem som politikere og mennesker, der vil tage ansvar for den opgave, de får, men der er ting i deres plan, vi er uenige i, og som vi synes skal være anderledes, men grundlæggende har vi tillid til, at Helle Thorning-Schmidt kan lede landet. Ellers ville vi ikke pege på hende.«
Ville du helst selv overlade din privatøkonomi til Løkke og Claus Hjort eller Ole Sohn og Helle Thorning?
»Jamen det skal jeg ikke. Jeg ville hverken overlade min egen eller samfundsøkonomien til andre.«
Det sidste bliver vi andre jo nødt til?
»Jo, men når vi støtter en regering, blåstempler vi ikke noget ubeset. Hvis vælgerne vil det, så er det den samlede opposition, der vinder valget, og den der Thorning-Sohn-akse, du beskriver, vil være afhængig af Radikale Venstre,« siger Margrethe Vestager.

