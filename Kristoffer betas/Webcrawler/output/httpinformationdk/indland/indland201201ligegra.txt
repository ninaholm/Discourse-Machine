Lige over grænsen
Billige øl, rejer, vin, sødemiddel og en halv liter piskefløde for 2,95. Danskerne spenderede sidste år for 12 mia. kroner i grænsebutikkerne. Information er taget på fotoreportage til grænselandet


 I denne uge kan de få en pakke smør for 8,88 kr. og en halv liter piskefløde for 2,95. Det er billigt, og det er der mange, der har bemærket. På parkeringspladsen er der flere trailere og varevogne, som er fyldt til randen med alt fra øl og vin til kunstige sødemidler og rejer. For her i Sønder Løgum er det dét, man gør.
Sønder Løgum — eller Süderlügum som byen hedder på tysk — ligger direkte syd for den dansk-tyske grænse i Sydslesvig. Her ligger forretningen Fleggaard omringet af flade, lysegrønne marker. Fleggaardkoncernen er den største aktør inden for dansk-tysk grænsehandel og omsætter årligt for fire milliarder kroner.
I fredags kom det frem i et svar til Folketinget, at omfanget af grænsehandlen i 2011 var på ca. 12 milliarder kroner. Denne handel udgør knap to pct. af den samlede danske detailomsætning. Tallet kommer bag på Venstres tidligere skatteminister Kristian Jensen, men nuværende skatteminister Thor Möger Pedersen (SF) mener, at der ikke er behov for at nedbringe grænsehandlen. For ham er 12 milliarder en dråbe i havet i forhold til den samlede omsætning i detailhandlen. Regeringens egne beregninger viser, at den forhøjede sukkerafgift vil øge grænsehandlen og koste den danske detailhandel omkring en milliard kroner ekstra og flere hundrede job.
Se hele reportagen på Fotobloggen

