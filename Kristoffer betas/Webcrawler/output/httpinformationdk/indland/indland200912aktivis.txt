Aktivister vil kapre Bella Center
Under klimaforhandlingerne vil aktivistgruppen Climate Justice Action forsøge at kapre talerstolen i Bella Center. Information har talt med klimaaktivisten Tadzio Müller om at tage magten tilbage og sætte ny dagsorden


 BERLIN - Bella Center i København har længe været et fast punkt på rejseplanen for politiske aktivister og globaliseringskritikere fra hele verden. Når de officielle repræsentanter og ministre mødes, vil et hav af forskellige klimagrupper, sociale bevægelser og græsrødder samles for at protestere, og med varierende grader af fantasi og voldsomhed forsøge at kuppe dagsordenen.
En af topmødets mest afventede aktioner er arrangeret af gruppen Climate Justice Action, CJA, der vil forsøge at forcere politiblokader og trænge ind på selve konferenceområdet for at oprette et alternativt topmøde.
Den tyske talsmand Tadzio Müller fra CJA siger til Information:
»Vi vil sige, hvad der virkelig gør en forskel. Rummet skal kapres. Seriøse klimaforskere siger, at det eneste, der reelt batter, er at droppe fossile energiressourcer. Men der sker ikke noget politisk på det punkt. Meget af det, der er klimapolitisk nødvendigt, indebærer også store økonomiske omkostninger for de fattigere lande i Syd. Derfor kan man kun forestille sig en klimapolitisk indsats, der også indebærer, at de rigere lande overtager reparationsomkostningerne.«
Ånden fra Heiligendamm
Nogle uger inden topmødet mødes Information med Tadzio Müller på en café i berliner-bydelen Kreuzberg. Den 32-årige ph.d. i statskundskab er en af de mere garvede aktivister med spandevis af international erfaring, og han formulerer sig i præcise og velslyngede sætninger.
Under protesterne ved G8-mødet i Heiligendamm i 2007, der forenede et ellers broget felt af globaliseringsskeptikere, anti-kapitalister og klimabevægelser, fungerede Tadzio Müller som talsmand for de protesterende. Både for Tadzio Müller og antiglobaliseringsbevægelsen som helhed blev begivenhederne i Heiligendamm et bevis på, at civil ulydighed var en gangbar politisk protestform.
Og det er netop erfaringerne, den positive pionerstemning og ånden fra Heiligendamm, som Climate Justice Action forsøger at genoplive ved topmødet i Bella-centret.
Først og fremmest vil aktivisterne gøre opmærksom på, at klimakampen primært er et spørgsmål om kampen om ressourcer mellem rige og fattige verdensdele. Dagsordenen på topmødet i København er ligegyldig og overflødig, så længe den ikke direkte adresserer klimaforandringernes sociale konsekvenser. Som Tadzio Müller forklarer:
»De falske løsninger, som præsenteres officielt på konferencen, har ikke blot ingen positiv effekt på klimaet, men har endda en negativ social effekt. Der findes oprindelige folkeslag på den sydlige halvkugle, hvis lande er mere påvirket af eksempelvis handlen med CO2-kvoter end af selve klimaforandringerne. Det er den konflikt mellem Syd og Nord, som vi vil forsøge at bringe ud på gaden.«
Pres må komme nedefra
Mens de officielle konferencedeltagere forhandler bag bemandede døre, planlægger Climate Justice Action under overskriften Reclaim the Power bogstaveligt talt at bringe konferencen ud på gadeniveau. Helt konkret vil de protesterende med civil ulydighed gennembryde politiets blokader og trænge ind på konferenceområdet.
»Når vi først er trængt ind på konferenceområdet, vil vi afholde en People's Climate Justice Assembly, både for udefrakommende deltagere, men også for deltagerne ved det officielle topmøde,« forklarer Tadzio Müller. Aktionen, der tiltrækker aktivister fra hele verden, er planlagt til at finde sted d. 16. december, hvor ministre og statsledere ankommer til Bella Center.
Ifølge Tadzio Müller er civil ulydighed både en forpligtelse og en nødvendighed:
»Vores analyse er, at de tiltag, der er nødvendige for at bremse klimaforandringer, og som samtidig er socialt retfærdige, kun kan opstå gennem et pres nedefra. Det interessante ved topmødet i København bliver ikke den officielle del, men hvad der sker rundt omkring mødet og i gaderne.«
Climate Justice Action er blot en af utallige klimaaktioner, events og happenings under topmødet. Men ifølge Tadzio Müller kan alle de forskellige grupperinger i den blomstrende klimabevægelse bakke op om de grundlæggende principper i Climate Justice Action, der afviser FN's klimakonvention UNFCC som et seriøst løsningsforslag på klimaforandringer.
»Det handler om at sætte en hel anden dagsorden. Den officielle konference fortsætter med at dreje sig om de falske løsninger, emissionshandel og den slags. De rigtige løsninger forfægtes udelukkende af bevægelserne uden for konferenceområdet. Vi taler om klimaretfærdighed. Konkret handler det om at afskaffe fossile brændstoffer, sikre bæredygtigt landbrug og indføre en samfundsstyret energiindustri,« siger Tadzio Müller.
Den anden faktor, der forener de forskellige grupperinger, er en vis enighed om aktivisme og civil ulydighed som den mest produktive politiske metode. Som Tadzio Müller siger:
»Det er visheden om, at vi opnår mere både klimapolitisk og i spørgsmålet om social retfærdighed ved, at sociale bevægelser lægger pres på samfundet nedefra.«
Konfrontativ ikke-vold
Som historien har vist, er der imidlertid forskellige fortolkninger af, hvor og hvordan dette pres lægges bedst.
I månederne op til topmødet sørgede den danske regering for at sende et signal til de mere kamplystne blandt de tilrejsende aktivister. Budskabet om 'lømmelpakken' nåede også den tyske presse: Optøjer, gadeuorden, uautoriserede demonstrationer og happenings vil blive set på med ringe tolerance og vil kunne forhindres ved præventive anholdelser.
Men forventningerne om voldelige optøjer er ude af proportioner og passer ikke på Climate Justice Action, understreger Tadzio Müller:
»Medierne har forsøgt at male skræmmebilleder af, hvordan vi vil forsøge at gennembryde politiets blokade. I København har man ellers allerede erfaringer med...« Der er en pause i aktivistens talestrøm, mens han leder efter det rette ord: »Konfrontativ ikke-vold«, siger Tadzio Müller pludseligt på et dansk, der kun bærer få spor af hans tyske modersmål. Aktivistens internationale erfaring fornægter sig ikke.
Netop det ikke-voldelige, men konfrontative aspekt, som også var kendetegnede for den civile ulydighed i Heiligendamm i 2007, er af afgørende vigtighed for Tadzio Müller og Climate Justice Action. Den civile ulydighed er nemlig også et kompromis mellem mange forskellige aktivistiske grupperinger, der ofte er uenige om, hvordan tingene bør forløbe. Reclaim the Power-aktionen er et forsøg på at udviske forskellighederne og skære ind til det, som alle aktivisterne burde kunne blive enige om. Tadzio Müller forklarer det på denne måde:
»De mulige kraftcentre i den nye klimabevægelse er på den ene side de kritiske ngo'er, der har været med i snart 15 år og er ved at være godt frustrerede. På den anden side har vi de aktivistiske og udenomsparlamentariske bevægelser, der også længe har været en central del af det globaliseringskritiske miljø. De to grupper vil vi forsøge at bringe sammen med yderligere en gruppe, nemlig de kritiske politikere og regeringsdelegerede. De findes nemlig også. Især i de små østater og de latinamerikanske lande er der stor frustration over den officielle proces.«
Det er tydeligt, at Tadzio Müller anskuer Reclaim the Power som en aktion med et stort politisk potentiale, både konkret politisk, men også som et laboratorium, hvor en ny form for modstand og mulighed for kollektiv handling kan opstå.
Roosevelt
- Skal man forstå filosofien bag Reclaim the Power som et forsøg på at skabe et alternativt forum?
»Jeg vil ikke så meget kalde det et alternativt forum som en alternativ samfundsmæssig kraft. På den radikale venstrefløj er der som bekendt varierende holdninger til spørgsmål om regeringers rolle i klimabevægelserne. Mange almindelige borgere mener, at der først og fremmest er brug for handling på regeringsniveau. Og det vil jeg også gerne medgive. Det er der brug for,« siger Tadzio Müller.
Men regeringsdeltagelse er ikke nok. Også græsrødderne og folkets stemme spiller ifølge Tadzio Müller en afgørende rolle i at presse politikerne til at foretage de nødvendige radikale skridt:
»Der findes et smukt citat fra Franklin D. Roosevelt, der i sin tid blev stillet over for krav om mindsteløn fra progressive allierede i arbejderbevægelsen. Roosevelt sagde: 'Jeg er enig. Tving mig nu til at gennemføre det.'«


