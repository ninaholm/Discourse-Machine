Ungt indisk stortalent slog kontra
De store skaknavne dyster ved den hollandske kyst


 WIJK AAN ZEE - Den årlige skakfestival Tata Steel GMA, der spilles i den hollandske kystby Wijk aan Zee, blev skudt i gang i weekenden, og interessen samler sig naturligvis om A-gruppen, hvor en række af verdens absolut førende stormestre sidder bag brætterne. To af dem mødtes allerede i første runde, hvor verdensetteren, norske Magnus Carlsen, med de hvide brikker spillede en skarp variant mod armenieren Levon Aronian - uden dog at få noget konkret ud af det, så efter nogle forviklinger mundede det efter 28 træk ud i en remis ved trækgentagelse, hvad Carlsen vist skulle være lettet over. I et rent russisk opgør spillede eksverdensmester Vladimir Kramnik som sort remis mod Ian Nepomniachtchi, og dermed blev verdensmesteren Anand den eneste af de store favoritter, der vandt, idet han med de sorte brikker stille og roligt fik presset ukraineren Ruslan Ponomariov helt i bund.
Andre sejrherrer blev amerikaneren Hikaru Nakamura, der på smuk vis slog russeren Alexander Grischuk, samt hollænderen Jan Smeets, der noget overraskende besejrede Alexei Shirov fra Spanien.
Overmodig serber
I den store hal spiller også en B-gruppe og en C-gruppe med en række spændende mestre, der ville pynte på enhver dansk startliste. Det mest opsigtsvækkende parti fandt sted i C-gruppen, hvor den serbiske stormester Ivan Ivanisevic var kæmpefavorit mod den 24-årige indiske kvinde Tanya Sachdev - ikke blot på grund af sit langt højere ratingtal, men også fordi han havde hvid:
1.e4 e5 2.Sc3 Sc6 3.f4!
Turneringens sponsor er stålgiganten Tata Steel, og serberen går straks til stålet. Der skal ikke vises nåde, bare fordi der sidder en køn pige på den anden side af brættet:
3. - exf4 4.Sf3 g5 5.h4 g4 6.Sg5 d6 7.d4 h6 8.Sxf7 Kxf7 9.Lc4+ Kg7 10.Lxf4 Sf6 11.0-0 Le7 12.Dd2 Sa5 13.Ld3 Sc6 14.Sd5 Sxd4 15.Sxe7 Dxe7 16.e5 Sd5 17.exd6 cxd6 18.Lc4 De4 19.Ld3 De7 20.Tae1 Dxh4 21.Te4 Sf5 22.Tc4 b5 23.Lxf5 Lxf5 24.Dxd5 bxc4 25.Lxd6 Thf8 26.Le5+ Kg6 27.Dc6+ Kh5 28.Lf4 Df6 29.Ld6 Tad8 30.Td1 Tfe8 ...
Se diagrammet.
Ivanisevic har haft sine chancer undervejs, men nu sidder han tilbage med en tabt stilling, hvor han dog fandt det fornuftigste træk: Han opgav. Godt kæmpet af inderen, selv om jeg troede, at hun ikke ville have overlevet et træk som 21. Lxd6.
 

