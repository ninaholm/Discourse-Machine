Landbrugsstøtte til sex
Regeringen iler med at stimulere land-distrikternes kønsliv. EU medbetaler
Velfærdsminister Karen Jespersen (V) og fødevareminister Eva Kjer Hansen (V) omslynger hinanden i bestræbelserne på at bruge offentlige midler på kønslig aktivitet i landdistrikterne.


 "Skatteborgerstrip på traktor." Sådan lød avisoverskrifter i 2007. Årsagen var, at det Venstre-ledede Fødevareministerium årligt tildelte landboforeningernes juniorafdelinger - Landbo Ungdom og 4H - støttebeløb på syv millioner kr. til at sikre 'liv på landet' - 50 pct. dækket af EU-midler.
Hvorpå det afsløredes, at det livlige landlivs støttekroner gik til 'Miss Wet T-shirt'-dyster, drukture til Spanien og pigeaftener med dildo-redskaber. Sidstnævnte aktivitet var i Landboungdoms medlemsblad dokumenteret med fotos.
Den ny V-fødevareminister Eva Kjer Hansen lovede at gøre op med støtte-misbrug. Men nej, det er ikke sket. Og for at det ikke skal være løgn, har Eva Kjer Hansen med Dansk Folkeparti aftalt, at støtteordningen udvides til at omfatte politiske projektmagere i på landet. Som landbrugets kritiske iagttager, miljøjournalisten Kjeld Hansen, påpeger, har kun Venstres Ungdom ude i landdistrikterne en organisation, der opfylder kravene for at få del i de 10 millioner, der loddes ud af - halvt betalt af EU.
Beskeden annoncering
Påfaldende var det, at ministeren kun fortalte om de nye støttemuligheder i Landbrugsavisen, der udgives af ... gæt selv!
Den radikale MF'er Johs. Poulsen har spurgt regeringen, hvad meningen er. Han har fået det svar, at DUF, Dansk Ungdoms Fællesråd, til statsminister Fogh "har udtrykt bekymring over, at det at være politisk aktiv i stigende grad er blevet mistænkeliggjort i Danmark."
Det er for at imødegå den tendens, at ministeren har åbnet op for politikerspirene, forklarer regeringen. Og tilføjer, at hun efter omtalen i Landbrugsavisen selv har udsendt en pressemeddelse om støtteordningen. Denne pressemeddelse bærer dog imidlertid overskriften "Sundhed kommer i første række" - og nævner intet om åbningen for politikerspirerne.
I øvrigt henviser regeringen til, at ordningen forvaltes af et "uafhængigt udvalg". - Hvem der sidder der? Gæt selv! Ja, masser af Venstre-folk - og politikerspirer.
Forleden gav V-velfærdsminister Karen Jespersen sit bidrag til at hælde støttemidler i landdistrikternes kønsliv. Hun uddelte 11 millioner kr. til projekter - og udtrykte håb om, at "nogle af dem vil få flere kvinder til at flytte på landet."
"Mange steder på landet er der færre kvinder end mænd, og den ubalance er en udfordring," erklærede Karen Jespersen.
Jovist, kønnenes ubalancer er altid en udfordring. Men er det noget, som det er liberal politik at bruge skatteborgerkroner på?

