Og læreren aner intet
De 12-13-årige er onde eller utrygge og ensomme, og lærerne gør ikke en dyt ved skolens manglende fællesskaber, konkluderer psykolog Ditte Winther-Lindqvist på baggrund af sin forskning blandt fem-seks-årige børn og elever på 6.-7. klassetrin


 Det er en verden af hensynsløshed. En 6. klasse skal af sted på hyttetur, og en af pigerne, der har det svært, siger, hun ikke har lyst til at tage med. Det har hun selvfølgelig. Hun har bare brug for, at nogen siger, »ah, kom nu«. Men det er der ingen, der siger. Derimod er der to veninder, som udgør en dominerende gruppe i klassen og åbent baserer deres magt på at tryne andre. De overtaler outsideren til at blive hjemme. Så kan de få et værelse for sig selv, som de ellers skulle have delt med en tredje. På dagen, klassen skal af sted, dukker pigen ikke op, vupti, venindeparret får deres vilje og nå ja, hun ville jo selv blive hjemme. Læreren aner intet, opfatter bare pigen, der er blevet hjemme, som enormt besværlig og asocial, selv om hun om nogen havde brug for at komme med på den tur og åbne døren ind til fællesskabet.
Det er dén verden af sociale strategier og forhandlinger om identitet, som udviklingspsykolog Ditte Winther-Lindqvist, Institut for Psykologi, Københavns Universitet, giver et sjældent indblik i sin nye ph.d.-afhandling. Den begyndende pubertet kan være en rå og utryg tid for de 12-13-årige, som Ditte Winther-Lindqvist har sammenlignet med de fem-seksårige i indskolingen. For selv om børn i dag, både de små og de lidt større, manøvrerer fermt mellem forskellige strategier til at fremstille sig selv, så er de 12-13-årige, modsat hvad lærere og forældre tror, slet ikke modne til at danne gode og trygge klassefællesskaber. Og de får modsat de yngre børn i indskolingen, hvor der er fokus på trivsel og klassedannelse, heller ikke megen hjælp.
Individualiseringen i den danske folkeskole er trykket helt i bund, konstaterer psykologen, og skolen og lærerne er slet ikke opmærksomme nok på børnenes sociale liv til at kunne skabe et velfungerende fællesskab til gavn for indlæringen og inklusionen af børnene.
Så når nu folkeskolen er et af hovedpunkterne for regeringens nye Vækstforum, og samme regering har bebudet et 360 graders eftersyn af folkeskolen for at få danske børn placeret i top 5 internationalt i læsning, dansk, matematik og naturfag, er psykologen ikke i tvivl. Der skal gøres noget ved de skrøbelige fællesskaber i folkeskolen.
Vigtigt for læring
»Fællesskabsfølelsen er noget af det vigtigste i forhold til at skabe et bedre læringsmiljø, og lærerne og skolelederne skal have meget mere fokus på det,« lyder den faglige anbefaling fra Ditte Winther-Lindqvist, hvis forskning i øvrigt har ført til ansættelse på Danmarks Pædagogiske Universitetsskole fra næste måned.
Og den anbefaling står hun langt fra alene med. Sidste år opfordrede en samlet skoleverden i et nyt udspil til, at der bliver lagt mere vægt på fællesskabet i folkeskolen. Det var Kommunernes Landsforening, Danmarks Lærerforeningen, BUPL, Børne- og Kulturchefforeningen, Skolelederne og Forældreorganisationen Skole og Samfund, der stod bag opgøret med de senere års markante fokus på den enkelte elevs præstationer. De konkluderede på baggrund af ny forskning om børn og unges læring, at netop fællesskab og relationer til andre børn og voksne er afgørende for, hvor meget eleverne lærer. Og om det i sidste ende bliver muligt at opnå målsætningen om, at 95 procent af en årgang skal gennemføre en ungdomsuddannelse. I mandags kunne Information desuden berette om Danmarks hidtil største forskningsprojekt om vilkårene for læring i folkeskolen. Det projekt viste, at motivationen for at lære falder i takt med, at eleverne rykker op i klasserne. Det kan til dels forklares med, påpegede forskerne, at ord som fællesskabsfølelse og social ansvarlighed er fremmede for børnene i landets skoler.
»Der findes skoler, som er gode, fordi de er i stand til at skabe en fælles ånd og identitet for hele skolen. Her vælger lærerne at være, fordi de gerne vil være på netop dén skole. Nogle lærere er også gode til at skabe et fællesskab i klassen, hvor alle kan føle sig trygge og accepteret. Men generelt gør man meget ud af klassefællesskab, når børn starter i skolen. Problemet er, at man lader det sejle efter indskolingen, fordi man går ud fra, at børnene kan selv, og det kan de ikke,« siger Ditte Winther-Lindqvist, der også konstaterer, at der desværre er mange lærere, som slet ikke burde undervise på det krævende 6.-7. klassetrin. Eller som simpelthen har mi-stet det engagement, de engang havde i børn, fordi de er slidt ned.
»Hvis lærerne skal være ledere ikke bare for det faglige, men også for klassens sociale miljø, så kræver det, at de giver meget af sig selv og vil børnene noget. Det engagement er mange lærere for nærrige med,« siger hun.
Endelig spiller det også ind, at der sker et skift i 6.-7. klasse, hvor der kommer meget mere fokus på det faglige. Og hvor lærerne bevidst spiller på, at børnene nu er elever, der skal forberede sig på deres videre uddannelsesforløb.
Anti-aktiviteter
Det er ikke fordi, lærerne ikke tager bestik af det sociale liv, uddyber Ditte Winther-Lindqvist. Det gør de selvfølgelig. Så holder man krisemøde i klassen, og drengene sidder og himler. Men det kører som en form for justering af det sociale hjul og er ikke en grundlæggende integreret del af pædagogikken. Det sociale liv foregår bag lærernes ryg.
Et eksempel er spisepausen i den 6. klasse, Ditte Winther-Lindqvist har fulgt i en ganske almindelig jysk by, hvor forældrene typisk bor i parcelhus med have og har cirka samme socioøkonomiske baggrund.
Læreren forlader klassen, modsat hvad der sker i indskolingen, hvor hun bliver og spiser med børnene. Anna og Mary, venindeparret igen, er sultne, men har ikke selv medbragt noget. Mad er ikke forbudt, men det er fastfood og ikke madpakker, der er in. I stedet tigger pigerne om mad, og når de får det tilbudt, er et af deres mest udspekulerede tricks at latterliggøre giveren.
»Må jeg få noget af din juice,« spøger Anna Jenna, der villigt deler. Anna tager et sip, og udbryder:
»Adrr, det er ulækkert, er det fra i dag?«
Jenny ser flov ud og svarer ikke.
»Det smager virkelig underligt ... som toast,« siger Anna, smiler og tager en slurk mere.
Efter spisefrikvarteret kommer læreren tilbage, som en rar hyggetante, der ikke aner, hvilken dårlig stemning, der udspiller sig i klassen, mens hun er væk.
Emily, der har været en del af Anna og Marys venskabsgruppe, har efter en bitch-figth med de to været tvunget til at distancere sig. Det gør hun blandt andet ved at begynde at medbringe virkelig lækker mad, hjemmelavet pastasalat, pizza slices og små bokse med frugt og andre delikatesser. Forskeren spøger hende hvorfor.
»Derhjemme spiser jeg også mere almindelige ting, som brød med ost.«
Men det kan du ikke spise herovre i skolen?, vil Ditte Winther-Lindqvist vide.
»Nej! Folk vogter over, hvad der bliver spist, og hvis det er ulækkert, vil de fortælle dig det. Jeg har det, som om jeg skal dække min mund, fordi ellers vil de kommentere på, hvor ulækkert det ser ud, og hvordan det stinker. Når jeg tager virkelig lækker mad med, så lukker det munden på dem... Nej, jeg er ikke sikker. De snakker sikkert om, at det stinker, eller jeg stinker bagefter,« siger Emily.
Afvisningen af maden kalder forskeren for en anti-aktivitet. I 6. klasse er deltagelse i forskellige anti-aktiviteter vigtige måder at definere identitet på. De 12-13-årige er nemlig kendetegnet ved, at de kun lige har fået foden inden for i det kommende ungdomsliv. De orienterer sig tydeligt efter at være mest fremme i skoene og afprøver forskellige voksenting, mens de udstiller de mere tilbageholdende og barnlige, der prøver at være tro mod deres egne værdier. Disse er klart yt i klassens veldefinerede, sociale hierarki. Og de 12-13-årige har ikke andre muligheder. De kan ikke bare finde et andet fællesskab, fordi de er ikke store nok til selv at opsøge det. Derfor anti-aktiviteter så som ikke at lave lektier, bevidst ikke at gøre, hvad læreren siger, og se ned på dem, der stadig leger. Drengene leger sport og computerspil, og kaster med ting i klasseværelset. De fleste piger vil gerne lege, men det bliver afvist og nedgjort af bestemte piger i gruppen, som en identitetsmarkør.
De onde er ok
De onde piger i klassen, som de også omtaler sig selv, er der imidlertid ikke noget galt med. Det handler ikke om dårlig opdragelse, og de er ikke psykopatiske tilfælde, understreger psykologen. Børnene befinder sig bare i et bestemt socialt system, hvor det spil, de spiller, er fuldstændig usanktioneret og ureflektivt. Og pigerne kunne være forsat, hvis ikke de nye klassekammerater, de får som følge af en skolesammenlægning, ændrer de sociale spilleregler. Den nye gruppe børn har nemlig andre værdier, hvor det giver pote at være en god kammerat og ikke bagtale hinanden. De værdier vinder til sidst.
»Der ér meget uro og disciplinproblemer i skolen, og det handler selvfølgelig også om forældrenes opdragelse og lærernes generelle autoritetstab. Men det, der foregår på 6.-7. klassetrin, drejer sig i høj grad også om gruppepsykologi. Der nogle almene træk i, hvordan en gruppe fungerer, som jeg kunne finde hvilket som helst sted i landet, i hvilken som helst 6. klasse. Det er jo bare ikke det samme som sige, at man ikke skal arbejde med det og undgå, at det kammer helt over,« siger Ditte Winther-Lindqvist. Hun påpeger desuden, at balancen mellem det individuelle og det kollektive er blevet voldsomt forskudt i løbet af de seneste årtier:
»I dag er det sådan, at jo mere du kan gøre opmærksom på dig selv, des mere omsorg, plads og opmærksomhed får du. Men det er et paradoks, som viser sig i den svære balance mellem at træde frem som individ  hvilket man er jo nødt til, fordi man bruger selvfremstilling for at undersøge sin identitet  og så ikke at lade det ske på andres bekostning. Hvis du byder for lidt ind i klassen, bliver du svinet til af dine klassekammerater, og lærerne tror du er dum. Og stikker du næsen for langt frem, risikerer du at få en næsegrus rutchetur en dag.«
»Grænsen, lærerne skal identificere, går der, hvor der tale om en form for fællesskab eller ej. Det var ren krig for de børn i den klasse, jeg fulgte. De var hensynsløse spillere på en kampplads, der hed 6. klasse, og sådan skal det jo ikke være.«
Det er heller ikke decideret mobning, pigerne har gang i. For der er ikke udset et bestemt offer. Det er tilfældigt. Det er snarere et system baseret på at tale ondt om andre. Som da de dominerende piger prøver at fastholde deres position i den nye 7. klasse, og derfor virkelig er nødt til at give deres strategier gas. De udnævner en dreng til at være Bøsse-Jørgen og spreder rygter om ham. Det kunne være hvilken som helst anden dreng, han bliver bare brugt i et spil om forsat at få så meget opmærksomhed som muligt.
Ditte Winther-Lindqvist understreger, at hun ikke ønsker, at voksne skal overbeskytte børn. Det hører med til at vokse op at handle ondskabsfuldt ind i mellem, og børnekultur vil til alle tider været rå. I dag betyder de sociale fællesskaber bare langt mere for børn end tidligere, fordi de jævnaldrene betyder så meget for deres identitetsarbejde: »Det skal ikke være curlingbørn. Men masser af de konflikter, børn er i, er ikke spor udviklende. Jeg var en ny-spændende i de klasser, jeg besøgte. Derfor fik jeg mange ting at vide, som jeg godt kunne ønske mig, at andre voksne også vidste. Det foregår så indestængt, og de bliver sådan ladt i stikken.«
Ud over at lærerne ville få meget mere arbejdsro og frigive positiv energi til det faglige ved at integrere det sociale i deres pædagogik, så har det manglende klassefællesskab også konsekvenser for de børn, det går skævt for.
»Selvfølgelig klarer de fleste sig igennem den her periode. Nogle får måske deres skolegang reddet ved at møde én rigtig god ven, og senere i livet har deres erfaringer ingen negativ betydning. Men det handler om at optimere muligheder for at udvikle sig både personligt og fagligt. Og lærerne skal være meget bevidste om, hvilken form for fællesskab deres pædagogik fremmer. Ellers kan de nemt komme til at køre med på de fremmelige elevers dagsorden. Og de kan selv være med til at latterliggøre og udstille nogen. Konsekvensen er børn, der er ensomme, usikre og utrygge. Det kan være startskuddet til en social marginalisering og langvarig skæv social udvikling,« advarer Ditte Winther-Lindqvist.


