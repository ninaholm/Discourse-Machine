Bent Melchior: Min frygt er, at det jødiske samfund vil visne
Jøder skal kunne forsamles og pleje deres fælles kultur. Det må terrorister ikke få lov at ændre på, siger forhenværende overrabbiner Bent Melchior, der er kendt som fortaler for dialog mellem jøder og muslimer
 Blomster lægges ved synagogen i Krystalgade efter skyderi, hvor en vagtmand blev dræbt


 Da synagogen i Krystalgade i 1985 blev ramt af en terrorbombe, var noget af det første, daværende overrabbiner Bent Melchior gjorde, at bestille en glarmester. De smadrede vinduer skulle med det samme skiftes ud, så han kunne holde gudstjeneste om lørdagen.
»Min holdning var dengang, at de ikke skulle bestemme over os. Man skal tage den slags alvorligt, men samtidig skal man være den, der styrer, og ikke lade terroren styre ens handlinger. Og det er den samme holdning, jeg har i dag,« siger Bent Melchior, efter at synagogen natten til søndag blev ramt af endnu et terrorangreb, der fik en dødelig udgang for 35-årige Dan Uzan, der stod vagt ved synagogen, hvor en ung pige holdt bar mitzvah-fest.
»Terror betyder jo frygt. Dens mål er ikke bare at slå et antal mennesker ihjel. Det er også at skabe frygt og dele mennesker. Det, der er min hovedpine, er, hvordan mine kære trosfæller vil reagere på det, der er sket. Hvis man vil opretholde et jødisk samfund i Europa, og det mener jeg i sig selv er en vældig positiv ting, så er det vigtigt, at jøder kan forsamles, uden at det skal være en modig handling. Man skal kunne høre foredrag eller fejre begivenheder sammen. Men jeg spørger mig selv, om folk nu vil sige, at prisen er for høj og derfor vil holde op med at komme i synagogen, sende deres børn i den jødiske skole og så videre. For hvis folk begynder at blive væk, så visner det jødiske samfund. Kultur, der ikke holdes ved lige og bliver sat til diskussion, sygner jo hen,« siger Bent Melchior.
’Frygtelig dumt’
Netop fordi det er afgørende vigtigt at opretholde det jødiske samfund i Danmark og andre lande er den tidligere overrabbiner stærkt kritisk over for den israelske premierminister Benjamin Netanyahu, der kort efter angrebene i København gentog den opfordring, han også kom med som reaktion på terroranslagene i Paris: at de europæiske jøder skal immigrere til Israel, som ifølge premierministeren er jødernes »hjem«.
»Det synes jeg er frygtelig dumt. Her i Danmark driver vi ikke politik på den slags tragedier, og det skulle Netanyahu heller ikke have gjort. Han skulle have holdt sig til sin kondolence. Det er en misforståelse, at Israel er vores hjem. Jeg er selv zionist, men for mig betyder det ikke, at alle jøder skal bo inden for et bestemte geografisk område. Det er jo nærmest apartheid. Israel skal være et jødisk centrum og inspirere jøder ude i verden, men der skal bo jøder overalt, ligesom der også skal være plads til kristne og muslimer i det israelske samfund,« siger Bent Melchior.
Den tidligere overrabbiner har gennem årene gjort sig til talsmand for dialog mellem jøder og muslimer. Han håber, at dialogen ikke bliver sat tilbage af terrorangrebene.
»Det ville være slemt. Jeg er gennem tidernes løb blevet spurgt, om der er antisemitisme i Danmark. Der har jeg svaret, at der er antisemitter, men der er ikke antisemitisme i Danmark. Der er ingen bevægelse i Danmark, der har en jordisk chance for at begå sig, hvis den har jødehad på programmet. Men der er individer, som er antisemitter, for man har tosser i alle lande og i alle befolkningsgrupper, også blandt muslimer. Og det, at der er nogle tosser blandt muslimer, det er for mig ikke nogen årsag til at indstille dialogen.«
– Det er det ikke for dig. Men kunne du ikke frygte, at det kunne være det for andre?
»Ja, det kunne jeg. Men der er jeg glad for, at vores politikere, og det gælder også statsministeren ligesom den franske præsident i forrige måned, gang på gang understreger, at dette ikke er en kamp mod muslimer, men en kamp mod terrorister.«

