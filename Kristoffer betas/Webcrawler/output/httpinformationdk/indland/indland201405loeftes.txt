Løftestang eller ræs mod bunden?
De danske kandidater til europaparlaments-valget er stort set alle tilhængere af frihandelsaftaler mellem EU og andre dele af verden. Men hvor meget, de er villige til at gå på kompromis – og hvorvidt de tror, at aftalerne vil hæve eller sænke standarderne i resten af verden – er der uenighed om


 
	Frihandel er godt, og Europa har hårdt brug for de ekstra arbejdspladser og det velstandsløft, som især det transatlantiske handels- og investeringspartnerskab (TTIP) mellem EU og USA vil give. Det mener de fleste danske kandidater til europaparlamentsvalget.

	»Jeg er overordnet set for frihandel, men ikke for den vilde jungle. Der skal være ordentlige vilkår, og ulandene må ikke lide under den,« siger SF’s spidskandidat Margrete Auken.

	Socialdemokraternes spidskandidat Jeppe Kofod erklærer sig ligeledes som ’varm tilhænger’ af TTIP foruden de aftaler med Japan og Canada, der i øjeblikket forhandles om.

	»Ikke mindst fordi TTIP kan skabe 15.000 arbejdspladser i Danmark,« som han siger. Dansk Folkepartis Karsten Lorentzen er også »overordnet positiv«.

	»Frihandel skaber vækst og arbejdspladser, og det er der brug for i Europa,« siger DF-kandidaten.

	Blandt de kandidater, det er lykkes Information at få fat på, er kun Folkebevægelsen mod EU decideret modstander af frihandelsaftaler, som bevægelsen mener er uretfærdige og udelukker verdens fattigste lande.

	»Man går ind og beskytter sig selv på bekostning af andre. Når man har en afgrænsning, hvor EU og USA beskytter sig selv med en toldmur, så bliver det dyrt for de fattige lande at sælge deres varer. Så skal de ud i social dumping og løndumping for at kunne konkurrere på det marked,« siger folkebevægelsens kandidat Ole Nors Nielsen.

	Han frygter også, at en handelsaftale med USA – der vil skabe verdens største frihandelsområde med 800 mio. borgere – vil sænke standarderne internt i Europa. Forhandlingerne om TTIP handler nemlig bl.a. om at fjerne såkaldte ’unødige hindringer’ i standarder og støtte- og mærkningsordninger, og om at harmonisere og liberalisere inden for bl.a. gensplejsede organismer, kemiske stoffer, medicinske produkter m.m.

	»Vi har jo for eksempel stemt imod gensplejsede organismer i Europa. Det ender med den laveste fællesnævner inden for arbejdsmarkedspolitik, klima- og miljøpolitik,« mener han.

	Den forudsigelse er Jeppe Kofod omvendt helt uenig i. Han mener i stedet, at fælles standarder vil betyde, at man vælger de højeste standarder, hvad end det er EU eller USA, der sætter barren højest. Det kan have en positiv afsmittende indflydelse på andre lande i verdensøkonomien, fordi handelsaftalen vil omfatte mere end halvdelen af verdenshandlen, mener han.

	»Jeg mener, at man kan bruge den her aftale som en løftestang. Jeg ser det som en øvelse, hvor man gerne skulle nå fælles høje standarder, og hvor der også skal være mulighed for at gå videre, hvis man ønsker højere beskyttelse,« siger Kofod.

	Margrete Auken vil »bestemt ikke bestride, at aftalen kan blive en løftestang«, men mener ikke desto mindre, at Europa-Parlamentet – i lyset af en række bekymrende forlydender fra forhandlingerne – må være »totalt opmærksomme« på, hvad der sker, for hvis det bliver den »laveste nævner, der bliver fælles, så skal vi sige nej«.

	Karsten Lorentzen er ikke overbevist om, at handelsaftalen kan bruges som løftestang.

	»Jeg er nok i tvivl om, hvorvidt USA har de samme bekymringer (i forhold til standarder, red.),« siger han.

	Kompromisvillig?

	Lorentzen er – på linje med Kofoed og Auken – ikke umiddelbar villig til at gå på kompromis med EU’s nuværende standarder for at sikre en frihandelsaftale med USA. Men de 15.000 danske job og 27 mia. kr. i eksport, som økonomer har vurderet, kan blive Danmarks andel af gevinsten, lokker alligevel, så han håber, at det er muligt at finde et acceptabelt kompromis.

	»Vi skal ikke i EU give køb på forbrugerstandarder og den slags, men jeg er forholdsvis fortrøstningsfuld. Da vi forhandlede en frihandelsaftale med Sydkorea (afsluttet i 2011, red.), var der også masser af knaster, men de blev løst,« siger han og erkender, at »der i enhver aftale vil være et eller andet kompromis«.

	»Men gensplejsede produkter, det lyder ikke attraktivt. Men der kan være andre områder, hvor vi kan give os,« tilføjer han.

	Kun to danske kandidater, Venstres Ulla Tørnes og Liberal Alliances Christina Egelund, har ifølge en tidligere rundspørge foretaget af magasinet NOTAT erklæret sig parate til om nødvendigt at »acceptere lavere forbruger- eller miljøstandarder for at få en handels- og investeringsaftale med USA«.

	Radikale Venstres Morten Helveg Petersen svarede ’ved ikke’, mens de øvrige – inklusive de konservatives Bendt Bendtsen – svarede nej.

	»Jeg er varm tilhænger af en frihandelsaftale, men ikke på bekostning af miljø, sundhed, arbejdstagerrettigheder og forbrugerbeskyttelse. Det er vigtigt for mig at bevare alt, hvad der har med vores forsigtighedsprincip at gøre,« siger Jeppe Kofod.

	Auken – der sidder i den Grønne gruppe i Europa-Parlamentet – lover, at parlamentet ikke vil godkende en aftale, der svækker forbruger- og miljøbeskyttelsen: »Der er nødvendige kompromiser og kompromitterende kompromiser, og i øjeblikket er de i gang med at indgå nogle kompromitterende kompromiser. Men så stemmer vi ikke for det,« siger hun.

	Et punkt, som både Auken, Kofod, Lorentzen og Nors Nielsen udtrykker skepsis over for, er det såkaldte Investor State Dispute Settlement (ISDS). Systemet er en slags voldgiftssystem uden om de nationale retssystemer, hvor investorer kan anlægge sag mod stater, hvis f.eks. ny lovgivning hindrer firmaernes muligheder for at få det forventede udbytte af frihandelsaftalen.

	Lorenzen udtrykker skepsis over for systemet, og mener »helt klart, at der ligger en fare i det«, mens Jeppe Kofod også afviser, at det skal være muligt at underkende de folkevalgte politikeres love.

	For Folkebevægelsen mod EU er ISDS-systemet en af hovedårsagerne til deres modstand mod TTIP: »Så bliver det sådan, at vi skal sælge genmodificerede varer her, og hvis ikke vi vil, så kan man sagsøge hinanden – det er ikke en måde at samarbejde på,« mener Ole Nors Nielsen.

	Margrete Auken kalder systemet for »en absurd konstruktion«.

	»Hvis det skal være der, så skal det være transparent, og det skal ikke være stå over EU’s domstole. Hvis de tror det, må de have spist søm,« siger hun.

