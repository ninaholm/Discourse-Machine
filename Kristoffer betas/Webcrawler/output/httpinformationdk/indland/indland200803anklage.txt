Anklager: Ingen rettergangsfejl i terrorsag
Statsadvokat Hanne Schmidt fejede forsvarernes påstand om rettergangsfejl i Vollsmose-sagen af bordet og krævede i stedet betydeligt længere fængselsstraffe til de tre tiltalte, da Højesteret i går tog fat på ankesagen. Undervejs kom statsadvokaten endda med en nyhed


 Ingen rettergangsfejl. Ingen rettergangsfejl. Ingen rettergangsfejl... 
Monotomt afviste statsadvokat Hanne Schmidt igen og igen under en mere end fire timer lang enetale forsvarernes ønske om, at terrorsagen fra Vollsmose skulle gå om i Østre Landsret på grund af rettergangsfejl mod de tiltalte MZ, AK og AA. 
Hele onsdagen var afsat til Hanne Schmidt, der møjsommeligt gnavede sig gennem sagens mange ringbind for at afslutte med en procedure, der punkt for punkt lagde afstand til forsvarernes påstande og indsigelser: Jo, forsvarerne havde skam fået aktindsigt i alt det PET-materiale, der var relevant for sagen mod de tiltalte. Jo, der var ført et fuldt tilstrækkeligt bevis for en begrundet mistanke for en forbrydelse under opmarch, hvorfor det var helt korrekt af PET, da de i juni 2006 lod den civile - men af forsvarerne stærkt omstridte - meddeler LH skifte status til aktiv agent, der for efterretningstjenestens regning og risiko indkøbte to sække med gødning, som kunne bruges til at fremstille sprængstof. 
Og nej, retsformandens belæring i oktober sidste år i Østre Landsret var skam ikke subjektiv i sin vurdering af PET-agenten LH's troværdighed, og nej, PET-agenten havde heller ikke overtrådt nogle af de uskrevne regler for PET-agenters virksomhed, og nej, der var slet ikke sket en indskrænkning i forsvarets mulighed for at føre relevante vidner i forsvaret for deres klienter. Alt i alt var der ifølge statsadvokaten absolut intet grundlag hverken for strafbortfald eller strafnedsættelse. Tværtimod ønskede Hanne Schmidt fængselsstraffene forhøjet, fra 11 til 14 år for sagens to 'hovedmænd' MZ og AK, mens 'den praktiske gris' AA skulle have seks år i stedet for de fire, som Østre Landsret idømte ham i november sidste år.
Ikke-overraskende nyhed
Midt under den lange oplæsning undslap der pludselig en nyhed fra statsadvokaten, tilsyneladende en uvæsentlig detalje, der dog fik de tilstedeværende retsreportere i Højesteret til at spidse ører.
Det drejede sig om, at Rigsadvokaten for kun en uge siden endeligt frafaldt en tiltale mod AK's lillebror. Han havde ellers været tiltalt for i august 2006 at have stukket PET-agenten LH med en skruetrækker i låret.
Overfaldet var ifølge lillebroren rent opdigt fra LH's side (således som lillebroren selv forklarede til Information den 15/12 2007). Men når AK's forsvarer Bjørn Elmquist ikke fik lov at føre lillebroren som vidne i Østre Landsret i den hensigt at så tvivl om LH's generelle troværdighed, fungerede tiltalen mod lillebroren trods alt som en slags belæg for, at LH's forklaring om overfaldet var sandfærdig. 
Men en uge før Højesterets behandling af ankesagen opgav Rigsadvokaten altså tiltalen mod lillebroren - "af bevismæssige grunde", som Hanne Schmidt tonløst forklarede.
AK's lillebror og det påståede skruetrækkeroverfald stod også centralt i et af de andre stridspunkter mellem statsadvokaten og Bjørn Elmquist, nemlig spørgsmålet om forsvarernes adgang til alt relevant PET-materiale i sagen. Hidtil har forsvarerne ikke haft mulighed for at se f.eks. det PET-materiale, der vedrører agenten LH's relationer til andre personer end de tre tiltalte. Især LH's indberetning om lillebroren og skruetrækkeren ville ud fra et forsvarer-synspunkt være overordentlig interessante. Ankesagen afsluttes i dag med forsvarernes gennemgang af deres påstande og indsigelser. Derpå vil de syv højesteretsdommere afsige dom formodentlig i løbet af nogle uger.

