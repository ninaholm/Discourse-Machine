Forsvarsminister vil til bunds i tolkesag
Selv om forsvarsministeren mørklægger sag om dansk tolk, som har set fangemishandlinger, så lover hun at undersøge sagen til bunds


 Forsvarsminister Gitte Lillelund Bech (V) åbner op for på et senere tidspunkt at lave en uvildig undersøgelse af den såkaldte tolkesag. Efter at Gitte Lillelund Bech i går - i fortrolighed  - orienterede Folketingets Udenrigspolitiske Nævn om tolkesagen understreger forsvarsministeren dog, at hun nu afventer den igangværelse undersøgelse fra Forsvarets Auditørkorps, samt en verserende retssag ved Østre Landsret.
Torturbilleder
Her kræver en afghaner erstatning for angiveligt af være blevet mishandlet, efter at danske soldater i 2002 udleverede ham og andre afghanske fanger til amerikanerne.
»Men det skal stå fast, at jeg ønsker at få vendt stenene i den her sag. Vi skal ikke have noget, som ikke er undersøgt,« siger forsvarsministeren.
»Præcist hvordan vi gør, må vi se på, når vi har auditørernes konklusioner, og tilsvarende når vi har Østre Landsrets dom,« siger Gitte Lillelund Bech.
Forsvarsministerens løfte kommer, efter at en oberst i forbindelse med den verserende retssag - angiveligt - har fortalt, at han har set »Abu-Ghraib-agtige« billeder af fangemishandling med forbindelse til danske soldater. Obersten har fungeret som kontaktperson for en tolk, der var udlånt til amerikanerne, og som skulle ligge inde med torturbillederne på en cd. Samtidig har Institut for Menneskerettigheder også fået en henvendelse om, at danske soldater muligvis har været indblandet i overgreb mod tilbageholdte.
Stop mørklægningen
Ifølge Dansk Folkepartis udenrigsordfører, Søren Espersen, er der tale om en »papirtynd sag«, mens Socialdemokraterne og Enhedslisten stadig efterlyser en forklaring på, hvad der er op og ned i tolkesagen. Enhedslistens forsvarsordfører, Frank Aaen, opfordrer forsvarsministeren til at stoppe mørkelægningen af sagen: »Det her er jo ikke en personsag, men en sag om at Danmark har set igennem fingre med fangemishandlinger.« ritzau


