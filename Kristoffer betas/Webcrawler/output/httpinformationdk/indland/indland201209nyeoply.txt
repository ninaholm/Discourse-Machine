Nye oplysninger øger presset på Troels Lund
Forhenværende departementschef i Skatteministeriet Peter Loft fik angiveligt et fejlbehæftet notat om, at Stephen Kinnock var skattepligtig i Danmark, fra Troels Lund Poulsen. Og ministeren hemmeligholdt, at notatet stammede fra BT
I går oplyste den forhenværende departementschef i Skatteministeriet Peter Loft, at et notat om Helle Thorning-Schmidts mand Stephen Kinnocks skatteforhold alligevel ikke var udarbejdet af Venstre, sådan som han tidligere har givet udtryk for kunne være en mulighed, men af dagbladet BT.

Peter Loft letter presset på Venstre i skattesag« lød rubrikken på forsiden af Berlingske i går. Til avisen oplyste den forhenværende departementschef i Skatteministeriet, at et notat om Helle Thorning-Schmidts mand Stephen Kinnocks skatteforhold alligevel ikke var udarbejdet af Venstre, sådan som han tidligere har givet udtryk for kunne være en mulighed, men af dagbladet BT.»Venstres ledelse får nu den næsten bedst tænkelige håndsrækning i skattesagen,« skrev Berlingske.Men også Peter Lofts nye udlægning af, hvor notatet stammer fra, efterlader både Venstres Troels Lund Poulsen og den tidligere departementschef selv med alvorlige forklaringsproblemer.Det var den 1. september 2010 ved et møde i Skatteministeriet om Stephen Kinnocks skattesag, at Peter Loft udleverede det omtalte notat til direktør for SKAT København, Erling Andersen. Notatet konkluderede, at Stephen Kinnock burde have betalt skat i Danmark.Erling Andersen oplyste om eksistensen af notatet, da han den 25. november 2011 afleverede en redegørelse for behandlingen af Stephen Kinnocks sag til skatteminister Thor Möger Pedersen. Han forklarede, at da han ved mødet den 1. september 2010 spurgte Peter Loft, hvem der havde forfattet notatet, svarede den daværende departementschef, at han ikke vidste det. Det var »bare dukket op«.Notatet blev ikke tillagt nogen særlig betydning af sagsbehandlerne, understregede skattedirektøren i sin redegørelse, »da forudsætningerne i notatet ikke er korrekte i forhold til de faktiske omstændigheder i skattesagen«.Blot en formodningOgså Peter Loft afleverede en redegørelse for forløbet til ministeren. Men han nævnte ikke notatet. Og blandt andet derfor bad Thor Möger Pedersen ham aflevere en supplerende redegørelse. Den modtog ministeren den 30. december, og her kom Peter Loft med en ny og interessant oplysning: »Jeg mener, at jeg fik notatet udleveret af skatteministeren eller af hans særlige rådgiver, Peter Arnfeldt. Jeg er ikke bekendt med, hvorfra notatet stammede – muligvis fra Venstres pressetjeneste,« skrev departementschefen.Men efter redegørelserne fra de to embedsmænd blev offentliggjort, udtalte politisk kommentator Niels Krause Kjær i begyndelsen af december 2011, at ud fra omtalen af notatet at dømme så var der tale om et dokument udarbejdet af BT. Et dokument, som var offentligt tilgængeligt på fagbladet Journalistens hjemmeside, fordi avisen havde vedlagt det som bilag i forbindelse med indstillinger til Cavlingprisen og Prisen for Undersøgende Journalistik.Da Peter Loft hørte vurderingen fra Niels Krause Kjær, blev han opmærksom på, at det rigtignok så ud til at være BT’s notat, som han havde modtaget fra enten Troels Lund Poulsen eller Peter Arnfeldt forud for mødet i Skatteministeriet den 1. september 2010. Det forklarede han i gårsdagens Berlingske. Notatet var altså alligevel ikke udarbejdet af Venstre, sådan som han havde foreslået som en mulighed i sin redegørelse, måtte han konkludere.‘Det må have været Lund’»Det var en fejl at skrive det, men en logisk slutning. Jeg havde fået notatet af Arnfeldt eller Troels Lund, og så regnede jeg med, at det nok var fra Venstre,« sagde Peter Loft og oplyste, at han »opfattede notatet som et sammensurium af de argumenter, vi ville blive mødt med, når SKAT kom frem til, at Kinnock ikke skulle betale skat – altså som modpartens argumenter.«Den forhenværende departementschef fastholder altså, at han fik notatet fra enten Peter Arnfeldt eller Troels Lund Poulsen. Og i gårsdagens Berlingske kunne Peter Arnfeldt så bekræfte, at han modtog notatet fra BT: »Arnfeldt forklarer, at han i sommeren 2010 blev kontaktet af BT, som havde en række spørgsmål om sagen. BT fremsendte derefter det omtalte notat, husker han og tilføjer, at han afleverede notatet til Troels Lund Poulsen til brug for presseberedskabet i sagen,« refererede Berlingske.Og på spørgsmålet fra avisen om, hvem der udleverede notatet til Peter Loft, svarede den forhenværende spindoktor: »Det må have været Lund. For jeg gjorde det ikke.«Dertil kom endnu en opsigtsvækkende oplysning frem i gårsdagens Berlingske: Peter Loft forklarede, at han ikke kunne huske, om det var Troels Lund Poulsen eller Peter Arnfeldt, der gav ham notatet, men at han i hvert fald »ikke fik noget svar«, da han spurgte, hvor notatet kom fra.Fordækt samarbejdeTilsammen bidrager de nye oplysninger til at sammensætte en mere nuanceret historie, end offentligheden hidtil har kendt:Peter Arnfeldt modtog et notat fra BT, der konkluderede, at Stephen Kinnock var skattepligtig i Danmark. Spindoktoren gav det videre til Troels Lund Poulsen, som gav det videre til Peter Loft. Men da departementschefen spurgte, hvem der havde skrevet notatet, tilbageholdt ministeren angiveligt oplysningen om, at det kom fra BT, der igennem længere tid havde skrevet artikler om, at Stephen Kinnock efter alt at dømme var skattepligtig i Danmark.At departementschefen ikke fik at vide, at notatet stammede fra pressen, skurrer selvsagt imod Peter Arnfeldts forklaring om, at notatet alene skulle bruges som led i et presseberedskab. Snarere synes de nye oplysninger om Troels Lund Poulsens rolle at bestyrke mistanken om, at ministeren i strid med skatteforvaltningsloven forsøgte at påvirke selve afgørelsen i skattesagen, og at der foregik et fordækt samarbejde mellem ministeren, hans spindoktor og BT. Et samarbejde, der ikke mindst er interessant i lyset af, at Peter Arnfeldt nu er sigtet af Københavns Politi for at have lækket afgørelsen i samme fortrolige skattesag til netop BT.Hvem, der oprindeligt har forfattet notatet, er i den forbindelse mindre vigtigt, end hvem der videregav notatet til embedsværket.Da Peter Loft så overdrog notatet til Erling Andersen, spurgte også Erling Andersen, hvem der havde skrevet det. Det vidste departementschefen ikke, og derfor kunne han i sagens natur ikke svare. Men han tilføjede angiveligt, at det var »bare dukket op«. Og det er ifølge den nu samstemmende forklaring fra ham selv og Peter Arnfeldt forkert: Han havde fået notatet fra sin minister, der vel at mærke ikke måtte blande sig i behandlingen af sagen.Men den oplysning valgte departementschefen tilsyneladende at hemmeligholde for skattedirektøren.
