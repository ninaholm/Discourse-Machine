Spar - og brug mere
Shell fejrer mindsket benzinforbrug - ved at forære masser af benzin væk
Shell fejrer, at danskerne har sparet benzin - til glæde for miljøet - med at give benzin væk. Et mediestunt, som før har fået bilejere til at opsøge en timelang kø som her.


 Det dér med energibesparelser, det er ikke nemt. Jo, vi vil da allesammen gøre, hvad vi kan. Hvis vi altså kan, og tilskyndelserne er de rigtige.
Tag nu bilers benzinforbrug. Alle er enige om, at afbrænding af benzin er skrækkeligt. I princippet. Men rent praktisk kan det godt tage sig lidt anderledes ud.
Det går det globale benzinselskab Shell i spidsen for at demonstrere. Shell har udsendt en pressemeddelelse, der triumferende trutter:
»Tirsdag den 25. maj 2010 har danske bilister sparet 420.000 liter benzin hos Shell siden lanceringen af Shell FuelSave Blyfri 95«.
Det er jo en slags god nyhed. Så kommer der imidlertid en mere tvivlsom. Shell-teksten fortsætter:
»For at markere denne milepæl uddeler Shell endnu en omgang gratis benzin på en af sine 330 servicestationer et sted i Danmark.«
Hvor benzinen kommer til at flyde i gratis strømme, vil Shell først offentliggøre dags datos formiddag. Men det er ikke første gang, Shell har fejret mådeholdet med at fråse.
I pressemeddelelsen står: »Sidste gang, det skete, var 5. maj. Her fik mere end 220 bilister i Odense glæde af en gratis optankning.«
Næsten 6.000 liter benzin flød frit ned i odense-anernes tanke, fremgår det.
Atmosfæren er ligeglad
På sin vis forstår man godt Shells tankegang - hvis det er et passende ord. Shell har et produkt, benzin, og det vil de forfærdelig gerne sælge. Energibesparelser er der reklame i. Der er også reklame i at forære sine varer væk. Shell smækker to fluer - og får reklame så vidt omkring som til denne spalte.
Men atmosfæren er jo ret beset ligeglad med, om det er betalt eller gratis benzin, den bliver belastet med. Derimod er den meget påvirket af, hvor meget benzin der brændes af. Og mens Shell vil have mest muligt brændt af, taber atmosfæren balancen, hvis afbrændingen ikke mindskes.
Til miljøregnestykket kommer, at Shell er blandt dem, der gerne vil pleje olieinteresser i de sårbare arktiske egne.
Er det nu for at skaffe sig noget mere at forære væk? Næppe.


