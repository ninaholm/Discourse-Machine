Venstrefløjen er blevet voksen
Dyre lærepenge har modnet Enhedslisten, som både på Christiansborg og på Københavns Rådhus er begyndt at satse på en mere resultatsøgende linje i det parlamentariske magtspil
 
	Johanne Schmidt-Nielsen, Per Clausen og Frank Aaen ved finanslovforhandlingerne 2011, et år, hvor Enhedslisten blev snydt for politiske resultater pga. manglende snilde. Efter flere år tæt på magten er venstrefløjspartiet nu blevet mere pragmatisk, i stedet for højtsvungne paroler er sat realistiske politiske mål – som blandt andet kan udfordre DF’s vælgergrundlag.


 
	Vær idealistiske – kræv det mulige. Sådan kunne Enhedslistens nye slogan lyde, som en pragmatisk omvendelse af studenteroprørernes gamle banner fra Paris 1968: »Vær realistiske, kræv det umulige«.

	Efter først at være blevet teknisk snydt af finansminister Bjarne Corydon (S) i 2011 og dernæst brugt som taktisk skakbrik i en studehandel i 2012, har Enhedslisten anlagt en ny strategi under forhandlingerne om næste års finanslov, som intensiveres i netop disse dage. Venstrefløjspartiet, der fortsat rider på en bølge af vælgeropbakning, har skruet ned for retorikken. Væk er de ultimative krav. Ønsket fra SRSF-regeringens støtteparti lyder nu alt andet end revolutionært: At 8.000 medarbejdere skal (gen-) ansættes i den borgernære velfærd i kommunerne. Og det skal ske i form af en ekstrabevilling på 2,5 mia. kroner, som skal øremærkes til ekstra offentlige stillinger. Samme mønster går igen på Københavns Rådhus, hvor Enhedslisten i årets budgetforlig sågar har været med til at stemme for besparelser mod til gengæld at få f.eks. et ekstra fixerum til narkomaner og øget trafiksanering med cykler i centrum. Enkeltvis er sejrene i hovedstaden små, men peger alligevel i en retning, som har fået Liberal Alliance til at advare mod »et socialistisk eksperiment, som kun kan gå galt«.

	Snydt for millioner

	Venstrefløjens parlamentariske skæbne er én lang forfaldshistorie, hvor den ene mere højtsvungne parole efter den anden er faldet til jorden. Sporene fra de seneste to finanslovforlig skræmmer særligt. Lige efter SRSF-regeringens tiltrædelse i 2011 indgik Enhedslisten et forlig, som umiddelbart kunne virke rødt, men kun på papiret. De 500 mio. kroner, som Enhedslisten formelt fik afsat til bedre normeringer i daginstitutioner, forsvandt hurtigt i kommunernes komplicerede kassetænkning.

	Ingen borgere mærkede nogensinde noget til den symbolske ekstrabevilling, som blev brugt til alt muligt andet. Enhedslisten blev åbenlyst snydt, fordi partiets forhandlere ikke var kvikke nok til at gennemtænke en mekanisme, som sikrede, at pengene kom børnene til gode.

	Sidste år var den gal igen. Belært af de bitre erfaringer forsøgte Enhedslisten i 2012 at stille hårdere og mere ideologiske krav, men måtte sande, at de blot blev spillet ud mod de borgerlige partier. Johanne Schmidt-Nielsen erkendte senere, at Enhedslisten havde »fejllæst den parlamentariske situation«, og partiet fik derfor kun kosmetiske indrømmelser, som de ikke engang selv var stolte af.

	Det tilspidsede forløb kulminerede, da Enhedslisten nægtede at holde et samlet pressemøde med regeringspartierne. Men tredje gang skal være lykkens gang, og sandsynligheden taler også for endnu et finanslovforlig mellem SRSF og Enhedslisten.

	Tomrum efter SF

	Hovedkravet om ekstra 8.000 offentligt ansatte er skruet mere begavet sammen end de lyserøde matadorpenge fra 2011 og udfordrer samtidig den allerstørste trussel mod centrum-venstre, nemlig Dansk Folkeparti. Enhedslistens resultatsøgende tilgang til årets finanslovforhandlinger viser således, at partiet er modnet parlamentarisk på mindst to planer: For det første er ekstrabevillingen på 2,5 mia. kr. – som tilmed holder sig inden for den økonomiske ramme, som vismændene vurderer er både mulig og tiltrængt – koblet til nye minimumrettigheder for ældre og, måske vigtigere, en bureaukratisk kontrolmekanisme, der skal sikre, at »pengene bliver modregnet året efter,« hvis kommunerne ikke bruger dem som tiltænkt.

	For det andet rammer kravet om ekstra velfærdspersonale på ældreområdet lige ind i Dansk Folkepartis stærkeste bastion, nemlig alle de gammelsocialdemokratiske vælgere, som i vrede over fyringerne af 16.600 offentligt ansatte har vendt SRSF-regeringen ryggen.

	Enhedslistens krav om ekstra penge til ældrevelfærd er reelt en strategisk gave til Socialdemokraterne, som snart må finde et effektivt modsvar til DF-formand Kristian Thulesen Dahls svulmende popularitet. Så længe Dansk Folkeparti uhindret får lov til at samle de socialt frustrerede vælgere op, er et genvalg af SRSF-regeringen matematisk set umuligt.

	Revolutionsromantikere vil sikkert hævde, at venstrefløjen har solgt ud. Men i den beskidte virkelighed er der snarere tale om, at Enhedslisten er rykket ind i det store vakuum for realpolitisk indflydelse, som SF’s nedsmeltning har efterladt. I de kommende uger kan Enhedslisten – med den fornødne list og snedighed – for første gang vinde lige så stor indflydelse på Christiansborg, som de i de senere år har fået opbygget på Københavns Rådhus.

