Lav søgning til læreruddannelsen



 Professionshøjskolernes Rektorkollegium har indsamlet oplysninger fra professionshøjskolerne om antallet af ansøgere til læreruddannelsen pr. 15. marts 2008 - de såkaldte kvote 2-ansøgere. Opgørelsen viser, at det samlede antal ansøgere er faldet med hele 33 procent - eller over 1.000 - siden sidste år. Fra 3.242 i 2007 til 2.158 i 2008. "Alle professionshøjskoler kan notere en tilbagegang i såvel 1. prioritetsansøgninger som det totale antal ansøgninger, hvilket i sig selv er bekymrende," hedder det i en pressemeddelelse. Men ansøgertallene må tages med et betydeligt forbehold, mener rektorkollegiet: "Fra 2001 til 2007 har der kunnet konstateres en udvikling af procentfordelingen mellem antallet af ansøgere hen mod færre kvote 2 og flere kvote 1. Ansøgertallet til læreruddannelsen kan dermed først vurderes endeligt ved udløbet af ansøgningsfristen for kvote 1 primo juli." De skærpede optagelseskrav i forbindelse med gennemførelse af ny læreruddannelse vurderes dog at have betydning: "Således at ansøgertallet formentlig også kan forklares med, at der er færre men bedre kvalificerede ansøgere til læreruddannelsen." Den dårlige prognose for professionshøjskolerne kommer efter længere tids debat om problemer med mangel på folkeskolelærer - og efter at flere universiteter med Aarhus Universitet i spidsen har meldt ud, at de planlægger at lancere alternative læreruddannelser.

