Scandinavian Star-overlever til norsk politi: Mine papirer kan opklare færgebrand
Norsk politi skal genåbne efterforskningen af det såkaldte økonomispor bag branden på Scandinavian Star. Derfor bør de se mine dokumenter, lyder opfordringen fra Mike Axdal, der overlevede katastrofebranden den 7. april 1990
Mike Axdal fra Korsør var i 1990 skibsmaler på færgen Scandinavian Star. Det samme var hans far og bror. De mistede livet den 7. april samme år, da der udbrød brand på færgen. Siden har Axdal samlet oplysninger og dokumenter om katastrofen, og han har skrevet en bog.


 Til april næste år er det 25 år siden, at Mike Axdal fra Korsør sammen med sin far og bror var hyret som skibsmalere på færgen Scandinavian Star. Ski- bet var netop sat i sejlads på ruten Oslo-Frederikshavn, da den første af flere påsatte brande brød ud natten til den 7. april. 159 personer, heriblandt 25 børn under 15 år samt Mike Axdals far og bror, omkom ved branden.
Siden har den tidligere skibsmaler samlet oplysninger og dokumenter om katastrofen, og i 2006 udgav han bogen Mordbrand med statsstøtte. Mike Axdal har ifølge egne oplysninger et arkiv hos en advokat med over 100.000 dokumentsider, hvoraf mange kaster lys over de komplicerede, men fortsat uafklarede ejer- og rederforhold bag det udbrændte skib, herunder kopier af forsikringspolicer, registreringer i skibsregistre, kvitteringer, fotos m.m.
»Hvis norsk politi kommer her til Korsør og sammen med mig gennemgår min dokumentation, vil branden på Scandinavian Star formentlig kunne opklares i løbet af et par måneder. Jeg tror, at det er gennem ejerforholdet, at vi kan dokumentere brandstiftelsen,« lyder det fra den tidligere skibsmaler.
Frarådede ny efterforskning
I foråret kom en specialistgruppe under Oslo Politi med en knap 200 sider lang rapport fortrinsvis om norsk politis efterforskning af branden med konklusionen, at »det vurderes som næppe sandsynligt, at sagen kan opklares ved yderligere efterforskning«. Flere norske journalister, der har skrevet løbende om skibskatastrofen, har karakteriseret specialistgruppens rapport som omfattende og udførlig.
Men Oslos politimester modsatte sig som tidligere beskrevet i Information indstillingen fra specialistgruppen og anbefalede i stedet fornyet efterforskning af det såkaldte økonomispor, altså ejerkredsen. Det var det danske politi, der havde stået for denne efterforskning, men ifølge Oslos politimester levede efterforskningen dengang ikke op til de krav, man i dag ville stille til en sådan undersøgelse. Den norske rigsadvokat tilsluttede sig, og sagen er nu overgivet til videre håndtering hos Oslo politi, oplyser rigsadvokaten.
Mike Axdal tilbød også sit materiale til specialistgruppen, inden dens rapport var færdig, men den tog ikke imod tilbuddet.
»Deres indstilling har jo også været, at der ikke skulle åbnes for ny efterforskning. Men nu hvor norsk politi skal i gang med økonomisporet, tilbyder jeg at stille min dokumentation til rådighed,« siger han.
Forsikringssvindel
I meget sammentrængt form lyder Mike Axdals bud på en forklaring, at den påsatte ildebrand på Scandinavian Star var et svindelnummer, der skulle udløse en forsikringssum. Da den første påsatte brand mod brandreglementet ikke udløste en omfattende evakuering af passagererne fra skibet, blev flere brande påsat af medlemmer af besætningen, men brandene løb løbsk med 159 omkomne til følge.
»Jeg påstår ikke, at jeg kan opklare sagen, for jeg har ikke de muligheder, som politiet har. Men jeg mener at have dokumentation for ejerforholdet med en lang række oplysninger indhentet fra Bahamas, London og USA. Jeg kan bare ikke komme tæt på selve pengetransaktionerne. Politiet og skattevæsnet vil derimod kunne henvende sig til banker og bede om oplysninger om pengestrømmene mellem en personkreds og de mange kommandit- og anpartsselskaber, der som i et spindelvæv indgår i ejerstrukturen. Politiet kan også afhøre personer med relation til de forskellige selskaber.«
To gange tidligere har den danske rigsadvokat afvist, at der uanset den fortsatte uklarhed over ejerforholdet til Scandinavian Star på brandtidspunktet er grundlag for at åbne en efterforskning.
»Jeg forstår ikke, hvorfor det er ligegyldigt, om man er i stand til at fastslå, hvem der ejede og drev skibet på det tidspunkt,« lyder det fra Mike Axdal.
Han mener ikke, at den kreds af personer, som i 1992 i Højesteret blev dømt som ejere af det udbrændte skib, var reelle ejere eller redere:
»Jeg tror, de var en slags stråmænd. De reelle ejere og redere frygtede, at sagen kunne blive henlagt til USA, og det ønskede man hverken strafferetsligt eller erstatningsmæssigt.«
Det bøjede hydraulikrør
Mike Axdal er ikke imponeret over rapporten om brandefterforskningen fra specialistgruppen:
»Specialistgruppen har næsten udelukkende gennemgået det snart 25 år gamle efterforskningsmateriale fra norsk og dansk politi. Gruppen har på nær et par undtagelser ikke lavet selvstændig ny efterforskning, og de har ikke i dybden efterprøvet de påstande, som jeg og andre i årenes løb har fremsat om brandudviklingen på skibet.«
Han mener at have fundet i hvert fald 12 fejl i specialistgruppens rapport. En af fejlene drejer sig om den såkaldte hydraulikbrand og et rør med hydraulikolie, som var monteret i en sidekorridor på mellemste bildæk, og som tilførte tryk til hængedækket på nederste bildæk.
»Hydraulikbranden er aldrig blevet selvstændig undersøgt,« siger Mike Axdal.
Ifølge Mike Axdal og motorcykelmekanikeren Terje Bergsvåg fra Bergen, der har brugt mange år på at samle materiale om branden og har stået i spidsen for et privat granskningsgruppe, fik hydraulikbranden næring fra hundredvis af liter hydraulikolie, der fossede ud af et afbøjet rør. Kritikerne hæfter sig også ved, at røret mekanisk var løsnet fra en kobling med møtrik på begge sider af en samling og derfra trukket ud, hvorfor det var blevet bøjet.
Specialistgruppen beskæftiger sig også med det afbøjede hydraulikrør ved at referere tidligere udførte undersøgelser. Den voldsomme varme har fået røret til at give sig i længderetningen, hvorved en læk kan være opstået. En anden mulighed kan være, at røret af konstruktionsmæssige årsager har været afbøjet fra starten, men yderligere efterforskning kan ikke afklare problemet, bl.a. fordi skibet for længst er ophugget.
Ifølge specialistgruppen var det først efter branden, da elevatorbildækket skulle sænkes og ryddes for udbrændte biler, at hydraulikrøret blev kappet af nogle arbejdere fra et bjærgningsfirma. Det skulle ifølge specialistgruppen også være forklaringen på, at rørstumperne ikke er tilsodede.
»Hvis Specialistgruppens forklaring, om at det svenske firma, der skulle sænke bildækselevatoren, selv saboterede dette hydraulikrør, hvorfor beskrev politiet i Oslo og brandeksperterne fra Norske Sintef eller danske Dantest så aldrig dette i deres udredninger i 1990? Hvorfor fremkommer denne oplysning så først nu efter 24 år,« undrer Mike Axdal sig.
Han afviser, at bilerne blev fjernet fra mellemste bildæk på det tidspunkt: »Det kan jeg dokumentere med fotos og video,« siger han og fortsætter: »På det tidspunkt var skibet fyldt med lastbiler på nederste bildæk. Skulle man sænke bildækket ned oven i de biler, der stod under elevatoren?«
To eller seks brande?
Selv om der ifølge nogle undersøgelser var seks brandforløb på skibet, beskæftiger ekspertgruppen sig kun med efterforskning af arnesteder til de første to påsatte brande. Rapporten nævner ikke andre arnesteder, så de øvrige fire brandforløb forudsættes at være følger af den såkaldte hovedbrand.
»Så vidt jeg ved, er forklaringen den, at norsk politi i sin tid kun efterforskede brandforløbet frem til, at kaptajnen på Scandinavian Star midt om natten til den 7. april forlod det brændende skib. Ergo er der brandteknisk kun efterforsket en time og 30 minutter ud af ca. 36 timers brandforløb,« siger Mike Axdal, der ikke mener, at hydraulikbranden kan være en følge af hovedbranden.
»Hydraulikbranden opstod først senere, da brandfolkene var godt i gang med at slukke hovedbranden,« siger han.
Specialistgruppen har også vurderet et foto af sammenstablede madrasser og andet brændbart affald i den korridor, hvor det afbøjede hydraulikrør sidder. Af kritikere er fotoet blevet anført som et tegn på, at en brandstifter havde samlet brændbart materiale sammen, der kunne bruges til hydraulikbranden. Ifølge specialistgruppen må billedet af madrasserne dog først være taget efter brandslukningen og ikke før. Det er derfor ifølge specialistgruppen mest sandsynligt, at de opstablede madrasser i korridoren er fotograferet under oprydningen efter brandslukningen.
Det afviser Mike Axdal med henvisning til en video, optaget af svensk politi fra Uddevalla tidligt om morgenen og om formiddagen den 8. april, da de som de første politifolk kom om bord på skibet:
»Uddevalla-politiets video er optaget, efter hydraulikbranden er slukket og før, andre end politiet og brandfolk kom om bord. På videoen kan man se opstablede madrasser flere steder i korridoren og ved trapperne til korridorerne, og man kan også se afdøde passagerer. Det harmonerer ikke med, at det først skulle være efter den endelige brandslukning, at billedet af de opstablede madrasser er taget.«
Afdød maskinchef
Få uger efter, at den norske anklagemyndighed besluttede sig for at åbne efterforskningen af økonomisporet, døde den tidligere maskinchef på Scandinavian Star i sit hjem i Miami af en blodprop. Dermed forsvandt et vigtigt vidne til katastrofen.
»Maskinchefen var den eneste af officererne, der var om bord på Scandinavian Star under hele forløbet. Han fik senere en rolle som vicepræsident i et af de selskaber, der udsprang af spindelvævet med ejerstrukturen bag Scandinavian Star, da det blev indsat på ruten til Frederikshavn. Man kommer ikke uden om hans mulige deltagelse i brandstiftelserne, selv om han ikke længere selv kan afgive en forklaring,« siger Mike Axdal.

