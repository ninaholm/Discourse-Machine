Nye tider, nye ledelsesmetoder
Man kan ikke drive den offentlige sektor ved hjælp af ledelsesteorier hentet fra det private erhvervsliv, mener FOA. De vil derfor udvikle  en ny form for velfærdsledelse, gennem en utraditionel  alliance med CBS
De offentligt ansatte som hjemmehjælpere og sygeplejersker er blevet uselvstændige som følge af new public managementtanken, mener FOA. Bureaukratiet har ramt deres hverdag, og der er ikke plads til fagfolkenes egen logik i jagten på at holde indsnævrede budgetter.


 Den daglige virkelighed på en lang række offentlige institutioner som hjemmeplejen og sygehuse er i dag organiseret ud fra ledelsesteorier hentet fra det private erhvervsliv - det, der med et bredt begreb kaldes new public management.
Men den offentlige sektor kan ikke anskues og reguleres som en hvilken som helst småkagefabrik, mener formand for FOA, Dennis Kristensen. Problemet er nemlig, at new public management i alt for høj grad har været med til at gøre de offentligt ansatte uselvstændige ved at bureaukratisere deres dagligdag. FOA er derfor indgået i et samarbejde med blandt andre staten, Kommunernes Landsforening og CBS, Copenhagen Business School, med henblik på at udvikle nye ledelsesformer, der skal skræddersyes til ledere og ansatte i det offentlige.
»Det specielle er, at vores medlemmer ofte arbejder alene uden en leder ved sin side, i modsætning til folk, der står ved et samlebånd. Spørgsmålet er, hvordan man leder medarbejdere, der skal bruge deres evner og erfaring selvstændigt til at levere en håndholdt indsats i det daglige,« siger Dennis Kristensen, der for nylig i Information erkendte, at fagbevægelsen ikke tidligere har været gode nok til at kæmpe mod den omsiggribende detailstyring af den offentlige sektor.
En helt ny tilgang
Ifølge professor ved Institut for Ledelse, Politik og Filosofi på CBS, Niels Åkerstrøm Andersen, handler det om at få plads til omsorgsaspektet i ledelse.
»New public management er ufølsom over for de enkelte systemers egen logik, og fokus er i stedet på de økonomiske gevinster. Der er ingen plads til for eksempel FOA's medlemmer i denne diskurs. Vi skal derfor have et ledelsessystem, der anerkender, at der ledes på omsorgsfeltet,« siger Niels Åkerstrøm Andersen, der i 2008 var medforfatter til bogen Velfærdsledelse. Han mener, at der er brug for at udvikle et nyt fælles sprog.
»Finansministeriets sprog er meget fastlåst i new public management, og derfor vil fagbevægelsen ikke bare slås inden for det sprog, men i stedet ændre hele diskursen for, hvordan man snakker om ledelse. Arenaen skal sættes på ny. Det kan CBS hjælpe med, « siger Niels Åkerstrøm.
Konkret har FOA, CBS, Kommunernes Landsforening og professionshøjskolen UCC indgået et samarbejde, der skal udvikle nye ledelsesmetoder til de tusindvis af ledere og mellemledere i den offentlige sektor. Projektet er sat i gang med 20 millioner kroner på finansloven i 2010, som en del af regeringens fokus på at forbedre ledelse. Pengene skal støtte kommunale projekter for at finde konkrete løsninger, der tilgodeser de ansattes behov for individuelt ansvar på arbejdspladsen, samtidig med at ledere, politikere og i sidste ende skattebetalende borgere ved, at de får noget for pengene.


