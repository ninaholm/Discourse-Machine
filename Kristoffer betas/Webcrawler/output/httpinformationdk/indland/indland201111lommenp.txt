'Jeg er ikke i lommen på reaktionære præster'
Minister for ligestilling og kirke Manu Sareen (R) vil afvente de juridiske vurderinger af konsekvensen af et kønsneutral vielsesritual
Axel Axgil (th) var den ene del af verdens første registrerede partnerskab i 1989. Og han var hele sit liv forrest i kampen for ligestilling for homoseksuelle indtil sin død i sidste uge. Selv om kirkeministeren arbejder for at få indført et ritual, så homoseksuelle kan vies i kirker, kan ministeren ikke garantere, at det vil ende med ét ritual for alle.


 Såvel Landsforeningen for Bøsser og Lesbiske (LGBT), politikere på venstrefløjen og andre, der presser på for et kønsneutralt vielsesritual i den danske folkekirke, må væbne sig med tålmod.
Den nye ligestillings- og kirkeminister Manu Sareen (R) vil nemlig ikke garantere, at homoseksuelle kan kalde sig ægtefolk, når kirken om ikke længe åbner for at vie par af samme køn.
»Vi er i gang med en proces,« siger han og henviser til regeringsgrundlagets løfte om at fjerne forbuddet mod vielser af homoseksuelle i folkekirken; derudover udtaler han, at man »i øvrigt vil undersøge yderligere tiltag i retningen af en kønsneutral ægteskabslovgivning«.
En mulighed er at lave et særligt ritual for homoseksuelle par, som efterfølgende ikke vil kunne kalde sig ægtefæller, men livsfæller:
»Og hvis nogen har forslag til andre betegnelser, så ring endelig — jeg lytter,« siger ministeren.
— SF, EL og LGBT kan ikke forstå, at du ikke tager skridtet fuldt ud og laver et kønsneutralt ritual, som rummer betegnelsen ægtefæller?
»Det ser vi også på. Men regeringen har kun været i gang i en måned, og det her er et juridisk tungt område. Eksempelvis i forhold til arveret.«
— Men det er vel ikke afhængig af, hvilket ritual man vælger?
»Det er mere kompliceret end som så. Og kirken, der skal stå for ritualerne, er selv kommet med forslaget om livsfæller, som jeg altså er åben for at drøfte. Jeg er ikke engang kommet med udkast til en lovtekst endnu.«
— Både dit eget parti, S, SF og EL har talt for et kønsneutralt ritual, hvorfor står du ikke bare fast?
»Jeg kan godt forstå, at man kan være utålmodig, men vi er midt i en proces, som skal gøres ordentligt.«
Regeringsgrundlaget
— Men er der tale om reel ligestilling, hvis man udformer et særskilt ritual for homoseksuelle?
»Det er det, vi ser på. Jeg har fulgt det, der står i regeringsgrundlaget, og det er vigtigt for mig, at vi kan få homoseksuelle ind i kirken, så de kan blive viet.«
— Har du selv en holdning til, hvorvidt det vil være o.k. at kalde homoseksuelle for ægtefolk?
»Ja, selvfølgelig har jeg en holdning. Men det er vigtigt for processen, at når jeg kommer ud med noget konkret, så er det regeringens resultat.«
— Du henviser selv til, at otte ud af ti biskopper bakker om et særligt ritual — og nogle ønsker jo slet ikke at vie par af samme køn. Er du i lommen på en række reaktionære præster?
»Ha, ha, jeg er ikke i lommen på reaktionære præster — faktisk har jeg ikke mødt nogen,« siger Manu Sareen, som håber, at de første homoseksuelle par vil kunne blive viet i kirken til foråret.
Det bliver i givet fald sandsynligvis med et særligt ritual, som ikke rummer betegnelsen ægtefæller.
— Men hvornår der eventuelt kan blive tale om et kønsneutralt ritual, vil ministeren ikke gisne om: »Jeg ved ærligt talt ikke, hvor lang tid det tager.«

