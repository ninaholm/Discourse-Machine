Er ministre nu også forpligtede til at fortælle sandheden?
Ifølge juridiske eksperter er der ikke et entydigt svar på, hvilken effekt beslutningen om at tilføje en ny ’politisk norm’ vil have på ministrenes indhentning og videregivelse af oplysninger til Folketinget
Mogens Lykketoft (S), der er formand for det såkaldte Udvalg for Forretningsordenen, understreger, at der med beretningen ikke ændres på de nuværende regler for ministres ansvar over for Folketinget. Der er i stedet tale om en tilføjelse af en såkaldt ’politisk norm’


 Hvilken virkning vil det få, at Folketingets partier nu er enige om, at ministre skal indhente og videregive væsentlige oplysninger til Folketinget i en sag, selv hvis de oplysninger går imod ministerens politiske ønske? Svaret er ifølge to juridiske eksperter ikke entydigt.
Men Jens Elo Rytter, der er juraprofessor på Københavns Universitet og forsker i forfatningsret, vurderer, at det er et »forholdsvist stærkt politisk signal« til ministrene.
Ønsket om en mere fyldestgørende oplysning om de sager, som Folketinget behandler, kommer fra Folketingets Præsidium og det såkaldte Udvalg for Forretningsordenen. Sidstnævnte består af 21 medlemmer fra alle partier, og det er grunden til, at Jens Elo Rytter betegner det som et signal af betydning. Mogens Lykketoft (S), der er formand for udvalget, understregede mandag over for Information, at der med beretningen ikke ændres på de nuværende regler for ministres ansvar over for Folketinget. Der er i stedet tale om en tilføjelse af en såkaldt ’politisk norm’. Men som Jens Elo Rytter siger:
»På lidt længere sigt kan beretningen få en retslig betydning, selv om det bliver rubriceret som en politisk norm, fordi grænsen er flydende.«
Jens Elo Rytter påpeger, at der i den nuværende ministeransvarlighedslov omtales de pligter, der påhviler en minister i forhold til ’stillingens beskaffenhed’:
»De forpligtelser er imidlertid ikke mejslet i sten, så de kan udvikle sig over tid,« siger han.
Sager kan have effekt
Jørgen Albæk Jensen, der er professor i jura på Aarhus Universitet, er til gengæld af den overbevisning, at beretningen formentlig vil få en »meget begrænset« effekt, når det eksempelvis handler om at videregive væsentlige oplysninger til Folketinget.
»De fleste ministre vil nok sige, at de sandelig gør det i forvejen. At det så måske ikke helt svarer til realiteterne, er en anden sag,« siger Jørgen Albæk Jensen.
Han vurderer dog, at den seneste tids politiske skandalesager – eksempelvis Christiania-sagen og børnecheck-sagen – i sig selv kan påvirke den måde, som ministerierne oplyser Folketinget på i positiv retning. Men det er altså netop sagerne i sig selv – og ikke beretningen – der kan have en effekt ifølge juraprofessoren. Børnecheck-sagen, som Mogens Lykketoft selv har nævnt i forbindelse med beretningen og den nye politiske norm, handler om, at den daværende VK-regeringen i sin tid ikke videreformidlede de juridiske advarsler til Folketinget, som embedsværket internt gjorde opmærksom på, da regeringen ville indføre et såkaldt optjeningsprincip for ydelsen.
I den sag mener Jens Elo Rytter, at meget tyder på, at reglerne om ministeransvar blev krænket: »Efter min opfattelse er det allerede efter de nuværende regler forbudt for en minister at tilbageholde en væsentlig juridisk tvivl for Folketinget,« siger Jens Elo Rytter.
Optjeningsprincippet betød, at EU-borgere fra andre lande skulle have haft bopæl eller beskæftigelse i mindst to år i Danmark for at modtage fuld børneydelse, men det princip var ifølge EU-Kommissionen i strid med EU-retten. Kommissionen mente i stedet, at EU-borgere har ret til ydelsen, så snart de får arbejde i landet. Derfor droppede den nuværende regering optjeningsprincippet ved en administrativ praksisændring. Venstres Claus Hjort Frederiksen, der har udtalt sig på vegne af partiet i sagen, har tidligere sagt, at flere ministerier i sidste ende – på trods af den dokumenterede tvivl – vurderede, at ordningen ikke var i strid med EU-retten.
Gråt område
Beretningen fra Folketingets Præsidium og udvalget kommer efter, at journalist Jesper Tynell udgav bogen Mørkelygten. Heri afdækker Tynell ved hjælp af udtalelser fra anonyme embedsmænd og skriftlig dokumentation en række sager, hvor embedsmænd skærer jura og tal til, så den siddende regerings politik sælges bedst. Med beretningen ønsker Præsidiet og udvalget imidlertid at påpege den ’særlige ansvarsrelation’ mellem Folketinget og ministrene. Den indebærer, at det er »ministeren, som er ansvarlig for oplysninger, som afgives – eller ikke afgives – til Folketinget, uanset hvilken rolle embedsmænd måtte have spillet i den forbindelse,« som der står i beretningen.
Jens Elo Rytter påpeger, at der ikke er nogen særlig tvivl om, hvorvidt ministre skal tale sandt over for Folketinget, når de bliver spurgt til konkrete oplysninger. Det fremgår af ministeransvarlighedsloven, som bestemmer, at det er strafbart, hvis en »minister giver Folketinget urigtige eller vildledende oplysninger eller under Folketingets behandling af en sag fortier oplysninger, der er af væsentlig betydning for tingets bedømmelse af sagen«.
Der, hvor det ifølge juraprofessoren bliver mere ’gråt’, er, når Folketinget ikke har stillet en minister et specifikt spørgsmål – eksempelvis fordi medlemmerne af Folketinget ikke har vidst, at netop den del af sagen har været vigtig. I det tilfælde kan der være tvivl om, hvorvidt ministeren af egen drift bør orientere Folketinget om oplysninger, som vurderes at være af væsentlig betydning. Den grænse har der ifølge Jens Elo Rytter, siden lovens tilblivelse været meget tvivl om.
»Men der kan altså i dag sagtens være oplysninger i en sag, som er så vigtige, at Folketinget skal oplyses om det. Og hvis ministeren ikke gør det, så kan der alligevel være tale om en fortielse efter gældende ret – selv om der ikke direkte er blevet spurgt til den del af sagen,« siger Jens Elo Rytter.

