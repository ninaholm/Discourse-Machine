'Søvndal bliver ikke integrations-minister'
Integrationsoplægget fra S og SF er et 'historisk' skridt i retning af en samlet opposition, mener Helle Thorning-Schmidt. De radikales formand beklager, at de nuværende problemer med udlændingelovgivningen ikke bliver adresseret
-Et nyt flertal, som man kan stole på, og som man kan håbe på.- Med de ord lancerede S-formand Helle Thorning-Schmidt sit og Villy Søvndals integrationsudspil.


 Det var to smilende partiformænd, der i går lancerede deres fælles integrationsudspil. Det er nødvendigt med handling, hvis man skal bandekriminalitet, ghettodannelse, diskrimination og social marginalisering til livs, betonede Socialdemokraternes leder, Helle Thorning-Schmidt, som kaldte aftalen 'Plads til alle, der vil' for "historisk":
"Vi bevæger os nu i et afgørende skridt for at samle oppositionen," sagde hun og betonede behovet for et nyt flertal med nye prioriteringer og nye løsninger.
"Et nyt flertal, som man kan stole på, og som man kan håbe på."
Og selv om der bliver spekuleret flittigt i det modsatte, så afviser Villy Søvndal, at udspillet er et led i SF's bestræbelser på at komme med i en S-ledet regering.
"Dette er ikke et regeringsoplæg. Vi overbeviser da ikke vælgerne om et alternativ med regeringsspekulationer. Vi overbeviser vælgerne om et alternativ ved at fremlægge god, gennemarbejdet, gedigen politik på de centrale samfundsudfordringer. På integration, sundhed-, social-, klima- og udenrigspolitik," sagde han og varslede dermed en række nye S-SF-udspil.
Men socialdemokraternes politiske ordfører Henrik Sass Larsen maner til besindighed:
"Rolig nu. Vi har taget det sværeste område først. Der vil komme flere, og vi håber, at de radikale vil være med, men det er ikke sådan, at vi vil fusionere på samtlige områder."
R vil samle bredt
Og hos de radikale er lysten til at fusionere med den øvrige opposition da også til at overse, om end partiformand Margrethe Vestager ikke vil afvise, at oppositionen kan finde sammen for at påvirke regeringen, som det skete ved forårets klimaforhandlinger. 
Men dagsordenen handler p.t. om at finde en løsning på sammenstødet mellem EU-reglerne og den danske familiesammenføringspolitik:
"Vores ambition er at finde løsninger på de åbenlyse problemer, der er med den udlændingepolitik, vi har nu. Den er ikke effektiv, når det kommer til tvangsægteskaber eller fup og svindel, men virker heller ikke i forhold til de danskere, der gerne vil bo med deres ægtefælle i Danmark. Vi har en forpligtelse til at sætte os ned og se efter en ny vej."
- Men hvorfor kunne I ikke lave en plan for integration sammen med S og SF?
"Vi er måske bare et andet sted. Selvfølgelig er der gode træk i papiret, og gode hensigter, men problemstillingen er, at de danske regler ikke virker. Det bør man se på i stedet for at lægge den død."
- Er I ikke bare en kæp i hjulet i bestræbelserne på at samle oppositionen?
"Vi ønsker et andet flertal - ikke at få et misfoster, hvor man ikke kan se forskel på, om man stemmer R eller S-SF. Mange ser det her (udspillet fra S og SF) som strategi og bogstavleg langt mere end en offensiv dagsorden."
Ifølge Vestager er der brug for samling om en løsning på reglerne for familiesammenføring og kampen mod tvangsægteskaber:
"Vi vil forsøge at samle bredt og håber, at vi kan finde en løsning, der frister både S-SF og VK."
Ultimativt udspil
Men trods nogenlunde fælles S-SF-fodslag på familiesammenføringsreglerne var parterne dog mindre enige om, hvorvidt en integrationsminister skal ture Europa tyndt for at skaffe opbakning til at bevare 24-års-regel og tilknytningskrav:
"Det er et 'hvis, hvis, hvis- spørgsmål'. Villy Søvndal bliver ikke integrationsminister," sagde SF-formanden og betonede, at både S og SF vil efterleve EU's regler.
Anderledes kontant var svaret fra Helle Thorning-Schmidt på, om hun vil sende sin integrationsminister rundt i Europa for at få tilslutning til de stramme danske regler:
"Ja, det kan du være helt sikker på," sagde hun.
Både R og S satser officielt fortsat på en SR-regering, men for Socialdemokraterne er "der principielt ikke noget til hinder for, at SF kan komme med". Og selv om det er kompromisernes tid, står en ting fast: Integrationsudspillet er ultimativt.

leder på bagsiden

