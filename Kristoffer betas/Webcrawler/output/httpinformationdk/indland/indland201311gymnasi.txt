Gymnasieelever vil have bedre vejledning
I morgen begynder forhandlingerne om en reform af erhvervs- uddannelserne. Stik imod hvad regeringen siger, mener eleverne, at det kræver bedre vejledning til alle, hvis flere skal vælge en erhvervsuddannelse


 
	Danske Gymnasieelevers Sammenslutning (DGS)vil have bedre vejledning til alle folkeskoleelever, så de vælger den ungdomsuddannelse, der passer bedst til dem.

	I morgen er der første forhandlingsmøde om erhvervsuddannelsesreformen, og her har regeringen lagt op til at indskrænke den individuelle vejledning til de elever, der er i risiko for ikke at fortsætte på en ungdomsuddannelse.

	Men alle elever har brug for at blive udfordret på deres uddannelsesvalg, så de ikke bare følger flokken, mener formand for gymnasieeleverne Phillip Dimsits Lerer.

	»Mange vælger om og falder fra på de gymnasiale uddannelser. Det er ærgerligt både for samfundet, fordi det er spild af penge, og for de elever, der bruger nogle år mere på uddannelse, end de behøvede« siger han.

	I dag er det i forvejen kun de elever, der er i tvivl, der bliver tilbudt individuel vejledning. Derfor er det venner, forældre og familiemedlemmer, der for langt de fleste unge har den stærkeste indflydelse på, hvilken ungdomsuddannelse de vælger efter folkeskolen, viser en undersøgelse fra Danske Gymnasieelevers Sammenslutning (DGS).

	Men det betyder alt for ofte, at eleverne automatisk begynder på gymnasiet, hvis de har karaktererne til det, selv om de måske ville passe bedre ind på en erhvervsuddannelse eller en handelsuddannelse, mener Phillip Dimsits Lerer.

	I stedet foreslår DGS at styrke den individuelle vejledning, så det er noget, eleverne aktivt skal melde fra, hvis de ikke ønsker den.

	»Ja, det koster flere penge. Men omvendt bliver de penge også tjent ind igen, hvis færre dropper ud, fordi de havde valgt forkert,« siger Phillip Dimsits Lerer.

	Mindre søgning

	Direktør for Danske Erhvervsskoler, Lars Kunov, er også bekymret for, hvis færre unge fremover skal have individuel vejledning, som regeringen lægger op til.

	»Vi oplever den automat-refleksreaktion hos eleverne og deres forældre, at hvis man er egnet til det almene gymnasium, så gør man det« siger Larn Kunov.

	Sidste gang man skar ned på den individuelle vejledning, kunne man tydeligt se det på søgningen til erhvervsuddannelser, handelsgymnasiet og HTX.

	Det tolker Lars Kunov som, at de unge ikke er blevet tilstrækkeligt udfordret i deres valg. Derfor bakker han op om forslaget fra gymnasieeleverne.

	»Det er afgørende, at de unge bliver spurgt, hvad de vil. De unge og deres forældre har mange gange en relativ realistisk forventning til, hvem de er, og hvad de vil opnå med deres liv. Men de kan ikke koble de ting til systemet. Så er det nemmere at følge flokken og udsætte valget,« siger Lars Kunov.

	Dansk Folkepartis undervisningsordfører, Alex Ahrendtsen, forstår ikke, at regeringen vil skære ned på individuel vejledning og udelukkende rette den mod de svageste elever.

	»Det er et besparelsesforslag, og det vil ikke gavne eleverne,« mener han.

	Det har ikke været muligt at få en kommentar fra uddannelsesordførerne fra de tre regeringspartier.

