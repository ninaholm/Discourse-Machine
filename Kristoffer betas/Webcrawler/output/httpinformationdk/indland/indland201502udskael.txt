Udskældt videoovervågning virkede
Overvågningsudstyr, der blev sat op ved en skole for at modvirke hærværk, spillede en rolle i efterforskningen af det formodede terrorangreb. Forsker håber på en mere nuanceret debat om overvågning
 Boligområdet Mjølnerparken har været videoovervåget siden 2005.


 Hærværk var grunden til, at Kildevældsskolen på Østerbro i København for fem-seks år siden fik opsat videoovervågning. Siden da er det blev brugt til at finde ud af, om en bilbrand var påsat, eller om der var tale om en selvantændelse. Tilfældet var heldigvis det sidste. Men efter det formodede terrorangreb lørdag blev kameraovervågningen ved skolen imidlertid brugt i en helt anden sammenhæng.
»Vi har selvfølgelig været politiet behjælpelige,« siger Jørgen Bang, der er skoleleder på Kildevældsskolen. Han ønsker ikke at gå i detaljer af hensyn til politiets videre efterforskning. Men Københavns Politi offentliggjorde lørdag mellem 20.06 og 22.04 tre billeder af en mand, som de efterlyste. Ved det første billede, som blev frigivet, angav politiet ikke nogen kilde. Men af de to efterfølgende billeder fremgik det, at de var fra videoovervågningen ved Kildevældsskolen. På ét af billederne holder en mand på billedet sin ene hånd ved sit hoved, og politiet beskriver senere, at de på overvågningsbilleder kunne se, at manden talte i mobiltelefon, og at der kort tid efter ankom en taxa til stedet. Peter Lauritsen, der er lektor og forsker i overvågning på Aarhus Universitet, har beskæftiget sig med videoovervågning. Han siger, at den type af overvågning tit bliver kritiseret for ikke at virke.
»Men man skal skille tingene ad,« siger han og understreger, at der er stor forskel på at bruge videoovervågning til et præventivt formål og så til efterforskning efter en mulig forbrydelse.
»Rigtig meget tyder på, at videoovervågning ikke kan bruges til at forhindre alvorlig kriminalitet eller for den sags skyld terrorhandlinger,« siger Peter Lauritsen. Men i forhold til efterfølgende efterforskning er det »en helt anden historie«.
»Politiet bruger i dag overvågningsbilleder rigtig meget. I mange sager er det første, de gør, at se, om der er overvågningsmateriale, de kan bruge,« siger Peter Lauritsen.
Taxa hjalp også
Han understreger imidlertid, at overvågningsbilleder oftest ikke kan bruges uden andre efterforskningsmetoder.
»Det er typisk sådan, at billederne kun indgår som en del af det øvrige efterforskningsarbejde. Politiet skal så at sige have billederne ’til at virke’,« siger Peter Lauritsen. Således ser det også ud til at være tilfældet med weekendens formodede terrorangreb. Politiet fik kontakt til et taxaselskab og fandt ud af, at en vogn havde kørt personen til Mjølnerparken på Nørrebro. Dernæst fik politiet adgang til videoovervågning i Mjølnerparken, hvor politiet kunne se, at manden havde befundet sig i omkring 20 minutter i løbet af lørdag eftermiddag.
Steffen Boel Jørgensen, der er forretningsfører for Københavnsområdet hos ejendomsselskabet Lejerbo, siger, at de første kameraer kom op i Mjølnerparken omkring 2005.
»Dengang var Mjølnerparken præget af kælderbrande. Så alvorligt, at forsikringsselskaberne truede med, at man ikke ville forsikre ejendommene. Til gengæld hjalp tv-overvågning øjeblikkeligt. Det var en af de første beboelsesejendomme, man installerede tv-overvågning i, og der var stor ballade og meget omtale af det.«
»Siden da har man udvidet det til ikke bare at omfatte kældre og opgange, men også udeområderne,« siger han. Lektor Peter Lauritsen håber, at man generelt kan få en mere nuanceret debat om overvågning:
»Man kan håbe på, at vi kan få en overvågningsdebat, der ikke blot er automatisk for og imod, hvor politikere vil fremstå handlekraftige ved at indføre mere overvågning, og hvor der en stor gruppe af debattører og borgere, som går imod det med det samme«.

