Energifolk i klimakor: Regeringen må handle
El- og varmesektoren skal være fri for kul, olie og gas i 2035, transportsektoren i 2050, siger S, SF, Enhedslisten og De Radikale i fælles klimavision. Det kan lade sig gøre, siger energiens branchefolk, de grønne, industriledere og fagfolk, der vil have reel handling fra regeringen


En energi- og klimavision for Danmark fremlagt i går af de fire oppositionspartier med det mål at gøre Danmark fri af fossil energi i 2050 får bred opbakning fra selskaberne i el- og varmesektoren, de grønne organisationer, fagfolk og flere brancheorganisationer. Dermed stiger presset på VK-regeringen for handling.»Vi har allerede præsenteret vor egen plan, Ingeniørforeningen har lavet en plan, Teknologirådet har lavet én, flere andre har gjort det og vist, at omstilling inden 2050 er mulig. På det retoriske plan er der ved at være enighed - nu vil vi gerne snart se handling,« siger Lars Aagaard, administrerende direktør i Dansk Energi, brancheorganisation for bl.a. de store elselskaber.Han sekunderes af Jørgen G. Jørgensen, direktør i Dansk Fjernvarme.»I slutningen af 1970'erne og begyndelsen af 1980'erne var der internt i energibranchen - selskaber, interesseorganisationer, ngo'er m.m. - vild uenighed om, hvor Danmarks skulle bevæge sig hen energimæssigt. Det var politikerne ligeglade med, og med bred politisk opbakning blev der truffet meget store beslutninger.I de senere år har det nærmest været omvendt: Der er rimelig stor enighed i energibranchen om, hvor Danmark skal hen, men politikerne træffer ingen store langsigtede beslutninger!,« siger Jørgen G. Jørgensen.Også han finder oppositionens mål om frihed for fossil energi i 2050 »velbegrundet.«»Det er fint med ambitiøse mål, men i virkelighedens verden er det helt afgørende, hvilke virkemidler der påtænkes anvendt,« understreger Jørgen G. Jørgensen.VisionenVisionen fra Enhedslisten, SF, Socialdemokraterne og De Radikale vil muliggøre udstigningen af den fossile æra ved bl.a. en massiv satsning på at stoppe energispildet. Ved at spare 1-1,5 pct. pr. år kan energiforbruget i 2050 være bragt ned med 40 pct., fremgår det. Midlerne er bedre isolerede boliger, mere energieffektive motorer, mere fjernvarme m.m.Dertil skal alle investeringer i ny energi udelukkende gå til grøn energi.»I 2030 vil det nyeste kulkraftværk være 40 år og for længst afskrevet. Derfor må 2030 være det absolut seneste år, hvor vi stadig bruger kul,« skriver de fire partier.Også de private oliefyr skal udfases inden 2030. I stedet skal energien tilvejebringes ved at fordoble brugen af biomasse og ved kraftigt at udbygge vindenergien - også som strømkilde til de kommende elbiler - så vind i 2020 dækker halvdelen af elforbruget. På sigt skal der satses mere på solenergi, geotermisk energi og bølgeenergi. Målet er at gøre el- og varmesektoren fossilfri i 2035, transportsektoren i 2050.Blandt fagfolk og erhvervsorganisationer er der markant opbakning.»Dansk Byggeri finder det realistisk, at der inden for de kommende 40 år vil kunne ske en omstilling som den forslåede. Men det forudsætter en omhyggelig og afbalanceret kobling mellem markedskræfterne og de politiske rammevilkår,« siger Jonas Møller, specialkonsulent i byggeriets brancheorganisation.»Ekstremt positivt,« siger Tarjei Haaland, klima- og energiekspert hos Greenpeace, om visionen:»Den kommer på et tidspunkt, hvor den danske regering sidder på hænderne og har pantsat sin handlekraft i en klimakommission, hvis anbefalinger vi ikke engang kan være sikre på, at regeringen vil lytte til.«Også Organisationen for Vedvarende Energi og WWF byder visionen velkommen, men mener, at man kan gå endnu hurtigere frem.»Man kan næsten alt, hvad man vil, men så skal man sætte handling bag ordene. Der er mange af de virkemidler, som de fire partier peger på, som flugter godt med de virkemidler, vi bygger på,« siger DONG Energys administrerende direktør, Anders Eldrup.DONG's egen ambition er, at energikoncernen i 2040 skal have nedbragt sit forbrug af fossile brændsler fra 85 pct. til 15 pct. via mere vind, mere biomasse og i en periode mere naturgas i stedet for kul.»Ønsket om, at Danmark skal være fossilfrit i 2050, er yderst velbegrundet. Ikke mindst ud fra et argument om forsyningssikkerhed. Realismen beror i høj grad på den politiske vilje,« siger Marie-Louise Knuppert, international sekretær i LO.Danfoss' bestyrelsesformand, Jørgen Mads Clausen, kalder som formand for Energiindustrien under Dansk Industri de fire partiers udspil »en flot vision.« »Nu må man se at komme ud af starthullerne. Vi har behov for meget langsigtede horisonter og for at få rettet lovgivningen ind efter det. Ingen virksomheder ved deres sansers fulde brug vil kaste millioner efter noget, hvis betingelserne ænder sig i 2015.»Visionen er realistisk og gennemførlig, både teknisk, økonomisk og politisk, men også nødvendig, hvis Danmark samfundsøkonomisk skal have fordele ud af at være fossilfri omkring dette tidspunkt,« siger direktør Jørgen Abildgaard, konsulentfirmaet Pöyry.»En spændende plan,« siger Hans Henrik Lindboe, partner i konsulentvirksomheden Ea Energianalyse.»En omstilling i det tidsperspektiv er teknisk muligt med kendt teknologi. Om den er realistisk, og om omstillingen vil være økonomisk fordelagtig for Danmark, afhænger først og fremmest af, hvilke virkemidler der kan besluttes i Danmark og internationalt.«Et vist forbehold møder man kun hos Dansk Industri. Her siger direktør Ole Krog:»Der er ingen tvivl om, at vi skal den vej. Men vi er lidt tøvende, om det kan lade sig gøre inden for den tidshorisont. Og forudsætningen er, at vi gør det i et internationalt samarbejde. Det er jo lidt fattigt at basere en vision på, hvad der sker på et territorium med fem mio. mennesker.«Klima- og energiminister Lykke Friis (V) vil vente på Klimakommissionens redegørelse til september, før hun og regeringen definerer årstallet for afskeden med den fossile æra.»Oppositionen har åbenbart ikke brug for den viden, Klimakommissionen arbejder med. Det kan jeg da godt misunde dem lidt, men jeg har det nu alligevel bedst med at føre politik baseret på fakta,« siger Lykke Friis, der tirsdag sad i globale klimaforhandlinger i Bonn.
