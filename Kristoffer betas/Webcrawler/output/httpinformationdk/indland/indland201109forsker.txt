Forskere kræver danske Stasi-arkiver udleveret
Politikere efterlyser en forklaring på, hvorfor PET ligger inde med hemmelige Stasi-registreringer af danskere. Efterretninger, som en række nordiske forskere nu kræver overdraget til Tyskland, hvor offentligheden kan få indsigt i arkiverne


 Bag PET's låste døre befinder sig et arkiv, som rummer navne på de personer, der var Stasis agenter i Danmark, samt informationer om hvilke personer, den østtyske efterretningstjeneste interesserede sig for i Norden. Efter en netop afsluttet konference i Gotland kræver forskere fra både Danmark, Norge, Finland og Sverige, at materialet overdrages til det centrale Stasi-arkiv i Tyskland, hvor både forskere og offentlighed har bredere adgang til dokumenterne.
»Vi siger nu til de nordiske regeringer, at det er på tide, at de handler og giver materialet til Tyskland. Juridisk er oplysningerne næppe interessante længere, men det er til gengæld et meget interessant historisk materiale, som offentligheden bør have indsigt i,« siger koldkrigsforsker fra Syddansk Universitet Thomas Wegener Friis, som sammen med en række andre forskere på et seminar i Gotland netop har vedtaget et samlet opråb til de nordiske regeringer om at udlevere de såkaldte Rosenholz-arkiver til Tyskland.
PET må forklare
Men arkivet kan skabe ophedet debat, fordi det rummer personfølsomme oplysninger. Derfor tøver danske politikere med at kræve materialet udleveret. I stedet ønsker flere partier en forklaring fra PET på, hvorfor materialet ikke allerede er sendt til Tyskland.
»Jeg er noget uforstående over for, at dokumenterne ikke allerede er blevet udleveret. Hvis PET har nogle gode argumenter for at tilbageholde dem, har vi i hvert fald ikke hørt dem endnu,« siger udenrigsordfører for SF Holger K. Nielsen.
Tidligere udenrigsordfører for Venstre Michael Aastrup Jensen opfordrer PET til at gennemgå dokumenterne for følsomme oplysninger med henblik på en udlevering tilbage til Tyskland. PET har ikke ønsket at kommentere sagen.

