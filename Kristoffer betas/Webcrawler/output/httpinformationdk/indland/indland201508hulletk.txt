Hullet i kassen
Finansministeren fandt ikke nye ubetalte regninger, da han i går fremlagde regeringens kasseeftersyn. Til gengæld har Finansministeriet opdateret sin regnemaskine, og det har givet et hul i statskassen på tre milliarder kroner
 Finansminister Claus Hjort Frederiksen fremlagde mandag regeringens kasseeftersyn, og der var ingen ubetalte regninger fra den tidligere regering. Derimod betyder en ændring i Finansministeriets regnemetoder, at der mangler tre milliarder kroner i statskassen


 Claus Hjort Frederiksen er en erfaren politiker. Han er også en erfaren finansminister. Og han ved, at det nemmeste udgangspunkt for en finanslovforhandling er at sige, at kassen allerede er tom.
Og det var præcis budskabet fra finansministeren, da han i går præsenterede regeringens såkaldte kasseeftersyn. Det viser, at der mangler tre milliarder kroner i statskassen næste år.
»Det betyder helt grundlæggende, at der er meget smalle rammer for de kommende forhandlinger om finansloven,« sagde Claus Hjort Frederiksen på et pressemøde i går. Og til Venstres vælgere lød det videre: »Det betyder, at tempoet, hvorved vi kan indfri vores valgløfter, bliver lavere end ellers.«
Opdateret regnemaskine
Det er de samme embedsmænd, der holdt styr på statskassen under SR-regeringen, der har gennemført kasseeftersynet for den nye Venstre-regering.
Men hvordan kan embedsmændene pludselig finde et hul i statskassen på tre milliarder kroner, som de ikke tidligere var klar over. Det handler mere om regneteknik end politik.
Forklaringen er som følger:
I Finansministeriets seneste prognose fra maj var vurderingen, at de offentlige udgifter lige præcis ville holde sig inden for grænserne i budgetloven.
Nu er vurderingen, at det såkaldte strukturelle underskud næste år bliver på 0,7 pct. Ifølge budgetloven må underskuddet maksimalt være 0,5 pct.
Det betyder, at de offentlige udgifter skal sænkes med tre milliarder kroner, så det strukturelle underskud kommer inden for budgetlovens grænser.
Men det, der umiddelbart ligner en ubetalt regning fra den tidligere regering, er i langt højere grad en konsekvens af, at Finansministeriet har opdateret sin regnemaskine.
Ifølge Finansministeriet skyldes hullet nemlig, at der efter Folketingsvalget er »fremkommet nye statistiske oplysninger«. Det dækker over, at Finansministeriet på baggrund af nye tal fra Danmarks Statistik har ændret forudsætningerne for deres skøn for de offentlige indtægter og udgifter næste år.
Og det er det, der giver Claus Hjort Frederiksen et hul i kassen på tre milliarder kroner.
Finansministeren kunne i går kun pege på to steder, hvor SR-regeringen har efterladt ubetalte regninger.
Det ene er den fortsatte afgiftsfritagelse af elbiler i 2016, det andet er den skrottede reklameafgift. Samlet giver det en udgift på 700 mio. kr. i 2016.
Men begge dele kendte Claus Hjort Frederiksen til på forhånd.
Og faktisk anklager finansministeren slet ikke den tidligere regering for at have efterladt ubetalte regninger. I stedet siger han:
»Det, der er hovedkritikken af den tidligere regering, er, at man bevidst har kørt på kanten.«
Altså at man har planlagt den økonomiske politik på en måde, så nye statistiske oplysninger kan gøre, at man skal spare tre milliarder kroner næste år for ikke at komme i karambolage med EU-regler og budgetloven.
Da Claus Hjort Frederiksen senest var finansminister, slæbte han en stor del af tiden rundt på en EU-henstilling, som Danmark fik i juni 2010 for at have et for stort underskud i statskassen.
Denne gang kalder Claus Hjort Frederiksen det »teoretisk«, at det hul, som kasseeftersynet viser, kan give Danmark en ny henstilling.
»Nu handler vi jo,« sagde han ved pressemødet mandag.
Præcist hvordan regeringen handler, finder vi først ud af i slutningen af september, når regeringen præsenterer sit finanslovsforslag for 2016.
Færre offentlige investeringer
Også når det gælder de offentlige investeringer i byggeri af for eksempel veje og sygehuse, skal der spares.
Tidligere på måneden bebudede Venstres finansordfører Jacob Jensen over for Information, at Venstre vil sænke niveauet af offentlige investeringer, og at det kan betyde, at eksisterende projekter skal udskydes eller aflyses.
Nu har finansministeren sat tal på, hvor meget de offentlige investeringer skal sænkes.
I 2017 skal de offentlige investeringer sænkes med 4 mia. kr. Og i 2018 med yderligere 1-2 mia. kr.
Med overblik over hvor mange penge, der skal findes, vil finansministeren nu også garantere, at man kommer til at trykke på pauseknappen i nogle af de igangværende offentlige byggeprojekter.
»Vi kommer til at træffe nogle hårde og vanskelige beslutninger om at standse eller udskyde projekter,« sagde finansministeren.
Foreløbig er udfordringen for 2016 løst gennem det, Claus Hjort Frederiksen selv kalder »stramme« økonomiaftaler med kommuner og regioner.
Hvordan resten af pengene skal findes »vil være en længerevarende proces«, og finansministeren ville i går ikke love, at der er overblik over det, når regeringen fremlægger sin finanslov for 2016.

