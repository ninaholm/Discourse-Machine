Ministre fastholder tiltro til NSA
Regeringen har intet kendskab til ulovlig amerikansk spionage mod Danmark, forsikrede justitsministeren og forsvarsministeren ved et samråd i går. Hvordan regeringen har undersøgt sagen, vil ministrene ikke afsløre
Enhedslistens retsordfører, Pernille Skipper (t.v.), havde i går indkaldt justitsministeren og forsvarsministeren til samråd om den amerikanske efterretningstjeneste NSA.

Justitsminister Karen Hækkerup (S) og forsvarsminister Nicolai Wammen (S) åbnede gårsdagens samråd om den amerikanske efterretningstjeneste NSA i Folketingets Retsudvalg med en »forventningsafstemning«, som forsvarsministeren formulerede det: Fordi debatten om NSA tidligere har været oppe i både pressen og Folketinget, måtte udvalgsmedlemmerne indstille sig på, at ministrene nok ville komme til at gentage, hvad de tidligere har sagt.Det skulle vise sig at være en korrekt forudsigelse.Enhedslistens retsordfører, Pernille Skipper, havde indkaldt til samrådet og var særlig interesseret i afæske ministrene flere oplysninger om NSA’s aktiviteter i forbindelse med klimatopmødet COP15 i København i 2009. Som afdækket i Information viser dokumenter lækket af Edward Snowden, at den amerikanske efterretningstjeneste planlagde at udføre elektronisk spionage under selve topmødet, og at den allerede forinden havde spioneret imod flere af de deltagende lande og blandt andet havde opsnappet, hvad der efter alt at dømme var et fortroligt aftaleudkast udfærdiget af danske embedsmænd.Mens afdækningen førte til international kritik af NSA fra blandt andet EU, har den danske regering gang på gang reageret med variationer over en kommentar, som Nicolai Wammen udsendte allerede samme nat, som Information offentliggjorde historien. Her slår ministeren fast, at der ikke er »anledning til at ændre ved det forhold, at vores efterretningstjenester ikke har oplysninger, der giver grundlag for at antage, at amerikanske efterretningsaktiviteter på ulovlig vis er rettet mod Danmark«.Ikke overraskende var linjen den samme under samrådet.»Lad mig starte med at slå fast, at PET ikke har grund til at tro, at amerikanske efterretningsaktiviteter på ulovlig vis er rettet imod Danmark eller danske interesser,« sagde justitsminister Karen Hækkerup, mens Nicolai Wammen forklarede, at »Forsvarets Efterretningstjeneste ikke har grund til at antage, at der foregår ulovlige amerikanske efterretningsaktiviteter rettet imod Danmark eller danske interesser«.Ikke i det åbne rumPernille Skipper var med egne ord »glad for, at begge ministre anerkender, at der er en vis grad af gentagelse i det her«. Hun indvendte imidlertid, at ministrenes forklaring står i »skærende kontrast« til den dokumentation, der er blevet fremlagt, og efterspurgte en forklaring på, hvordan regeringen og de danske efterretningstjenester har undersøgt sagen. Karen Hækkerup svarede, at spørgsmål om efterretningstjenesterne »hverken kan eller skal håndteres i det åbne rum«. »Som regering lægger vi altså vores konklusion offentligt frem, men vi kan ikke gå i detaljer med alle mellemregningerne,« sagde hun. Dog kunne hun sige så meget, som at de danske efterretningstjenester har »en god og tæt dialog med tjenester i andre lande«.Om regeringen og efterretningstjenesterne har foretaget sig andet for at undersøge sagen end at spørge deres partnere i NSA, fik udvalgsmedlemmerne således ikke noget svar på. Sikkert er det til gengæld, at NSA, ifølge dokumenter fremlagt af Edward Snowden, ikke holder sig tilbage for at spionere imod deres såkaldte tredjepartspartnere i lande som Danmark. Den slags forbehold tager NSA kun over for de fire tætteste partnere i den såkaldtefive eyes-alliance: Storbritannien, Canada, Australien og New Zealand.Sikkert er det også, at hverken regeringen eller FE og PET kan have foretaget grundige undersøgelser af sagen i de få timer, der gik fra offentliggørelsen af Informations afdækning, til Nicolai Wammen lagde den linje, som regeringen har fulgt siden.Både Pernille Skipper og Liberal Alliances retsordfører, Simon Emil Ammitzbøll, undrede sig ved samrådet over, at den danske regering på intet tidspunkt har forholdt sig kritisk over for NSA, når regeringer i andre lande som eksempelvis Tyskland har reageret på historier om amerikansk spionage med forargelse og kritik.»Det er da mærkeligt,« sagde Simon Emil Ammitzbøll, mens Pernille Skipper konstaterede: »Der er Danmark sådan set lidt enestående ved at have nogle ministre, der slet ikke forholder sig til det her og bare siger, at der ikke er grundlag for at antage …«Karen Hækkerup erkendte, at hun godt kunne forstå, »at det ser ud som om, regeringen hele tiden holder fast i det samme omkvæd«. Men som Nicolai Wammen fastslog nok engang: »Vi har altså ikke med de ting, som vi har undersøgt, og med de informationer, vi har, noget grundlag for at antage, at der er foregået ulovlig amerikansk efterretningsvirksomhed rettet mod Danmark.«Benægter ikke overvågningDet lykkedes ikke udvalgsmedlemmerne at få afklaring på, om NSA kan have foretaget en form for spionage imod COP15, der kan defineres som lovlig. De to ministre gentog blot, at regeringen ikke har grund til at antage, at NSA har udøvet ulovlig spionage imod Danmark.Jurister har tidligere kritiseret regeringen for kun at ville forholde sig til, om NSA »ulovligt« har rettet efterretningsaktiviteter mod Danmark. Som juraprofessor på Aarhus Universitet Gorm Toftegaard Nielsen har udtalt til Information:»Man kan spørge sig selv, om det er, fordi de er naive, at de ikke mener, der sker noget ulovligt. Men faktum er, at regeringen i hvert fald ikke benægter at have viden om spionage mod Danmark. Når ministrene siger, som de gør, må man forstå dem sådan, at de i et vist omfang accepterer, at NSA tapper oplysninger fra Danmark. Men spørgsmålet er, om regeringens accept gør det lovligt, og dernæst: Hvor går grænsen ifølge regeringen mellem lovlig og ulovlig spionage? Det kan vi ikke få at vide.«En anden jurist, professor Jørn Vestergaard fra Københavns Universitet, har tidligere over for Information påpeget, at det potentielt kan være lovligt for en fremmed efterretningstjeneste at operere på dansk grund, hvis den eksplicit har fået lov af den danske regering.»Men det kræver, at det ville være lovligt for PET at foretage samme operationer, og så har man et helt regelsæt, der træder i kraft. Først og fremmest retsplejeloven. Og det er svært at forestille sig, at PET skulle kunne få lov at spionere ved COP15, som jo ikke umiddelbart har meget med rigets sikkerhed eller noget i den stil at gøre,« sagde Jørn Vestergaard.
