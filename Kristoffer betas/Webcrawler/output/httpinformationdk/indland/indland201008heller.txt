Det var heller ikke mig...
Søren Gades pressechef Jacob Winther nægter at have videresendt den falske Jæger-oversættelse til BT


 Søren Gades tidligere pressechef Jacob Winther nægtede i går i Københavns byret at have videresendt  den famøse arabiske oversættelse af Jæger-bogen til BT.
»Jeg modtog først oversættelsen på en mail klokken 14.02, dvs. efter den var blevet lagt ud på BT’s hjemmeside,« forklarede Winther i dag i Københavns Byret. Dermed retter mistanken for lækagen af den kontroversielle oversættelse sig endnu en gang mod forsvaret tidligere kommunikationschef Lars Sønderskov.
Han er sammen med forsvarets tidligere IT-chef Jesper Britze tiltalt for grov pligtforsømmelse i forbindelse med forsvarets håndtering af Jægersagen sidste efterår.
Kun fire personer havde ifølge forsvarschef Tim Sloth Jørgensen adgang til den falske oversættelse; de to tiltalte, deres overordnede brigadegeneral Morten Danielsson, som kun havde en skriftlig kopi - og så Jacob Winter. 
Det forklarede forsvarschefen i retten.
Både han og Winther var indkaldt som vidner i sagen mod de to tidligere topfolk i forsvaret. De to er tiltalt for at have fabrikeret og videresendt den falske oversættelse af Jæger - i krig med eliten, som tidligere jægersoldat Thomas Rathsack sidste år udgav på forlaget Peoples Press.
Ofrede sig 
Tim Sloth Jørgensen fortalte tidligere på dagen, at han trak sig som forsvarschef for at redde ministerens skind.
»Det lå i luften, at der var et kraftigt politisk pres. Der skulle ske noget. Der skulle rulle hoveder.«
Sådan beskrev han  stemningen på det møde, han havde med den daværende forsvarsminister kort før sin afgang. Mødet fandt sted efter det var kommet frem, at den falske oversættelse var fabrikeret i Forsvarskommandoen.
Der var ikke tale om en direkte fyring, forklarede Tim Sloth Jørgensen i Københavns Byret. »Men der var fire mulige hoveder, som kunne rulle; ministerens hoved, departementschef Lars Findsens, mit eget og min næstkommanderende Bjørn Bisserups hoved,« sagde Tim Sloth Jørgensen. Få timer efter mødet med ministeren »besluttede jeg mig for at trække mig som forsvarschef«, fortalte han.
Tim Sloth Jørgensen bekræftede i øvrigt de forklaringer som andre af forsvarets topchefer er kommet med i sagen om den falske oversættelse. Ingen af topcheferne anede der var tale om en falsk oversættelse. Når den landede i hånden på forsvarsminister Søren Gade uden at det blev opdaget, var der tale om en beklagelig fejl – som forsvarstoppen ikke mener at kunne klandres for. 
Forfatter for retten
Forfatteren til Jæger-bogen, Thomas Rathsack ventes senere på året at blive tiltalt for overtrædelse af sin militære tavshedspligt. 
I den forbindelse fastslog Tim Sloth Jørgensen under sin vidneforklaring, at det stadig er hans faste overbevisning, at Jæger-bogen indeholder »informationer, som aldrig burde have været offentliggjort.«
»Min vigtigste opgave som forsvarschef var at beskytte soldaterne i Afghanistan. Det var derfor jeg forsøgte at forhindre udgivelsen og udbredelsen af Jæger-bogen,« sagde den tidligere forsvarschef. 
Jægerbogen indeholder flere detaljerede beretninger om Jægerkorpset missioner i Afghanistan, herunder detaljer om en avanceret efterretningsoperation, som jægerne hjalp Forsvarets Efterretningstjeneste, FE, med at gennemføre i Helmand.
Chefen for forsvarsstaben brigadegeneral Morten Danielsson har tidligere under den verserende retssag forklaret, at han »aldrig i 100 år« ville have givet offentligheden aktindsigt i de oplysninger, som fremgår af Jæger-bogen.

