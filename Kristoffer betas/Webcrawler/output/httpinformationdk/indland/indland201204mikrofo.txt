Mikrofonen under bordet
Timo Kivimaki har som fredsforhandler kontakt til militære grupper og politiske fraktioner over hele verden. Det har nu resulteret i en sigtelse efter den milde spionageparagraf. Her er hans version


 I foråret 2005 opdagede professor Timo Kivimäki en mikrofon under sit skrivebord på sit kontor på Københavns Universitet.
»Jeg fandt den og viste den til en it-mand på mit arbejde. Jeg ved ikke, hvor den kom fra. Jeg smed den i skraldespanden – jeg var temmelig rasende over det,« forklarer han.
Men det var der, han opdagede, at han blev aflyttet. Dengang – i 2005 – var han i kontakt med indonesiske militante grupper, som det lykkedes ham og den finske præsident Marti Ahtisaari at få til forhandlingsbordet og slutte fred med den indonesiske regering. Fredsforhandlingerne blev afslutningen på 29 års borgerkrig i provinsen Aceh, og Ahtisaari fik i 2008 Nobels fredspris for indsatsen.
Den 49-årige familiefar, der er finsk, men bor permanent i Danmark, har bibeholdt sine nære relationer til Finlands tidligere præsident. Samtidig har han opbygget et stort netværk, og har bidraget til fredsprocessor rundt om i verden – senest i Burma, hvor han er bindeled mellem Senior General Tan Schwe og forskellige militante grupperinger i landet.
Karrieren på spil
I dag er han sigtet for spionage, men selv om han ikke lægger skjul på, at han har mødtes med russerne, er han helt uenig i udlægningen af sin sag.
»Det, jeg gør, er at snakke med alle parter i en konflikt, og derefter identificere de steder, hvor jeg kan se, at parterne kan mødes. Så er der grobund for forhandling,« siger han.
Det er også det, han mener at have gjort med russerne.
Da han blev anholdt i 2010, blev hans pas konfiskeret, og PET bad ham blive i landet. Efterforskningen viste sig at tage et halvt år og vare over 350 timer.
Da efterforskningen blev afsluttet i marts, gik der et år, før Kivimäki blev sigtet. I den tid blev hans igangværende projekter stoppet. Og det er især det, der har haft store konsekvenser, mener professoren.
»Da jeg blev anholdt, var jeg i gang med at forhandle muligheden for internationale valgobservatører i Burma ved valget i 2010. Tænk over det – hvis vi havde haft valgobservatører, havde vi måske haft et bedre valg. Og jeg havde kontakterne, fordi jeg kunne kommunikere med Tan Schwe. Jeg kan ikke love, at det ville være lykkedes, men vi havde en chance,« forklarer han. I løbet af sin karriere er det lykkedes professor Timo Kivimäki at igangsætte adskillige fredsprocessor rundt om i verden, fortæller han. Men en PET-mistanke gør hans arbejde vanskeligt, fordi hans kontakter nu ikke kan stole på, at hans telefon ikke bliver aflyttet, mener professoren.
Skulle han blive dømt efter anklageskriftet, er der hverken ifølge kilder tæt på ham eller Timo Kivimäki selv nogen tvivl om, at hans karriere er slut. Men det sker ikke, mener professoren selv, fordi der er en række punkter, hvor anklagemyndigheden ikke har grundlag for sine anklager.
Retssagen mod ham begynder 8. maj, og står det til Timo Kivimäki, bliver det for åbne døre.
»Anklagemyndigheden prøver at få retssagen lukket, men jeg ville hade det, for bag ved lukkede døre er der hemmeligheder, og misforståelser,« siger han.  
Der er syv retsmøder alt i alt i maj, det sidste d. 31.  
»Og så slutter det. Det slutter godt, eller det slutter skidt, men i det mindste slutter det,« siger forskeren.  

