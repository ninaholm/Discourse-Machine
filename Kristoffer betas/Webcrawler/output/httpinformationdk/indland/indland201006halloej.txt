Halløj på badehotellet ... og i EU-parlamentet
Lissabon-traktaten har ændret spillereglerne for Danmarks rolle for bordenden i 2012


 Mens Spaniens socialistiske regering i disse dage sorterer skrammerne fra det EU-formandskab, der slutter om en uge, er den danske udenrigsminister ved at tage forskud på skrammerne som formandsland i første halvdel af 2012.
Nok skal den europæiske landbrugsstøtte væk, men processen er for langstrakt og kompliceret til udenrigsminister Lene Espersens (K) melding om, at sagen vil være højt på dagsordenen for det danske formandskab. Hvis det er et succeskriterium, så er det en sikker tabersag.
Udmeldingen kom efter et møde på et nordsjællandsk badehotel, hvor hun mødtes med kollegerne fra Polen og Cypern, som var høflige nok til ikke at kalde hendes tanke for en død sild. De tre lande skal arbejde sammen om EU-formandskabet, hvor Polen begynder med at sidde for bordenden i efteråret 2011, efterfulgt af Danmark og til sidst Cypern,
Rollen for det enkelte formandsland er skåret ned, og Spanien erkender ved udløbet af det første formandskab på Lissabon-traktatens grundlag, at formandskaber faktisk ikke er noget, der kan profilere det enkelte land - endsige de ledende ministre.
Lissabon-traktaten lægger også landbrugspolitikken delvist i hænderne på Europa-Parlamentet, og her sidder landbrugets venner på flæsket. Der er ingen danske medlemmer af parlamentets landbrugsudvalg, men Morten Messerschmidt (DF), Christel Schaldemose (S) og Margrete Auken (SF) har tilkæmpet sig suppleantpladser for at følge processen, så det i hvert fald ikke går den forkerte vej.
Ingen allierede
Da Danmark blev EF-medlem i 1972 optog landbruget op mod 70 procent af budgettet, nu er det under 40, og i fjor var landbrugspolitikken for første gang ikke den største udgiftspost. Der blev afsat flere penge til beskæftigelsesfremme. Det går med andre ord den rigtige vej, og Venstres tidligere landbrugskommissær Mariann Fischer Boel gjorde sit i det stille, men Danmark har aldrig haft allierede i bestræbelserne på at fjerne den sovjetiske planøkonomis model fra landbrugsområdet. Den konservative britiske premierminister Margaret Thatcher kunne have hjulpet i 80'erne, men valgte rabat på det britiske medlemskab. I 1999 havde New Labours Tony Blair samme mulighed, men også han kunne købes væk fra landsbrugsreformer.
Hvis Lene Espersen vil give den nødvendige proces et ekstra skub, skal hun derfor sige mindre og skaffe sig flere allierede. Hun må selv tale med sin konservative partiformandskollega David Cameron i London, og hun må sende sin forgænger Bendt Bendtsen (K) på arbejde i Europa-Parlamentet. Ved at sige, som hun har sagt, opnår hun kun at aktivere landbrugslobbyen, Europa-Parlamentet og landbrugsministrene - herunder den danske Henrik Høegh (V). Og så fik hun tillige tirret Venstres medlem af Europa-Parlamentet Jens Rohde, der dog godt kunne have understreget, at Lene Espersens tænkning er dansk konsensus, inden han sagde, at hun er ved at tabe det danske formandskab på gulvet.
Fjern forbeholdene
Lene Espersen skal selvfølgelig have et succeskriterium for formandslandet og gerne på et politikområde, der er bred dansk enighed om. Men hun satsede forkert. Den sikre succes er et hæderligt forsøg på at fjerne de fire danske forbehold ved én eller flere folkeafstemninger. Diplomatiske kilder siger, at statsminister Lars Løkke Rasmussen (V) på et af de møder for diplomater, som han faktisk har holdt, har sagt, at der skal være en forbeholdsafstemning efter et valg og inden januar 2012. Altså i efteråret 2011. Det er muligt, at Helle Thorning-Schmidt (S) og Villy Søvndal (SF) vil tænke i samme baner, ellers vil De Radikale med garanti fortælle dem, at det er den bedste ide for formandslandets succes.
Europa-Parlamentet skal i juli stemme om de første planer for landbrugspolitikkens fremtid, og EU-kommissær Dacian Ciolos vil til november fremlægge en såkaldt 'Meddelelse fra Kommissionen' om landbrugspolitikkens fremtid. Både fællesskabets fremtidige finansiering og andelen til landbruget vil stå på den europæiske dagsorden i 2012, men Lene Espersens ambitionsniveau er utidigt, hvor rigtigt det end kunne være.
Politiske meldinger kan ikke afløse knofedt på den europæiske bane, hvor både Christel Schaldemose og Venstres Anne E. Jensen forsøger sig med forslag om dog at gøre landbrugspolitikken lidt mere grøn. Det er det stille slid, der slider landbrugspengene ud af EU-budgettet, ikke halløj på hverken badehotellet eller Europa-Parlamentet.


