Aalborg Lufthavn klarer sig fint uden Ryanair
Det kan godt lade sig gøre at drive en succesrig lufthavn i Jylland uden Ryanair, siger Aalborg Lufthavns direktør, der bevidst har fravalgt det irske lavprisselskab – dog ikke på grund af deres løn- og arbejdsforhold
’Det er ikke på grund af det faglige, at vi har valgt Ryanair fra. Det er forretningsmæssigt. Vi er bange for, at de bare trækker sig ud igen. Det er der masser af eksempler på, at de har gjort mange andre steder,’ forklarer Søren Svendsen, der er direktør i Aalborg Lufthavn.


 Striden mellem Ryanair og den danske fagbevægelse fortsætter og ser indtil videre ud til at koste en række af det irske lavprisselskabs ruter fra Billund Lufthavn. Frygten er nu, at en række arbejdspladser også vil forsvinde som følge af, at Ryanair trækker sig delvist fra Billund.
Men det kan sagtens lade sig gøre at drive en effektiv lufthavn uden Ryanair. Det mener Aalborg Lufthavns direktør, Søren Svendsen, der selv har afvist lavprisselskabet, der ellers har vist interesse for også at flyve fra Aalborg.
»Vi har ikke kunnet nå til enighed om, hvad de skal betale for at være her. Vi har det princip, at alle vores luftfartsselskaber skal betale det samme, og den prissætning kan Ryanair ikke være med til. De vil have andre vilkår, men vi har holdt fast i, at vi gerne vil behandle alle luftfartsselskaber ens,« siger Søren Svendsen, der understreger, at lufthavnen således bevidst har valgt Ryanair fra efter at have forhandlet med selskabet.
»Det er ikke, fordi vi har noget imod Ryanair. Men med vores forretningsmodel her i Aalborg, der hænger det slet ikke sammen. Vi ville ikke kunne få økonomi i lufthavnen, hvis det skulle være på deres betingelser,« siger Søren Svendsen.
Lufthavnsdirektøren siger, at den igangværende strid om Ryanairs løn- og arbejdsforhold også »spiller en rolle«.
Men det er ikke afgørende for, at selskabet kan flyve fra Aalborg. »Det, der sker med det faglige nu, er ikke noget, der gør det bedre, men det er ikke derfor, vi har valgt dem fra. Det er forretningsmæssigt. Men det har bestyrket os i, at vi har taget den rigtige beslutning.«
Gratis parkering
En af de attraktive sider ved Aalborg Lufthavn er ifølge lufthavnsdirektøren, at passagererne kan parkere gratis. Det er noget af det, som lufthavnen ville have være nødt til at lave om på, hvis man havde indgået et samarbejde på de vilkår, som Ryanair havde ønsket.
»Hvis ikke vi skulle tjene så meget på luftfart, ville vi skulle tjene pengene et andet sted, og så skulle vi til at indføre betalt parkering. Men gratis parkering får folk til at køre fra hele Jylland og herop til Aalborg, så det vil vi ikke gå på kompromis med. Så vores forretningsmodel passer dårligt sammen med Ryanair,« siger Søren Svendsen og tilføjer:
»Man kunne sagtens booste trafikken, hvis man tog Ryanair ind. Men vi er også bange for, at de bare trækker sig ud igen. Det er der masser af eksempler på, at de har gjort mange steder i Europa.«
Lufthavnsdirektøren påpeger, at Aalborg Lufthavn er ejet af de nordjyske kommuner, som har et ønske om, at lufthavnen er med til at styrke infrastrukturen i regionen og dermed hjælpe med at tiltrække virksomheder.
»Vi vil hellere have en lidt langsommere, men mere stabil vækst. Lige nu er vi den eneste lufthavn i hele Danmark, der i det første halvår af 2015 er vokset inden for charter, mens alle de andre lufthavne er gået tilbage. Det kæder vi sammen med, at vi tilbyder gratis parkering,« siger Søren Svendsen, der henviser til kundeundersøgelser, som lufthavnen har gennemført.
Dyrere uden Ryanair
– Er det lettere for jer at undvære Ryanair, end det er for Billund?
»Det, tror jeg, bare er et valg. Der findes mange små lufthavne rundt om i Europa, som har fået et kæmpe løft ved at tage Ryanair ind,« siger Søren Svendsen og peger på, at Aalborg Lufthavn har kunnet tiltrække andre lavprisselskaber som Norwegian og spanske Vueling på de vilkår, som Ryanair har sagt nej til.
– Har vi som passagerer vænnet os til nogle urealistisk lave priser?
»Det tror jeg. Det er også noget af det, der gør, at vi holder os lidt væk fra Ryanair,« siger Søren Svendsen, der mener, at Billund Lufthavns direktør, Kjeld Zacho Jørgensen, har ret, når han siger, at det vil være svært for andre selskaber at overtage de ruter, som Ryanair nu vil lukke.
»Man har vænnet sig til, at man skal give 29 euro for at komme et eller andet sted hen, så når der kommer nogen, som vil have det tredobbelte, synes man, det er blevet alt for dyrt. På den måde kan det godt være ødelæggende for markedet.«
– Så du anerkender sådan set, at hvis man vælger Ryanair fra, vælger man også en højere gennemsnitlig billetpris?
»Ja, det gør vi jo. Der er jo ingen, der har så lave priser som Ryanair. De har også de suverænt laveste omkostninger pr. passager. Bjørn Kjos, direktøren for Norwegian, som har de næstlaveste enhedsomkostninger i Europa, men som alligevel er dobbelt så høje som Ryanairs, har udtalt, at de hverken kan eller vil komme ned på deres niveau. Så det har jo noget med det at gøre.«

