Bagsiden: Søndagsåbent tømmer kirkerne
Folkekirken frygter konkurrence fra shoppingcentre, når lukkeloven lempes. Kirken må slå igen


 Visse former for menneskelig virksomhed er svært forenelige. For eksempel bøn og shopping.
Modsætningen mellem de to var selveste Den Herre Krist opmærksom på. I Jerusalem var nemlig gået således, at de næringsdrivende for at gafle sig kunder havde rykket deres boder ind på Tempelpladsen.
Det fik Jesus øje på ved sit indtog i byen. Om hvad Jesus derpå foretog sig, fortæller evangelisten Markus i sit kapitel 11, vers 15: »Han begyndte at jage dem ud, som solgte og købte dér, og han væltede vekselerernes borde og duehandlernes bænke, og han tillod ikke nogen at bære deres varer over Tempelpladsen. Han belærte dem og sagde: ’Står det ikke skrevet: Mit hus skal kaldes et bedehus for alle folkeslagene? Men I har gjort det til en røverkule.’«
Nu er den gal igen. Denne gang er de emsige kræmmere ikke rykket ind i det hellige rum, men de påfører det ubillig konkurrence udefra. I gårsdagens Kristeligt Dagblad lufter repræsentanter for den danske folkekirke bekymring over, at lukkeloven fra den 1. oktober liberaliseres, så alle butikker godt må holde åbent søndag formiddag – midt i kirketiden.
Og det vil svække folkekirken, frygter de bekymrede. Lederen af Grundtvig-Akademiet, Birgitte Stoklund Larsen, forklarer:
»For nogle år siden talte nogen om en slags minimalforståelse af at være kristen, at man søndag formiddag tænkte, at det var kirketid. Altså ikke nødvendigvis at komme i kirke, men have en bevidsthed om, at søndagen er en særlig kristen dag. Og hvis man lige så godt kan handle om søndagen som om lørdagen, så vil den bevidsthed selvfølgelig vige – i det omfang den fortsat findes.«
Direktør for Kirkegaard-Forskningscenteret Niels Jørgen Cappelørn har en anden vinkel på bekymringen: Nemlig de troende, der nu bliver nødt til at arbejde i kirketiden, og derfor ikke kan komme til gudstjeneste:
»Så kan man diskutere, hvor stor den gruppe er, men det er et indgreb i den enkeltes frihed til at disponere over, hvornår man vil gå til gudstjeneste. Der vil være nogen, der ikke kan komme til gudstjeneste, fordi de skal passe deres arbejde. Og i en tid, hvor alle vil gøre, hvad de kan, for at beholde deres job, er de næppe indstillet på at kæmpe den store kamp, hvis arbejdsgiveren ønsker, de skal arbejde i kirketiden,« siger han.
I fromme folk, hvorfor tøver I? I må gentage Jesu gerning. Drag søndag formiddag til shoppingcentre. Vælt bordene og bænkene og forbyd, at varer bæres ind. Og belær kræmmerne om, at de på røverisk vis tømmer bedehusene.
Luk shoppingcentrene, så folkeslagene frit kan strømme til folkekirken.

