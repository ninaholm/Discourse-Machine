DONG-ledere kan score milliard på børsnotering
250 ledende ansatte i DONG kan se frem til en samlet gevinst på op til 1,5 mia. kr., og DONG’s øverste chef kan personligt få et stort tocifret millionbeløb oven i sin løn, hvis DONG børsnoteres i 2018, aktiekursen fordobles, og det går selskabet godt. Det viser beregninger, økonomer har foretaget for Information


 
	Der er store summer at hente, hvis DONG’s ledende medarbejdere og nøglepersoner yder en indsats for at trimme selskabet til børsnotering i 2018. Det fremgår af ’incitamentsprogrammet’ i aftalen mellem staten og investeringsbanken Goldman Sachs. Programmet skal ifølge Finansministeriet »ensrette medarbejdernes – og i særdeleshed ledelsens – incitamenter med aktionærernes.«

	Det sker ved i nær fremtid at tilbyde medarbejderne aktier til den kurs, Goldman Sachs forventes at erhverve 19 pct. af aktiekapitalen for, samt via tildeling af gratisaktier på dagen for børsnoteringen.

	Finansministeriets aktstykke om aftalen afslører imidlertid ikke, hvor store summer der kan blive tale om for gruppen af medarbejdere, endsige topledelsen. Men Information har bedt flere økonomer regne på, hvad gevinsten kan blive, hvis medarbejderne udnytter deres aktiekøbsret til fulde, og der samtidig sker en fordobling af DONG’s værdi frem til børsnoteringen – hvilket ifølge en række sagkyndige er sandsynligt, fordi de finder, at DONG’s værdi er meget lavt sat i aftalen med Goldman Sachs.

	Nyrup: Disponerer kortsigtet

	Beregningerne viser, at de 250 ledende medarbejdere under disse antagelser og ved fuld uddeling af gratiskvoter kan opnå en samlet gevinst i 2018 på op til 1,5 mia. kr. – i snit op til tre mio. kr. for den enkelte. Og for DONG’s administrerende direktør Henrik Poulsen viser beregningerne en personlig gevinst på næsten 30 mio. kr.

	Tidligere statsminister Poul Nyrup Rasmussen, der torsdag i Politiken kaldte Goldman Sachs-aftalen »en katastrofe«, siger til Information, at »problemet med bonusordninger af den her karakter er, at de frister til at disponere kortsigtet,« fordi incitamentet er at skabe størst mulig aktieværdi på en bestemt dag, nemlig dagen for børsnotering, på bekostning af det lange perspektiv.

	Informations beregninger er blevet forelagt Finansministeriet, som ikke afviser resultaterne, men kalder dem udtryk for en »ekstrem situation«, fordi der er regnet med fuld uddeling af gratiskvoter.

	Hos DONG Energy beskriver man optionsprogrammet i incitamentsordningen som »bredt anerkendt i markedet.«



Notat Om Incitamentsprogrammer i DONG

