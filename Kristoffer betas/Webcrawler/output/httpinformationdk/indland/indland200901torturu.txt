Tortur er udelukket
Oplysninger om rædselsfulde forhold på fangelejren i Guantanamo vælter ud af skabene op Barack Obamas indsættelse


 Hele sidste uge og weekenden over har der kørt en intens debat i de amerikanske medier parallelt med den enorme hype op til Barack Obamas indsættelse i morgen. 
Diskussionen har drejet sig om anvendelsen af tortur udført af amerikanere efter godkendelse af Bush-regeringen mod tilbageholdte terroranklagede på Guantanamo Bay og i andre fangelejre i udlandet. 
Først sagde Obama i et interview med TV-kanalen ABC, at han definerede bl.a. søvnberøvelse og simuleret drukning, som USA har benyttet sig af mod et antal mistænkte terroranklagede al-Qaeda medlemmer eller sympatisører, som tortur, og ville blive forbudt. 
Dernæst udtalte den øverste juridisk ansvarlige for forhørene i Guantanamo Bay lejren på Cuba, Susan Crawford, i et eksklusivt interview med Washington Posts Bob Woodward, at USA efter hendes mening havde anvendt tortur mod en navngivet fange, som angiveligt skulle have været med på et af de kaprede fly den 11. september 2001, men som blev tilbageholdt af de amerikanske immigrationsmyndigheder i Orlando. 
Den mistænkte saudiaraber, der fortsat er indespærret i Guantanamo, blev udsat for så hårdhændede forhørsmetoder, at hans hjerterytme kom under 35. 
Han blev bl.a. systematisk nægtet søvn, tvunget til at optræde nøgen med g-strengstrusser på hovedet af kvindelige forhørsledere, truet med hunde og udsat for simuleret drukning. Samtidig med Crawfords bekendelser og (sene) anfægtelser gik både afgående præsident Bush og ditto vicepræsident Dick Cheney ud og forsvarede sig selv og USA med en besked, der kort kan opsummeres "vi torterer ikke; alt hvad vi har gjort har været inden for lovens rammer og for at beskytte USA's sikkerhed."
Ineffektivt
Tortur får folk til at indrømme hvad som helst. Det er med andre ord sjældent effektivt. Men vigtigere er det, at demokratier (også) kendes på, hvordan det behandler sine værste fjender. Et styre mister sin moralske ret til at hæve sig op over terroristerne, hvis man forfalder til at bruge metoder hentet fra den samme kogebog. 
Det betyder ikke, at man ikke kan sætte sig ind i, hvad de amerikanske myndigheder følte i månederne efter 11. september, da mange troede, at der var flere angreb på vej. 
Men selv om man f.eks. kan forstå den forælder, som i et svagt øjeblik ville sige ja til at tortere en mistænkt til at fortælle, hvor et indespærret barn i livsfare befandt sig, kan man ikke bygge national lovgivning på individuel fortvivlelse og hævnfølelse.
Derfor må torturen stoppe. At Barack Obama tøver med at tilslutte sig et demokratisk krav i Kongressen om at åbne for kommissionsundersøgelser og eventuel retsforfølgelse af individer, som konkret udførte torturen, har skuffet mange i partiets venstrefløj og i borgerrettighedsorganisationerne, men den nye præsident gør ret i at se fremad, frem for at bruge sin politiske energi på lange juridiske slagsmål designet til at finde syndebukke i Bush-regeringen.


