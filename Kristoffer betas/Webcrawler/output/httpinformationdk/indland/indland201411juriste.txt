Jurister kritiserer politiet i sag om anholdte hjemløse
Flere eksperter kritiserer, at en gruppe hjemløse har fået afslag på at få deres sag for en dommer, efter de under sommerens skybrud blev anholdt og idømt bøde for ulovlig indtrængen på en skole, hvor de søgte ly
Mens Bakary Camara sad i dententionen betalte politiet hans bøde med de penge, som politiet havde konfiskeret, og fordi han har ’betalt’ bøden for ulovlig indtrængen på skolegård har han samtidig erkendt sin skyld, mener politiet.


 Når myndighederne afviser en gruppe hjemløse i at få deres sag om anholdelse for ulovlig indtrængen for en dommer, risikerer de at overtræde Den Europæiske Menneskerettighedskonvention. Det vurderer jurister, efter at Information kunne beskrive, hvordan en gruppe hjemløse, der under sommerens skybrud blev anholdt for at søge ly i en skolegård, har fået afvist at få deres sag bragt for en dommer. Politiets begrundelse for afslaget er, at de hjemløse ved at have betalt en bøde for ulovlig indtrængen samtidig har erkendt deres skyld. Dermed anses sagen som endeligt afgjort. Den hjemløse Bakary Camara fortalte imidlertid til Information, at han ikke forstod, hvad der foregik under anholdelsen, og at politiet betalte hans bøde med de penge, som politiet havde konfiskeret, mens Bakary Camara sad i detentionen. På baggrund af et sådant forløb strider afvisningen af de hjemløses ønske om et retsmøde mod artikel 6 i Den Europæiske Menneskerettighedskonvention. Det vurderer juridisk konsulent i Amnesty International, Claus Juul:
»Artikel 6 handler om retten til en fair rettergang, herunder retten til at man som anholdt skal underrettes på et sprog, man forstår. Man er nødt til at sikre sig, at folk ved, hvad de er blevet kørt over af, og hvad deres mulighed er for at klage. Den hjemløse har ikke vidst, at han mistede sin klagemulighed, da politiet valgte at betale hans bøde med hans egne penge,« siger Claus Juul.
Derfor vurderer han, at de hjemløse har krav på at få deres sag bragt for en dommer.
»Ombudsmanden har tidligere indskærpet over for offentlige myndigheder, at man skal være ekstra opmærksom på, hvorvidt udlændinge forstår deres rettigheder,« tilføjer Claus Juul.
Sproglig barriere
Et centralt punkt i sagen er netop, hvorvidt de hjemløse var bevidste om, at de med betalingen erkendte sig skyldige i ulovlig indtrængen, da de søgte ly i en offentligt tilgængelig skolegård, og dermed afskrev sig retten til at få sagen for en dommer.
Christoffer Badse, der er monitoreringschef og jurist i Institut for Menneskerettigheder, påpeger, at det ikke er præcist reguleret, hvordan det i praksis foregår, når udlændinge tildeles bøder, som betales med det samme.
»Som udgangspunk må politiet ikke fratage udlændingen penge til betaling af bøden med den konsekvens, at domstolsprøvelse reelt afskæres,« siger Christoffer Badse. Han tilføjer, at den sproglige barriere i den slags situationer stiller ekstra store krav til politiet om at sikre sig, at de tiltalte ved, hvad der foregår.
»I praksis må det kræves, at politiet er meget varsomme med at tage mod kontant betaling af en bøde, hvis det ikke er fuldstændig klart, at vedkommende har forstået, at dette betyder, at man afskæres adgangen til domstolsprøvelse,« siger Christoffer Badse.
Ligner fransk sag
Også Tobias Stadarfeld Jensen, der arbejder med menneskeret hos Advokaterne Bonnez og Ziebe og er redaktør på hjemmesiden Portal om Den Europæiske Menneskerettighedskonvention, vurderer, at afvisningen af de hjemløses adgang til en domstolsprøvelse risikerer at være konventionsstridig.
»Så snart der er rimelig tvivl om, hvorvidt de sigtede i en sag som denne har forstået deres rettigheder korrekt, så både kan og bør man tillade dem et retsmøde. Hvis man nægter de tiltalte at få deres sag for en dommer, så overtræder man efter min vurdering menneskerettighedskonventionens artikel 6 om retten til en retfærdig rettergang,« siger Tobias Stadarfeld Jensen.
Han henviser til en tidligere sag fra Den Europæiske Menneskerettighedsdomstol, hvor en borger havde klaget over, at de franske myndigheder havde nægtet borgeren at få en fartbøde bragt for en domstol. Begrundelsen var, at fartbøden allerede var betalt, og at borgeren dermed havde erkendt sin skyld. Ifølge dommen fra Den Europæiske Menneskerettighedsdomstol havde de franske myndigheder ikke lov til at nægte borgeren at få sin bøde bragt for retten.
»Den franske og den danske sag er sammenlignelige på en række punkter. I begge tilfælde vil borgeren gerne have sin sag for en dommer, men det afviser myndighederne, fordi bøden er betalt. Det er blandt andet det, Menneskerettighedsdomstolen slår ned på i den franske sag. På den baggrund vurderer jeg, at Politiadvokaturen, med deres afvisning af de hjemløses ønske om en retssag, bevæger sig i en gråzone, hvor der er tvivl om, hvorvidt de har overholdt deres forpligtelser over for menneskerettighedskonventionen,« siger Tobias Stadarfeld Jensen.
Den vurdering bakkes op af Claus Juul fra Amnesty International.
»Det, synes jeg, lyder fuldstændig rigtigt. De franske og danske regler er vel ikke ens, men de principper, man kan udlede af dommen i Frankrig, gælder også herhjemme,« siger Claus Juul.
Politiet bliver dommere
Efter at Politiadvokaturen afviste de hjemløses ønske om at få sagen bragt for en dommer, har de hjemløses advokat, Dorthe Kynde Nielsen, klaget over afgørelsen til Statsadvokaturen. Hun ser også en række ligheder mellem den aktuelle sag og den franske sag:
»Politiet handler i begge sager ud over deres beføjelser. I begge sager inddrager man borgerens penge og får på den måde folk til at erklære sig skyldige. Hvorefter man afviser folks ønske om at få sagen i retten. På den måde bliver politiet til dommere, men vi har jo trods alt en tredeling af magten,« siger Dorthe Kynde Nielsen.
Hun vil drøfte sagens videre forløb med sine klienter, hvis Statsadvokaturen afviser hendes klage. Men hvis de hjemløse også her får afslag på at få deres sag prøvet, kunne man gå videre med sagen til Den Europæiske Menneskerettighedsdomstol, vurderer Tobias Stadarfeld Jensen.
»Hvis Statsadvokaten ikke vil indbringe den her sag, så er den oplagt at sende til Strasbourg,« siger han.
Hos Politiadvokaturen understreger advokaturchef Helle Just Krag, at man ikke havde mulighed for at lade sagen komme for retten, da bøderne allerede er betalt.
En vurdering som de hjemløses advokat Dorthe Kynde Nielsen er uenig i. Hvorvidt sagen kan risikere at komme på kant med Den Europæiske Menneskerettighedskonvention, ønsker Helle Just Krag ikke at forholde sig til, da sagen er indklaget til Statsadvokaturen.
»Jeg ved jo ikke, hvilket resultat de kommer frem til, men helt generelt kan jeg sige, at Statsadvokaturen er utrolig godt inde i både dansk og international ret. Jeg er helt overbevist om, at de vil tage tidligere domme med i deres overvejelser,« siger Helle Just Krag.

