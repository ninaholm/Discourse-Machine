Mændene dominerer lokalpolitikken
Det står skidt til med ligestillingen i landets byråd. Kun 12% af landets borgmestre og færre end en tredjedel af byrådsmedlemmerne er kvinder


 
	Alle danskerne kender dem, partilederne, de fremadstormende kvinder, der burde bevise at ligestillingen endegyldigt er opnået, men fakta viser et andet billede. Særligt når det gælder kommunalpolitik. Fra 1997 til 2008 lå antallet af kvindelige byrådsmedlemmer stabilt på 27%, i 2008 til 2012 skete der en svag stigning til 32%, hvorefter tallet atter faldt til 30% i 2013, hvilket er lavere end både Norge, der ligger på 38% og Sverige, der topper med 43%.

	Ligeledes viser en netop offentliggjort undersøgelse foretaget af FTF, at det kønsopdelte arbejdsmarked præger Christiansborg. Det er typisk mænd, der sidder eksempelvis i finansudvalget, hvorimod kvinderne er overrepræsenterede i udvalg, der beskæftiger sig med social- og sundhedspolitik, nogle af de områder, som kommuner og regioner har ansvar for. Derfor undrer det formand for FTF, Bente Sorgenfrey, at kvinderne mangler i lokalpolitik:

	”Kommunerne har et kæmpe ansvar, når det kommer til borger-nær politik, og her er det vigtigt at alle i samfundet føler sig repræsenteret, både mænd, kvinder og etniske minoriteter,” understreger FTF’s formand, Bente Sorgenfrey.

	På trods af en massiv kampagne på tværs af partierne ved kommunalvalget i 2013 er kvinderne kun overrepræsenteret i to af i alt 98 kommuner, Gentofte og Hillerød, og andelen af kvindelige borgmestre er faldt fra 16% til 12%.

	Bente Sorgenfrey understreger, at det er vigtigt at få kvinderne valgt ind, for selvom mænd og kvinder har de samme kompetencer og uddannelser, så er deres opdragelse og erfaringer ofte forskellige, og derfor kan de bidrage med forskellige perspektiver på de politiske problemstillinger.

	”Historisk set kan underrepræsentationen sikkert forklares med, at det traditionelt set er mænd, der har siddet i byrådet, men vi undrer os over, hvorfor udviklingen de senest årtier er stagneret. En forklaring kunne være at ligestillingen efterhånden er blevet mainstreamet, hvilket betyder af den bliver nedprioriteret, derfor er vi nødt til atter at arbejde målrettet på at sætte fokus på uligheden, hvis vi vil opnå ændringer.”

