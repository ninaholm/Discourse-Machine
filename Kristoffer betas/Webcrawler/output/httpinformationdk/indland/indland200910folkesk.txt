Folkeskolen skal videre end fabrikssamfundet
Tiden er løbet fra en undervisningsform, hvor det kun er eleven, der skal tilpasse sig skolen. Lærerne vil gerne følge med udviklingen i samfundet og give individuelt rettet læring, men folketingspolitikerne vil noget andet, siger Per Fibæk Laursen, professor i pædagogik
Folkeskolen minder om en fabrik, hvor eleverne skal præstere noget, selvom de ikke har lyst, mener professor Per Fibæk Laursen. arkiv


 Folkeskolen fungerer i dag som en rest af tidligere tiders behov for en lydig arbejdsstyrke. Det skriver de to professorer fra Danmarks Pædagogiske Universitetsskole Steen Hildebrandt og Per Fibæk Laursen  i bogen Når klokken ringer ud - opgør med industrisamfundets skole, der udkom i sidste måned.
»Folkeskolen minder om en fabrik, hvor eleverne skal præstere noget, selv om de ikke har lyst. Ligesom en flok industriarbejdere, der leverer et produkt uden at være interesseret i eller bekendt med fremstillingsprocessen. Og den går ikke i dag,« siger Per Fibæk Laursen.
Det kan der sagtens gøres noget ved, skal man tro professoren. Skolen skal indrette sig efter, hvordan moderne børn tænker og opfører sig. Og det vil rigtig mange lærere og skoleledere rundt omkring gerne, men fra landspolitisk side mødes de af modsatrettede krav.
Da tidligere statsminister Anders Fogh Rasmussen (V) tidligt i sin første regeringsperiode gjorde op med rundkredspædagogikken, var det mere eller mindre et spøgelse han slog ihjel.
»Vi havde den såkaldte progressive pædagogik i 1970'erne, hvor det hed sig, at eleverne nok skulle lære at læse og skrive uden, at lærerne skulle presse dem til det. Men den pædagogik var næsten uddød, da Fogh kom til i 2001,« siger Per Fibæk Laursen.
Med den borgerlige regering kom en stram målsætning for indlæringen og skrappe procedurer for kontrol af, om eleverne nu lærte det, de skulle.
Men den slags skole hører industrisamfundet til, mener Per Fibæk Laursen.
Fri os for politikere
Hvad enten det skyldes adfærdsforstyrrende, hormonpåvirkende kemi i miljøet eller en generelt udbredt manglende autoritetstro, kan man ikke som tidligere kommandere børn til at sidde stille i længere tid af gangen.
»Uro er et stort problem. Klassisk disciplin fungerer simpelthen ikke i dag. Der er behov for nye arbejds- og ledelsesformer, der passer til nutidens elever,« siger Per Fibæk Laursen.
Mere varieret undervisning, flere motoriske udfordringer og mere individuelt rettet læring. Eleverne skal arbejde i eget tempo med mindre tavleundervisning.
Det giver umiddelbart mindelser om den forkætrede rundkredspædagogik, men det er forkert.
»Man har for længe siden indset, at børn ikke kan tage ansvaret for deres egen læring. Der er brug for læreren som en markant leder af klassen. Men det skal være for at inspirere, opmuntre og give eleverne anerkendelse til yderligere motivation,« siger Per Fibæk Laursen.
Og der skal holdes fast i de klassiske undervisningsdyder: dansk, sprog og matematik, samtidig med, at eleverne skal styrkes i deres kreative og innovative evner.
»Alt det er der tradition for i den danske folkeskole. Og lærerne har lyst til at udvikle den tradition, men de bremses af folketingspolitikere, der vil se resultater gennem nationale test og individuelle planer for eleven i hvert enkelt fag. Det tærer på lærernes kræfter og mindsker deres muligheder,« siger Per Fibæk Laursen.
De nuværende foranstaltninger i folkeskolen er krav til lærere og elever, der er præget af bureaukratisk og negativ tænkning, der hæmmer skolens muligheder og stjæler lærernes tid, mener han:
»Det bedste ville være, at folkeskolen fik en pause i politikernes indblanding.«
Det kommer næppe til at ske.
I sin åbningstale i Folketinget tidligere på måneden berørte statsminister, Lars Løkke Rasmussen (V), folkeskolen og kaldte den grundlaget for ny vækst og velstand. Men for at se, om alle skattekronerne virkelig bruges fornuftigt i folkeskolen, vil regeringen »igangsætte et 360 graders eftersyn af folkeskolen«.
De stærkes skole for livet
I en folkeskole, der lægger meget vægt på de boglige fag og desuden hele tiden tester elevernes kunnen, risikerer de svage at falde igennem.
»Der er for mange, der forlader skolen med en oplevelse af en lang række af nederlag. Derfor har de ikke lyst til at fortsætte en uddannelse efter folkeskolen,« siger Per Fibæk Laursen. De ikke-boglige elever skal tilbydes flere praktiske fag, værkstedsundervisning og erhvervspraktik - uden at der slækkes på indlæring af de grundlæggende færdigheder, mener han.
Historisk set har det vist sig ikke at være hensigtsmæssigt med en tidlig og endelig opdeling af elever. I stedet forestiller Per Fibæk Laursen sig, at skolerne - som man er begyndt på i Københavns kommune - får bedre mulighed for at profilere sig på eller specialisere sig i for eksempel idræt eller naturfag.
»Der er eksempler andre steder i landet på, at skoler med opbakning fra det kommunale styre vover sig ud i eksperimenter, der har vidensamfundet og det moderne menneske for øje. Hvor man mener, at mennesker er kreative, ansvarlige og kan tage initiativer uden en ydre ledelse. Men det er bestemt ikke initiativer, der bakkes op af regeringen, hvis man ser på de seneste års implementering af læseplaner og læringskontrol.«
Måske fornemmer regeringen, at opstramninger i folkeskolen er populære. Og måske er det også en del forældres ønske: De skal da lære at læse og regne i skolen.
»Selvfølgelig skal de kunne læse og regne. Men vi risikerer under de nuværende forhold at tabe unge mennesker på gulvet, fordi de kun har oplevet uddannelse som nederlag. Og vi risikerer, at resten ikke er tilstrækkeligt forberedt på et fleksibelt vidensamfund, fordi en stram indlæring har været i fokus. En vej ud lige nu er at give folkeskolerne lov til hver især at indrette sig efter lokale forhold og efter de elever, man modtager til undervisning«, siger professor Per Fibæk Laursen.


