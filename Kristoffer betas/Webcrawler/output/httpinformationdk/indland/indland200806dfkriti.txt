DF kritiserer Haarder for manglende svar
Bertel Haarder stikker hovedet i busken, mener Dansk Folkeparti. De kritiserer undervisningsministeren for nøl med svar om Danmark som flerkulturelt samfund


 Dansk Folkeparti mener, at undervisningsminister Bertel Haarder (V) stikker hovedet i busken i værdistriden med regeringen om, hvorvidt Danmark er et flerkulturelt samfund eller ej.
Ministeren har sagt - og godkendt i en undervisningsvejledning - at Danmark er flerkulturelt. Men det mener Dansk Folkeparti ikke, at man kan konstatere som et faktum. Derfor har uddannelsesordfører Martin Henriksen (DF) sendt Bertel Haarder en byge af spørgsmål. Men Martin Henriksen har ikke fået svar, selv om svarfristen er overskredet.
"Ministeren har ikke forholdt sig klart til, at De Konservative mener det samme som os. Og han har ikke klart defineret, hvad han mener med et flerkulturelt samfund, og spørgsmålene om elevernes identitetsudvikling har han heller ikke forholdt sig til. Det burde han have gjort i sådan en væsentlig og principiel debat. Jeg ser det som udtryk for, at ministeren stikker hovedet i busken," siger Martin Henriksen.
Bertel Haarder har mundtligt svaret på nogle af spørgsmålene i Folketingets spørgetime i den forgangne uge. Blandt andet har han sagt, at flerkulturelt ikke handler om, at alle kulturer er ligestillede, men om at Danmark de facto er et samfund, hvor der findes forskellige kulturer. Og derfor fastholder han formuleringen, som blandt andet indgår i en undervisningsvejledning for HF-uddannelsen.
Han skal svare
Men uanset de delvise besvarelser i spørgetimen skal ministeren overholde svarfristerne og svare formelt på spørgsmålene, siger Henriksen.
"Spørgsmålene skal besvares. Det er jo også tænkeligt, at vi vil stille opfølgende spørgsmål," siger han.
Spørgsmålet splitter regeringen og Dansk Folkeparti, som mener, at ministeren med formuleringen medvirker til at ligestille kulturer - uanset om det er hensigten eller ej. 
DF vil have ministeren til at trække undervisningsvejledningen tilbage, men det afviser Haarder.
Ud over Haarder skal også den konservative kulturminister, Brian Mikkelsen, forholde sig til sagen. De Konservatives politiske ordfører, Henriette Kjær, har nemlig støttet indholdet i Dansk Folkepartis kritik. Og Martin Henriksen har stillet spørgsmål til Brian Mikkelsen, for at finde ud af, hvor dybt regeringspartiernes uenighed stikker.
R forsvarer Haarder
I oppositionen har Radikale Venstre forsvaret Haarder og sagt, at Danmark som en selvfølge er flerkulturelt - og kritiseret, at statsminister Anders Fogh Rasmussen har svaret uldent på spørgsmålet. 
Også Enhedslisten melder sig under de flerkulturelle faner. Blandt andet med kritik af Socialdemokraterne.
"Det er tragikomisk at se den debat, der i disse dage foregår om, hvorvidt Danmark er et flerkulturelt eller et monokulturelt samfund. Komisk - fordi enhver ved at åbne sine øjne og ører kan se og høre, at der er flere kulturer i Danmark. Tragisk - fordi det handler om at påtvinge os alle en borgerlig kristen kultur og ekstra tragisk, fordi Socialdemokraterne åbenbart er blevet så bange for deres egen skygge, at de tilslutter sig opfattelsen af Danmark som et monokulturelt samfund," siger partiets kulturordfører Per Clausen.
Socialdemokraternes integrationsordfører Henrik Dam Kristensen har i Information afvist at betegne Danmark som multikulturelt:
"Vi er beriget med indflydelse udefra, og det er med til at skabe et multietnisk samfund. Men Danmark har udgangspunkt i vores kultur og historie, og det er den, vi baserer vores samfund på," har han sagt til avisen.ritzau

