Lokale varer – det nye sort
Det er noget af en udfordring at sammenstille en menu udelukkende af lokalt producerede fødevarer. Det er også spændende


 Jagten efter det ægte, det nærværende og det naturlige er større end nogensinde før. Det kommer også til udtryk i fødevarer, hvor lokale varer er blevet det nye sort. Man kan stort set ikke gå ind på en restaurant i New York uden at få oplyst, fra hvilken farm koen kommer. I Italien har man omfavnet konceptet totalt i form af butikskæden Eataly. I butikken i Rom på 160.000 kvadratmeter har man kun varer med den gode smag og historie fra Italien og mange hyldemeter dedikeret udelukkende til lokale varer fra Lazio-egnen.
Også i Danmark er lokale varer i høj kurs, og trenden er efterhånden så stærk, at det for mange er vigtigere, at varen er lokal, end om den er økologisk, fair trade eller bæredygtig. Hos mange forbrugere giver det lokalitetsdefinerede en følelse af sikkerhed og kvalitet i en verden af fake, fabrikker og kunstighed. Vi er ganske enkelt blevet trætte af lange uigennemsigtige værdikæder og masseproducerede fabriksfremstillede varer. Ligesom økologien var det engang, er lokalt producerede varer fra den lille producent nu symbolet på en nostalgisk, idealistisk søgen efter det, der er simpelt og ikke mindst ordentligt i en kompleks og uoverskuelig verden.
Men kan man overhovedet finde lokale varer i praksis, og lever de op til alle idealerne? I forbindelse med en sommerhusfest jeg for nyligt holdte, besluttede jeg mig for at undersøge trenden i praksis og udfordrede mig selv (og muligvis også gæsterne) ved at lave en menu baseret på så mange lokale varer, som overhovedet muligt. Selv om trenden er stor herhjemme, er vi endnu ikke nået dertil, hvor supermarkeder kan tilbyde reol efter reol af lokale varer, så bevæbnet med kontanter, en fleksibel menu samt en tolerant og tålmodig kok gik jeg på jagt i landskabet omkring Karrebæksminde og omegn.
Plastisk begreb
Efter et par gårdbesøg var lokale grøntsager og bær i hus uden problemer. Også hos fiskehandleren, som ligefrem skiltede med at have lokalfanget fisk, så det lovende ud, indtil det viste sig, at det var den rødlistede ål, som var det eneste lokalt fanget. Et eksempel på, at lokalt ikke er ensbetydende med et bæredygtigt valg. Truede dyrearter skulle ikke på middagsbordet, så vi købte den nordatlantisk fangede, men dog lokalt-røgede makrel istedet.
Generelt fornemmer man, at et lokalt islæt på en vare virker salgsfremmende. Vi fandt f.eks. en del ’lokalt slagtet’ kød, som der var gjort et stort nummer ud af på etiketterne, men kødets oprindelse viste sig at være tysk. Selv om man kan argumentere for at bevarelse af lokale arbejdspladser også er en del af ideen bag lokalvaretrenden, så udvandede det ideen om det nære og ægte. Det var ikke helt nemt at finde alt lokalt, som levede op til alle idealer. Heldigvis kom det lokale turistbureau os til undsætning, for de havde arrangeret et lille ’farmer’s market’, hvor vi bl.a. fandt en isbod, som solgte is fremstillet af fløde fra økologiske køer, der havde græsset de mønske enge. Nu havde vi også terre voir i desserten. Sælgerne var dog ikke vant til at tage imod en bestilling på fire liter, så vi måtte selv skaffe emballagen, men det havde nu også sin egen charme. Selvplukket hyldeblomst fra haven fuldendte den næsten lokale menu.
Oplevelserne med at fouragere efter lokale varer peger på, at trenden ikke bare er et abstrakt, smart begreb i kogebøger, madmagasiner og københavnske restauranter. Det lever derude. Det er ikke altid lige nemt og enkelt at finde, hvis man vil gå hele vejen, og det er ikke nødvendigvis ensbetydende med det miljømæssigt bedste valg. Begrebet lokale varer er plastisk og uden fast definition endnu, men der er ingen tvivl om, at det gør op med den industrialiserede fødevareproduktions metoder på en måde, der bliver spændende at følge, og gør det spændende at være forbruger.
Signe D. Frese er miljøchef i Coop

