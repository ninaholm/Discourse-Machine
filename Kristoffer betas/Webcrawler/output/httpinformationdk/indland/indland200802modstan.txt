Modstand forener
Autonome og indvandrere laver bål, fordi de føler, de står uden for samfundet. I oprøret finder de et fællesskab, og bålene vil fortsat brænde, hvis deres livsbetingelser ikke ændrer sig, siger sociolog
Fjenden er det normale samfund, og politiet er tæskeholdet for det normale samfund.


 10 år gammel hænger han ud med storebrødre og fætre på gaden og i klubben, fordi han hverken går i skole eller til fodbold. Han går i klubben, spiller poker og ryger smøger. Han råber efter politiet, fordi de er ude efter ham. Ingen danskere behandler ham med respekt! Han drikker alkohol og går sjældent i moske, men han er stolt af at være muslim. Han kalder sig perker, og fællesskabet med de andre står over alt andet.
Det er det billede, som Center for Ungdomsforskning tegner af de unge etniske drenge, der den sidste uge har lavet bål i gaderne. I rapporten bliver de betegnet som gadedrenge.
Sidste weekend var 'gadedrengene' med til at starte 21 store og 570 små brande, som Rigspolitiet oplyser, at der har været på landsplan. Gangsta-perkeren er dog ikke alene. Ifølge socialarbejdere i Københavns Kommune har han fundet en ny allieret i en tidligere fjende.
"Tidligere har indvandrerdrengene været imod de autonome, men de unge har fået en fælles sag, der hedder politiet. Vi får meldinger fra vores socialarbejdere om, at der er en del autonome imellem," siger Henrik Bastholm, der er centerchef på Lokalcenter Nørrebro. 
"Indvandrerdrengene er vrede over visitationszonerne, som de finder krænkende og diskriminerende, fordi de skal smide bukserne midt på gaden. Vi har hørt meldinger som, "fjern din sorte krop fra gaden," siger han. 
Fremmed og udstødt
I rapporten fra Center for Ungdomsforskning står der, at det loyale fællesskab mellem 'drengene i gaden' står over alt andet. De identificerer sig som 'muslimer' og 'perkere', fordi de ikke opfatter sig som en del af det danske samfund. 
De praktiserer ikke nødvendigvis islam, selvom de prædiker deres religiøse tilhørsforhold, men Muhammed-tegningerne bliver principielle, fordi det handler om 'os' mod 'dem' og forstærker det etniske tilhørsforhold. Alligevel handler ildspåsættelserne ikke udelukkende om etnicitet, men om grundlæggende at føle sig udenfor samfundet, mener sociolog Michael Hviid fra Ålborg Universitet.
"Vi startede med at se andengenerationsindvandrere køre containere ud på vejen, men ret hurtigt kom de autonome til. Fremmedgørelsesfaktoren indikerer, at dem, der laver ballade, har et horn i siden på samfundet," siger han. 
"For indvandrere og de autonome er politiet det synlige ansigt på den fælles fjende. Fjenden er det normale samfund, der er nogle forventninger og forpligtelser, man skal følge nogle spilleregler, som de her grupper føler diskriminerende. Derfor er politiet tæskeholdet for det normale samfund," siger han. 
Franske forhold
"De danske begivenheder synes at efterligne det, der sker i Frankrig, ligesom provinsen synes at efterligne det, der sker i København. Derfor er ildpåsættelserne ikke kun meningsløs destruktion," siger Chriatian Borck, der har skrevet ph.d. om synet på kriminalitet. 
"Der skabes et socialt og generelt bånd mellem dem, der laver de her optøjer. Når de unge vælger at bruge ild er det fordi, at ilden er det levende og symbol på, at kampen skal bestå. Derudover skaber ildebrandene også opmærksomhed." 
Michael Hviid er enig i, at ildpåsættelserne i Danmark de sidste 14 dage minder om optøjerne i Paris' forstæder i sommeren 2007, som har ført til 20 menneskers anholdelse i Villiers-le-Beli denne weekend. Som reaktion har Frankrigs præsident Nicholas Sarkozy annonceret en plan, der skal integrere fattige unge indvandrere og håndtere arbejdsmarkedets racisme. 
"Det kan være Muhammedtegningerne, eller det kan være en ældre mand, der bliver skubbet omkuld af politiet på Nørrebro, som er den udløsende faktor. Det er virkelig en ond spiral, fordi de brændende biler bliver indprintet i folks bevidsthed. Den mistro er meget alvorlig for samfundets sammenhængskraft, og jeg er helt overbevist om, at vi kommer til at se det løbe over adskillige år," slutter Michael Hviid. 


