Høite og miljø-hippierne
Niels Høite Hansen er svinebonde og venstremand på Tåsinge, men bedre kendt som en del af firebanden i Miljø- og teknikudvalget i Svendborg Kommune. Her kæmper han en indædt kamp imod det grønne flertal i byrådet, som ikke har nogen forståelse for de lokale landmænd
Niels Høite Hansen producerer omkring 9.000 grise om året og dyrker 230 hektar landbrugsjord på Tåsinge. Han mener, at den grønne tidsånd generelt mangler forståelse for landbruget som erhverv.


 Der er både blod og blæk på Niels Høite Hansens fingre, da han rækker næven frem til et håndtryk - et billede på tilværelsen for en moderne landmand: Lige dele papirarbejde og fysisk slæb, en arbejdsdag på kontoret og så i stalden. For den 56-årige Niels Høite Hansen går der alligevel uforholdsmæssigt mange timer med arbejdet bag skrivebordet, for siden kommunalvalget i 2005 har han samtidig skulle passe sit nye hverv som lokalpolitiker for Venstre i Svendborg Byråd. 
Det er navnlig arbejdet i Miljø- og Teknikudvalget, der stjæler hans tid - og det på godt og ondt, mener flere af kommunens borgere. Det er nemlig sjældent ukontroversielt, når svinebonden fra Lille Tvedegaard på Tåsinge blander sig i miljødebatten. 
Men det gør han. For gør han det ikke, tromler miljøflertallet i byrådet bare hen over landmændene, mener han. 
"Og vi kan jo ikke som andre erhverv flytte vores produktion over i nabokommunen, hvis vi er utilfredse," som han siger over en kop kaffe i udestuen på gården, som har været i Høite Hansens familie i fem generationer. 
Bag glasruderne ligger en solfyldt have med rosenbuske og frugttræer og lige bag haven - svinestaldene og gylletankene.
Klassiker
Høite Hansen er ikke altid tilfreds med sine byrådskolleger. Senest har et flertal på 16 besluttet at skærpe miljøkravene til husdyrproduktion i Svendborg Kommune, så de bliver endnu skrappere end dem, der gælder for resten af landet. Og det er ifølge Niels Høite Hansen et "fuldstændigt urimeligt krav":
"Prøv for eksempel at forestille dig, hvordan almindelige borgere ville reagere, hvis byrådet pludselig besluttede, at man kun måtte køre 50 kilometer i timen oppe på hovedvej A9, selv om man i resten af landet må køre 80. Det er principielt det samme, der er tale om her," siger Niels Høite Hansen, der fra sin position som næstformand i Miljø- og teknikudvalget har kæmpet hårdt for at få det øvrige byråd til at omgøre beslutningen. 
Indtil videre uden held:
"Som Niels Hausgaard engang har sagt, er det desværre ikke altid de klogeste, som er de fleste. Jeg vil vove den påstand, at man kunne bundte samtlige af mine byrådskolleger i ét bundt, og de ville stadig vide mindre om landbrug end mig. Og jeg synes, det er fuldstændigt vanvittigt, at man ikke respekterer, hvad eksperterne siger i de her spørgsmål".
En særlig bet er det, at flertallet for de skrappe miljøkrav først kom i stand, da de konservative i byrådet besluttede sig for at skifte side til fordel for den grønne linje:
"Det skyldes, at de har set, at miljø vil blive et tema i næste valgkamp. Indadtil siger de, at de principielt er enige med os andre, men udadtil hopper de med på den grønne bølge. Der tale om ren populisme," siger Niels Høite Hansen og tilføjer:
"Det er da fint at lave skærpede miljøkrav, hvis man har den politiske holdning, at man ikke vil have husdyrproduktion i Svendborg Kommune. Man skal bare være klar over, at det vil blive konsekvensen," siger Niels Høite Hansen, der selv producerer omkring 9.000 grise om året og dyrker 230 hektar landbrugsjord. 
Nationalparken
Det er ikke kun i sagen om husdyrproduktion, at Høite Hansen har haft sine kampe med det grønne flertal i byrådet. Sammen med tre kolleger - den såkaldte firebande - i Miljø- og Teknikudvalget stemte han tidligere i år imod en bevilling på 1,5 millioner kroner til en undersøgelse af mulighederne for at oprette en nationalpark i Det Sydfynske Øhav. Afgørelsen blev senere omgjort i økonomiudvalget i Svendborg Kommune, men det har ikke fået Niels Høite Hansen til at skifte mening:
"Jeg har ikke noget imod natur, men de penge, der skal bruges til at lave en rapport, kunne vi bruge meget bedre på andre miljøopgaver i kommunen," siger Niels Høite Hansen, der slet ikke bryder sig om selve tanken om at lave turistattraktion ud af den fri natur:
"I gamle dage kunne man godt selv finde ud af at sætte sig ud i naturen med en termokande i hånden og et tæppe under armen, men nu vil man til at kommercialisere det hele. Naturen ligger der jo allerede i dag," siger han. 
Ifølge Niels Høite Hansen mangler den grønne tidsånd generelt forståelse for landbruget som erhverv, og som politiker vil han gå langt for at forsvare det. Også for langt, mener flere i byrådet.
Den 27. april i år kunne Fyens Stiftstidende således berette om et hemmeligt notat, der angiveligt viste, at Niels Høite Hansen til byrådsmødet den 14. april havde bedt om at få et punkt føjet til den lukkede dagsorden med beskrivelsen: "Hvornår og hvor meget skal Danmarks Naturfredningsforening høres". 
Niels Høite Hansen selv afviser dog, at det skulle have været ham, der bad om at få punktet på den lukkede dagsorden - det har han slet ikke bemyndigelse til, siger han - men han står gerne ved sit anstrengte forhold til Dansk Naturfredningsforening (DN):
"Når jeg stillede spørgsmålet, var det fordi, jeg gerne ville vide, hvornår og i hvilke sager, DN har indsigelsesret. DN er selvfølgelig en nødvendig instans, men jeg mener, at den har overspillet sin rolle og er blevet rabiat. Den går ekstremt aggressivt til værks og blander sig i alt muligt, som den overhovedet ikke er født til som blandt andet dyrevelfærd. Og ordet dialog tror jeg slet ikke, den har hørt om." 
"Landbruget er generelt blevet misforstået i offentligheden. Vi er jo ikke imod naturen, sådan som det nogle gange kommer til at lyde. Vi lever af naturen. Men når man ser en svinetransport i TV-Avisen, hvor forholdene er forkastelige, så er det desværre ofte det billede, som får lov at stå tilbage," siger han. 


