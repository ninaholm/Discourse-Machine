Oppositionen foreslår flere skatter og afgifter
Højere skat, ingen garantier mod nedskæringer og villighed til at revurdere SU-systemet. Sådan lyder meldingen fra S, der sammen med SF regner på et alternativ til regeringens spareplan


 Der mangler penge i statskassen, og den politiske kamp om, hvordan de skal findes, raser. Regeringen har bebudet, at den vil finde 31 milliarder inden 2015 ved at holde det offentlige forbrug i ro. Socialdemokraterne og SF har kaldt forslaget for »det største indhug i velfærden nogensinde« og har annonceret, at de kommer med en alternativ plan om ganske kort tid. Allerede nu løfter skatteordfører Nick Hækkerup (S) dog sløret for, at oppositionens spareplan vil indeholde forslag om højere skatter:
»En del af finansieringen i vores plan vil være at hæve skatterne, men der vil givet også kunne hentes penge på effektiviseringer,« siger han.
Om vælgerne stadig kan regne med S og SF's tidligere skatteudspil, der lagde op til nye investeringer for omkring 13 milliarder primært til sundhedssektoren, folkeskolen og offentlig transport, vil Nick Hækkerup ikke afsløre. Hans kollega og partiets politiske ordfører, Henrik Sass Larsen, forklarede dog i januar til Information, at en del af pengene, som hentes på det dengang foreslåede udspil »kunne være et bidrag til at lukke hullet« i det offentlige budget.
Ingen garantier
Oppositionen har anklaget regeringens spareplan for at føre til en markant forringelse af velfærden, fordi der er lagt op til, at kommunerne skal have en såkaldt nulvækst frem til 2015.
Ifølge S og SF betyder nulvækst reelt en besparelse på 13,5 milliarder, som vil gå udover kommunernes serviceniveau.
Men Nick Hækkerup, der lægger op til »effektiviseringer«, vil heller ikke garantere, at det alternative forslag ikke også kommer til at betyde forringelser:
»Man skal altid passe på med håndfaste garantier, og vi sidder jo netop nu og regner på det. Men vores mål er at gå en anden vej end den, regeringen er gået,« siger Hækkerup, der advarer mod at tolke hans svar som, at »så vil der komme forringelser. For vores vej ind i det er ikke at forringe den offentlige service.«
SU-systemet er Socialdemokraterne alligevel villige til at se nærmere på:
»Det betyder ikke nødvendigvis, at SU'en skal forringes, men det handler om at sikre et system, hvor de unge mennesker stimuleres til at gøre deres studier færdige så hurtigt som muligt,« siger Nick Hækkerup. Der regnes fortsat på livet løs i oppositionen, og indtil da vil skatteordføreren ikke afsløre flere konkrete tiltag:
»Det ville være halsløs gerning at lave de økonomiovervejelser på siderne i Dagbladet Information,« forklarer han.
Socialdemokraterne og SF's spareplan kommer formentlig i løbet af næste uge.


