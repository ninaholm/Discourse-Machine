’Det lugter langt væk af symbolpolitik, men skadevirkningerne er koloenorme’
Kontanthjælpsloftet kan gøre mange syge kontanthjælpsmodtagere endnu mere syge, mener Majbrit Berlau fra Dansk Socialrådgiverforening. Ifølge regeringens egne tal kan loftet få 700 flere i arbejde. Men det vil ikke ændre på, om det kan betale sig at arbejde
Barrieren for langt størstedelen af  de folk, der er på kontanthjælp, er ikke, at de ikke synes, de får noget ud af at gå på arbejde. Barrieren er, at de er syge, siger formanden for Socialrådgiverforeningen Majbrit Berlau, forud for at regeringen i dag vil  vedtage et kontanthjælpsloft.


 Torsdag vedtager regeringen og de øvrige partier i blå blok med al sandsynlighed kontanthjælpsloftet. Loftet er blevet præsenteret med det formål at få flere i arbejde, men ifølge Beskæftigelsesministeriets egne tal, vil 700 mennesker blive arbejdsmarkedsparate ud af de omkring 24.000 kontanthjælpsmodtagere, man forventer vil blive påvirket af loftet.
En ny undersøgelse fra Dansk Socialrådgiverforening peger nu på, at både fysisk og mental sygdom er den primære barriere for kontanthjælpsmodtagere til at komme ind på arbejdsmarkedet.
Læs også: Dansk Folkepartis socialbedrageri
Ud af foreningens gennemgang af knap 1.000 konkrete sager blev sygdom i 90 procent af tilfældene givet som årsag til, at en borger var på kontanthjælp. I 75 procent af sagerne vurderede man, at helbredet var en »væsentlig barriere« for at komme i arbejde.
»Kontanthjælpsloftet vil forringe økonomien og ramme borgere, der i forvejen er syge og ikke har muligheden for at komme ud på arbejdsmarkedet. Det vil sige, man indfører en incitamentstruktur over for mennesker, som ikke har mulighed for at respondere på det. Så de borgere, der bliver ramt af det, vil jo opleve det som en straf, og deres i forvejen svære livssituation vil blive forværret,« siger Dansk Socialrådgivers formand, Majbrit Berlau.
– Du tror ikke, at kontanthjælpsloftet kan hjælpe med at få flere kontanthjælpsmodtagere i arbejde?
»Der er jo faktisk ingen, som tror på, at det vil få nogen store effekter i forhold til at få folk i arbejde. Beskæftigelsesministeriets egne tal opererer jo med, at 700 kommer i arbejde ud af de mange tusinde, som vil blive omfattet af loftet. Så det, vi siger efter denne undersøgelser, er: lad os nu arbejde med nogle af de ting, der rent faktisk er barrieren til at få de her folk i arbejde. Barrieren for de her folk er ikke, at de ikke synes, de får noget ud af at gå på arbejde. Barrieren er, at de er syge,« siger Majbrit Berlau.
Komplekst system
Nye tal sår desuden tvivl om, hvorvidt kontanthjælpsloftet til gengæld får den af regeringen ønskede effekt om det så kan betale sig at arbejde.
I et svar fra finansminister Claus Hjort Frederiksen (V) til Socialdemokraternes finansordfører, Benny Engelbrecht, fremgår det, at man ikke forventer, der efter vedtagelsen af loftet vil være flere, for hvem det kan betale sig at tage et job.
Svaret viser desuden, at der for de fleste allerede i dag er en klar gevinst ved at være i arbejde. Således får en kontanthjælpsmodtager i øjeblikket gennemsnitligt 6.400 kroner ud af at komme i beskæftigelse.
Læs også: Tre grunde til, at kontanthjælpsloftet er en stor fejltagelse
»Så loftet lugter jo langt væk af symbolpolitik, men skadevirkningerne er jo koloenorme. Og det er også dyrt for samfundet på sigt, for med økonomiske sanktioner får folk jo flere problemer og bliver fastholdt på kontanthjælp. For når folk får flere problemer, så rykker de længere væk fra arbejdsmarkedet. Der er jo ikke nogen arbejdsgiver, der har lyst til at ansætte én, der har store fysiske smerter og lider af depression og skitzofreni,« siger Majbrit Berlau.
– Men tror du ikke, at mængden og sammensætningen af overførselsindkomster, som den er nu, kan være med til at holde folk passive?
»Jeg mener ikke, der er noget ved overførslerne, som de er i dag, der er med til at fastholde folk. Det, der fastholder folk, er jo typisk en kompleksitet af mange problemer, og så at systemet er så udkrystalliseret og komplekst, så folk kastes rundt mellem forvaltninger,« siger hun.
I Socialrådgiverforeningens undersøgelse svarer socialrådgivere fra 54 forskellige kommuner, at man inden for et halvt år ville kunne få 28 procent af kontanthjælpsmodtagerne på arbejdsmarkedet gennem særordninger som fleksjob eller job på særlige vilkår, hvis der var bedre behandlingstilbud i psykiatrien, en bedre koordineret indsats og ledige job.
»Som et eksempel kan man jo sagtens være indkaldt til behandling og jobsamtale samtidig, og hvis man udebliver fra jobsamtalen, så bliver man trukket i kontanthjælp. Og det er borgerne selv, der skal træffe de valg, for der mangler en mere samlet koordinering,« siger Majbrit Berlau.
Beskæftigelsesminister Jørn Neergaard Larsen (V) svarede onsdag på kritikken, at det at komme i arbejde kan have en helbredende effekt på kontanthjælpsmodtagere.
»Der er ikke noget nyt i, at kontanthjælpsmodtagere i Danmark er en meget sammensat gruppe med meget forskellige problemer. Det nye er, at man ved, at bare det at være en del af det arbejdende fællesskab, er af meget stor værdi for den enkelte,« sagde han til Politiko.
Leder: Et midlertidigt problem

