Generation Touch
Selvfølgelig leger småbørn med iPads. Men ingen ved noget om, hvordan børn ned til et-års-alderen påvirkes i deres udvikling af den stigende brug. Læringsrevolution, spår nogle forskere, mens udviklingspsykologer mener, at tiden går fra det vigtigste i et barns liv
Smartphones og iPads har også fået fast plads i hverdagen hos de mindste, selv om man endnu ikke ved, hvordan brugen af disse påvirker deres udvikling. Her er det Solbjørk og Embla Busted Vestergaard.


 
	Babar Baig lever af at få andre til at købe apps. Men hans egen søn, Zain, på fem år måtte kun bruge iPaden én time fredag aften.

	»Der er en masse hype omkring iPads, og der er rigtig mange børn, der bruger den. Der har lige været en sag i Storbritannien, hvor en fire-årig pige som den første er blevet behandlet for afhængighed. Hver gang, forældrene tog iPaden væk fra hende, begyndte hun at råbe og skrige. Som forældre savner man råd om, hvordan og hvor meget børn egentlig har godt af at bruge de her interaktive redskaber,« siger Babar Baig.

	Og han er ikke alene om bekymringen. I takt med at den nye teknologi på smartphones og tablets er så let for selv børn helt ned til et-års-alderen at bruge, fordi de ikke behøver at bakse med en mus, stiger behovet for viden om, hvordan teknologien påvirker børn psykologisk, motorisk og socialt.

	Kigger man sig om i den umiddelbare omgangskreds, er det en meget synlig forandring af børnelivet, der er sket på de tre år, iPaden har været på markedet og gjort Danmark til et af de førende lande i brugen af bl.a. tablets. Til familiefester eller andre sammenkomster med små gæster finder de små sammen på gulvet eller i sofaen omkring det elektroniske røre-legetøj. Normalt it-begejstrede forældre beretter om en hidtil uset aggressivitet hos deres mindste, når de siger nej til mere iPad, og selv denne avis’ chef for digitale medier vil ikke have, at hans to små drenge bruger tablet eller smartphone. Medmindre far skal læse avis, selvfølgelig.

	I en meget omtalt artikel om touch-screen-generationen fra amerikanske The Atlantic omtaler journalisten Hanna Rosin et møde med blandt andre it-udviklere af børneapps. Selv her – blandt pionererne – var ubehaget over deres børns brug af iPads udtalt.

	»De spiller ikke så meget,« som en af dem sagde til Hanna Rosin, og til journalistens noget overraskede, »Virkelig, hvorfor ikke?« lød svaret: »Fordi jeg ikke tillader det. Vi har en regel, der betyder ingen skærmtid i løbet af ugen«, medmindre det har et klart læringsindhold.
	»Når man er presset i en hverdagssituation, hvor man skal lave mad eller foretage et vigtigt opkald, så er det så nemt og effektivt at bruge iPad for at få lidt fred, men så hænger det også på samvittigheden. Og så skal man lige retfærdiggøre over for andre, at det altså ikke er noget, ens børn normalt får lov til,« siger Babar Baig. Hans løsning ligner den amerikanske udviklers: læring. Tilsat voksenkontakt.

	Hvis forældre kan finde vej gennem app-junglen, kan de i dag downloade tusindvis af læringsapps, som plaster på den dårlige samvittighed, når børnene sidder bag skærmen.

	Babar Baig gik endnu mere konkret til værks og udviklede sammen med folkeskolelærer Janus  Madsen iPad-appen ’Skriv og Læs – writereader’, hvor børn helt ned til fire år med støtte fra voksne kan skrive deres egne bøger.

	Opmærksomhedskultur

	Men er der egentlig grundlag for forældrenes dårlige samvittighed? Hvorfor skal små børn udelukkes for den teknologiske udvikling, som voksne i den grad er hoppet med på? Alle nye medier siden telefonen er blevet mødt med frygt, men kan teknologiforskrækkelsen ikke snart begraves? Det mener danskerne tilsyneladende. Ifølge Danmarks Statistik havde 19 procent af danske familier i april en tablet mod ni procent i 2011. Over 50 procent har en smartphone, og – som Politiken beretter – sælger Fisher-Price stadigt flere produkter, der beskytter forældres telefoner og tablets mod savl og slag.

	Brugen af digital pædagogik i daginstitutioner og kommuner har i de senere år har gjort sit indtog i forrygende fart. I en rundspørge foretaget for LO’s Ugebrev A4 oplyser 74 procent af landets institutionsledere, at børns brug af computere og iPads er steget de seneste fem år. Egedal Kommune er en af frontløberne i Danmark og har udarbejdet en fælles strategi for læring og medier i daginstitutioner og skole, hvor brugen af iPads spiller en central rolle.

	Uffe Esben Pedersen er psykolog i PPR i Egedal Kommune og kritisk over for kommunernes strategi:

	»Egedal Kommune vil gerne markedsføre sig på sin mediestrategi.Der kommer folk fra andre lande og studerer, hvordan man har implementeret iPads i daginstitutionerne. Min bekymring er bare, at håbet om at kunne konkurrere med kineserne om at være de bedste til at introducere it tidligt, bliver på små børns bekostning. Man lægger skinner ud for en meget zappende opmærksomhedskultur, som ikke lægger op til særlig meget fordybelse,« siger Uffe Esben Pedersen, der mener, at man skal vente til skolealderen med at introducere iPads.

	Problemet er ifølge udviklingspsykologen, at tiden med teknologien går fra den tid, børn skal stimuleres sprogligt, visuelt og sensorisk:

	»Det er nogle ting, som børn mellem to og seks år er enormt disponerede for at udvikle netop på det tidspunkt. Det kan man ikke kan vente med til senere. Og der er ingen tvivl om, at den enorme fascination af iPads tager tid og opmærksomhed fra disse ting.«

	Andre fagfolk er enige med Uffe Esben Pedersen og fraråder tidlig brug af iPads. Sundhedsplejerske Helen Lyng Hansen har anbefalet forældre at holde igen, indtil følgerne af tidlig brug er videnskabeligt belyst. Og fysioterapeut Vibeke Winter har talt for et forbud i vuggestuer og børnehaver med henvisning til børns motoriske udvikling. I Sverige anbefaler man ifølge Ugebrevet  A4 ikke iPads til nul- til treårige.

	Til teselskab

	Tre børn kan sidde omkring en iPad, der gør det ud for et bord. Hvert barn får et glas og en tallerken. De kan hælde op, spilde og tørre op. Når børnene har spist – ved at trykke på skærmen – kan de vaske op i en vask. App’en hedder Toca Tea Party – Toca Boca, som laver appsene, er en del af Bonnier, og deres apps har over 30 millioner downloads. Ideen er at tage udgangspunkt i klassisk legetøj som f.eks. testellet og børns lyst til at deltage eller efterligne det kendte husarbejde, som voksne udøver hver dag. En af grundlæggerne af Toca Boca, svenske Björn Jeffery, fortæller, at den feedback, de fik fra de børn, de testede app’en på, var, at de ville vaske flere tallerkner.

	Præsenteret for eksemplet siger Uffe Esben Pedersen:

	»Jeg har ikke selv set den pågældende app, men det lyder jo, som om den er renset for den reelle fysiske og sociale funktion, som der bliver mindre og mindre af i familierne i dag, hvor forældrene ikke har tid, har købt sig en hushjælp eller bare ikke vil have børn i køkkenet, fordi det er for besværligt. Men der er ikke noget bedre for en dreng end at gå med ud på værkstedet. Det er det mest givende, fordi der både er sprog, fysisk aktivitet og sproglig stimulation i det.«

	Leg og læring

	Men der er andre, der ser introduktionen af tablets til børn på gåstadiet som noget nær en læringsmæssig revolution, hvor modsætningen mellem leg og læring ophæves.  

	Producenterne af børneapps har for længst gennemskuet, at forældre går efter spil med leg og læring. Men faktisk mener Björn Jeffery, at det vigtigste er legen. Det skal være sjovt for børn, ellers fungerer en app ikke.

	»Jeg synes, det er mærkeligt, at forældre fokuserer så meget på læring. Hvis man står på ski, er der ingen, der spørger, om man lærer at læse og skrive samtidigt. Men så snart man bruger iPads, så er det det første spørgsmål. En iPad bliver det, man bruger den til. Nogle gange leger forældre med deres børn, andre gange leger børnene alene. En gang i mellem lærer man at læse på en iPad, andre gange leger man bare med dem. Det er forældrene, der bestemmer, hvordan de skal anvendes,« siger  han.

	Faktum er dog, at der findes meget lidt konkret forskning i børns tidlige brug af touch-teknologi. Efter at have trawlet det meste af den foreliggende viden igennem, konstaterer Hanna Rosin, at intet forskning definitivt har bevist, at iPad vil gøre et førskolebarn klogere eller lære det at tale kinesisk. De tre år, tablets har været på markedet, er lige så lang tid, som det tager at starte og skaffe finansiering til et forskningsprojekt.

	En af de forskere, der er længst fremme, er den amerikanske professor Sandra Calvert og hendes forskningsteam ved Institut for Psykologi, Georgetown University. Calvert mener, at touch-teknologien har stort potentiale for små børn. »IPads gør det lettere for små børn at fokusere på indholdet end en mere traditionel interaktivitet, f.eks. via en mus. Brug af mus kan forhindre, at børn tænker dybere over indholdet, og det gør en iPad måske ikke i samme grad. Men det ved vi ikke med sikkerhed endnu.«

	Engagement, ikke afhængighed

	Sandra Calvert og hendes hold har interesseret sig en del for børns tilknytning og dets betydning for læring. De har udviklet en app på baggrund af en forestilling om, at børn lærer bedre fra en kendt og tillidsvækkende karakter – Elmo fra Sesame Street (et amerikansk børneprogram, red.) og så en nobody i det amerikanske børneunivers, DoDo fra Taiwan. Forskerne kommer til børnenes hjem og lader dem lege med appen, og de fandt ud af, at de fleste mindre børn vil følge den figur, der tidligere havde svaret korrekt og dermed demonstreret, at de sætter det rigtige svar over en velkendt karakter.

	Det får Calvert til at konkludere, at børn er meget mere kyndige brugere af teknologi, end vi tidligere har forestillet os. Måske skyldes det, at en tablet, hvor man rører ved en skærm og bliver rettet med det samme, gør et mindre barn i stand til at indoptage informationen mere præcist. Calverts tidligere forskning har nemlig vist, at selv om børn bliver udsat for mange varierende former for skærmmedier, så har de svært ved at oversætte, hvad de ser på en skærm – uanset hvilken slags – til det virkelige liv, indtil de er om-
	kring tre år.  Afhængig af kompleksiteten i det, de ser, lærer de bedre af en livedemonstration end noget, der vises på en skærm, der ikke er interaktiv.

	»Touchskærm-teknologien gør det muligt at indoptage børns egne reaktioner. Det mest relevante forskningsspørgsmål for mig er, hvad børn kan lære af brugen af iPad-teknologien,« siger Sandra Calvert.

	Alligevel anbefaler hun, at små børn ikke bør lege med iPads alene, men kun sammen med voksne. Med hensyn til børns afhængighed siger Calvert:

	»Det, der sker, når en iPad er responsiv over for et barns handlinger, er en form for engagement. Og engagement er faktisk, hvad jeg betragter som et mere sandsynligt resultat af brug af iPad end afhængighed.«

	Babar Baig afviser også, at hans app ’Skriv og læs’ begrænser børnenes udvikling, sådan som kritikerne frygter.

	»En app skal jo være sjov og tage udgangspunkt i et barns interesser. Hvis barnet er interesseret i soldater eller naturen, går man ud med forældrene eller børnehaven og tager billeder af det, som man så importerer og begynder at skrive om. Det er jo ikke multiple choice, der styrer det, det er barnets interesser og fantasi,« siger han.

	I dag kan hans søn både skrive og læse bøger på 1.-klasse-niveau. Og han må bruge iPad alt det, han vil. Bare der er læring i det.

