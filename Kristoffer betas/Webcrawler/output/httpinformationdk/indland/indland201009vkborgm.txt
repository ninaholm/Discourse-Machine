VK- borgmestre accepterer regeringens skatteafslag
Det er ærgerligt, men acceptabelt. Sådan er holdningen hos de seks VK-borgmestre, som i tirsdags fik afslag på at hæve skatten i deres kommune. De vil nu finde flere besparelser på 'normalområdet' for at kunne finansiere det krævende specialområde


 »KL og regeringen har lavet en aftale, og vi må acceptere og respektere, at der er en pulje på 300 mio. kr., som vi ikke har fået del i. Nu overholder vi vores del af aftalen, og finder i stedet flere besparelser,« siger Venstre-borgmester i Holbæk Kommune Søren Kjærsgaard.
Han er borgmester i den kommune, som med et ønske om 128 mio. kr. har fået afslag på flest penge. Alligevel bakker han, sammen med de øvrige VK-borgmestre, som har fået afslag, stadig op om regeringens politik om nulvækst i det offentlige.
I Høje-Taastrup Kommune forklarer den konservative borgmester Michael Ziegler, at det er svært at administrere en kommune i disse år.
»Men hele verden er i økonomisk krise, og det går hverken uden om Danmark eller Høje-Taastrup. Derfor kan jeg godt forstå, at det er svært at finde øgede midler til kommunerne. Jeg kan dermed ikke kritisere, at regeringen forsøger at lægge en økonomisk kurs, som er holdbar for Danmark,« siger han.
Men det er ikke rart som konservativ borgmester at være nødsaget til at søge om skattestigning.
»Vi har nogle besparelser i gang hos os, som er i strid med mit valgprogram - på samme måde som en skatteforhøjelse er. Derfor er jeg ude og vælge imellem nogle forskellige onder, som jeg egentligt ikke går ind for,« siger Michael Ziegler og forklarer, at ansøgningen var et led i forsøget på at holde byrådet samlet.
Straf vækker kommuner
I Frederikshavn Kommune og Rebild Kommune har Venstre-borgmestrene det ligeledes fint med at have søgt om højere skatter.
»Jeg konstaterer, at der er en pulje på 300 mio. kr. i erkendelse af, at der er nogle kommuner, som har behov for flere penge. Med vores udviklingsstruktur, vurderede jeg, at vi var berettiget til at komme i betragtning. Det har man så ikke ment fra regeringens side, og det må vi tage til efterretning,« siger Anny Winther, borgmester i Rebild Kommune.
Det er Indenrigsministeriet, som tirsdag besluttede, at 12 ud af 32 kommuner får lov til at hæve skatten til næste år.
Og der er én væsentlig årsag til, at så mange kommuner, uanset farve, har valgt at søge om skattestigning: I 2009 overskred kommunerne nemlig deres budgetter vildt, og samme billede er ved at tegne sig for 2010, forklarer professor ved Institut for statskundskab ved SDU, Poul Erik Mouritzen.
»Hidtil er kommunerne ikke blevet straffet, når de ikke har overholdt budgetterne. Men fra 2011 bliver de straffet krone for krone. Det gør, at de mere end nogensinde er nødt til at lægge realistiske budgetter,« siger han.
Specialområdet presser
Hos de seks VK-borgmestre lyder det enstemmigt, at det især er demografien, ledighedsudviklingen og specialområdet, som koster.
»Det, vi oplever, er den kannibalisering, der sker, når udgifterne på specialområdet stiger. Det betyder nemlig, at der er andre områder, som må holde for. Tilsvarende gælder det med demografien,« siger Michael Ziegler.
Når kommunerne ikke må hæve skatten, bliver der i stedet skåret på 'normalområdet'.
»Udfordringen er, at vi har nogle specialiserede områder, som har været stigende, og de fortsætter med at stige. Hvis ikke vi kan knække den kode, så er der kun normalområdet til at finansiere det fra. Derfor er der en stor udfordring for os alle i at bremse udgiftsstigningerne,« siger Erik Flyvholm, Venstre-borgmester i Lemvig Kommune.
Mangler altid penge
Regeringen forsvarer nulvæksten med, at der aldrig har været flere offentligt ansatte eller blevet brugt flere penge i kommunerne end i år.
Det er Venstre-borgmester i Egedal Kommune Willy Eliasen godt klar over. Samtidig ved han også, at regeringen kan dokumentere, at der sendes mange penge ud i kommunerne.
»Der er en lang række opgaver, som stille og roligt fylder mere, og det kræver flere penge. Derfor passer det både, at kommunerne har brug for flere penge, og at regeringen har sendt flere penge ud i det offentlige forbrug,« siger han.
Willy Eliasen mener imidlertid, at man ikke nogensinde kan komme problematikken til livs.
»En kommune vil aldrig kunne få penge nok. Hvis vi får flere, så finder vi bare på noget nyt. Derfor vil der altid være et skisma imellem regeringen, uanset farve, og kommunerne,« siger han.


