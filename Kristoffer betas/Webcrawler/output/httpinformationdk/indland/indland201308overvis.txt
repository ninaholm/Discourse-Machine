Overvismand vil fremrykke skattelettelser
Hvis man indfaser sidste års skattereform hurtigere, kan det understøtte væksten næste år, siger overvismand Hans Jørgen Whitta-Jacobsen. Han opfordrer til at lempe finanspolitikken i 2014 ved at fremrykke skattelettelser
Økonomisk vismand Hans-Jørgen Whitta-Jacobsen foreslår, at regeringen indfaser de planlagte skattelettelser hurtigere for at få gang i væksten.


 
	Der er mange fordele ved at lade en lempelse af finanspolitikken næste år ske ved at indfase skattereformen fra 2012 hurtigere. Det mener den økonomiske overvismand Hans Jørgen Whitta-Jacobsen.

	»Man kan ændre indfasningen, så man tager endnu flere af de lempende elementer først,« siger han.

	Siden juni har de økonomiske vismænd talt for en lempelse af finanspolitikken næste år. Men, fastslår overvismanden, vismændene mener ikke, som det ellers er blevet udlagt, at lempelsen nødvendigvis bør ske ved at øge det offentlige forbrug eller de offentlige investeringer.

	»Vi var på et tidspunkt blevet forstået sådan, at vi kun kunne anbefale højere offentlige investeringer eller offentligt forbrug i en lempelse, men det har vi aldrig ment. Vi fik måske nok udtrykt det sådani vores rapport,« konstaterer Hans Jørgen Whitta-Jacobsen.

	Men der er mange fordele ved i stedet at fremrykke allerede planlagte skattelettelser, mener han, og konstaterer, at vi i »ret lang tid har forsøgt at stimulere økonomien med offentlige investeringer«.

	Og derfor vil det være oplagt at udnytte det råderum og behov, som vismændene siden juni har peget på, til at lempe finanspolitikken med op til 12 mia. kr. næste år, ved at fremrykke de skattelettelser, der allerede er planlagt i den skattereform, som et bredt politisk flertal indgik i sommeren 2012.

	Det vil holde en hjælpende hånd under væksten og beskæftigelsen næste år, mener overvismanden.

	Konkret peger han på, at der i skattereformen fra 2012 er aftalt, at beskæftigelsesfradraget fra 2013 til 2022 gradvist hæves fra 6,95 procent til 10,65 procent. Og at det ekstra fradrag for enlige forsørgere trappes gradvist op til 6,25 procent.

	»En fremrykning af optrapningen af beskæftigelsesfradraget fra 2012-reformen er en oplagt mulighed,« siger Hans Jørgen Whitta-Jacobsen.

	Han erkender, at øget offentligt forbrug umiddelbart skaber mere aktivitet end skattelettelser, men det ændrer ikke på, at der kan være mange fordele ved at fremrykke skattelettelser i stedet.

	»Der er ingen tvivl om, at hvis det bare gælder om at skabe mest mulig aktivitet, så er offentligt forbrug det bedste, offentlige investeringer det næstbedste og skattelettelser det tredjebedste.«

	Men, siger overvismanden, i de senere år har det vist sig, at det er svært at styre det offentlige forbrug og de offentlige investeringer.

	»I øjeblikket ser det offentlige forbrug ud til at blive meget lavere end planlagt. Man kan diskutere, om det skulle have været planlagt til at være højere, men så længe det ikke en gang når op på det planlagte, så har vi et problem.«

	Det modsatte gør sig gældende med skattelettelser.

	»Hvis du beslutter, at beskæf-tigelsesfradraget næste år skal være 4.000 kroner højere end først vedtaget, så bliver det de 4.000 kroner højere pr. 1. januar. Det er ikke noget med, at det ikke bliver til noget, at det ikke bliver implementeret.«

	»Så har folk de flere penge i hænderne. Det er det, der taler for skattelettelser,« siger overvismanden.

– Kunne man på linje med skattereformen indfase nogle af initia-tiverne i Vækstplan DK hurtigere?

	»Det kunne også være en mulighed. For alle de ting, der er under indfasning – og det drejer sig både om skattereformen fra 2012 og vækstplanen – kunne man se på indfasningstempoet. Og så fremskynde nogle af de lempende og forsinke nogle strammende elementer.«

	Midlertidig lempelse

	Overvismand Hans Jørgen Whitta-Jacobsen fremhæver, at det smarte ved at indfase skattereformen eller vækstplanen hurtigere er, at det netop vil have karakter af en midlertidig lempelse, da skattesænkningen allerede var planlagt, men blot fremrykkes.

	»Så længe du rammer det samme slutpunkt og kun ændrer på indfasningen, har du sikret, at det kun er en midlertidig lempelse.«

	Hvis man f.eks. hæver beskæftigelsesfradraget hurtigere, end det ellers er planlagt, at det gradvist skal hæves frem mod 2020, vil det kun belaste statskassen i de år det øgede beskæftigelsesfradrag fremrykkes, fremhæver Hans Jørgen Whitta-Jacobsen.

	»Så længe det virkelig er midlertidigt, at du lemper, men så går tilbage til det spor, du ellers ville have fulgt, kan du næsten ikke se det på statens budget.«

	»Hvis du lader det offentlige underskud være 12 milliarder kroner større i et enkelt år, og det bagefter kommer tilbage på det samme, som det ellers ville have været, så er det, du kan mærke efterfølgende, at gælden er 12 milliarder kroner større, og du skal betale renter af det. Men det er et ret lille beløb.«

	»Selvfølgelig skal man på et eller andet tidspunkt hente alle pengene ind. Og det kunne være, når konjunkturerne er gode, og det er nemt at hive penge ind,« mener overvismanden og fastslår, at »alle spor af lempelsen så er slettet.«

