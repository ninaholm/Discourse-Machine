De skal leve i Center Sandholm på livstid
Hvis det lovforslag, Folketinget 1. behandlede i går, bliver vedtaget, skal minimum 21 personer sove i Sandholm hver nat resten af deres liv


 I går 1. behandlede Folketinget den såkaldte Tuneserlov. Hvis loven bliver vedtaget, skal selv personer, som er straffet for mindre forbrydelser, eller som aldrig har fået prøvet deres sag ved en domstol, bo og overnatte på Center Sandholm, indtil de kan sendes tilbage til deres hjemland. 
For de flestes vedkommende vil det sige resten af livet, da man ifølge FN's konventioner ikke kan sende dem tilbage til lande, hvor de risikerer forfølgelse og tortur. 
Målet med loven er at sørge for, at den tunesiske mand, som er mistænkt for at planlægge et mord, på Kurt Westergaard ikke kan opholde sig nær Muhammed-tegnerens hjem i Århus. Men hvis loven vedtages, rammer den samtlige personer, som lever på tålt ophold i Danmark.
Udlændingeservice kan ikke oplyse præcis, hvor mange det drejer sig om, men en statusopgørelse fra den 6. oktober viser, at det dengang drejede sig om 18 personer, mens yderligere 11 personer havde fået meddelt en afgørelse om tålt ophold. 
Information har forsøgt at afdække, hvilke personer det drejer sig om og bringer her deres historier. De falder i tre grupper. 
Den første gruppe har begået kriminalitet i Danmark og har fået en udvisningsdom. 
Den anden har begået krigsforbrydelser eller forbrydelser mod menneskeheden i deres hjemland, og den sidste gruppe, som loven er rettet imod er dem, som PET vurderer er til fare for statens sikkerhed. Det drejer sig om tre mænd, som er blevet udvist uden at have haft mulighed for at få prøvet deres sag ved en domstol. To af dem ved ikke, hvad de er anklaget for. 

Hana
Irakisk kvinde, 25 år
Afsonet 40 dages fængsel
Kom til Danmark i 2000. Forsøgte at rejse til Sverige på falsk pas. Fik en dom på 40 dages fængsel og en udvisningsdom.
Har forældre og søskende i Danmark, som har dansk statsborgerskab. Ingen familie i Irak. Har været på tålt ophold i hlavandet år.
Ibrahim
Palæstinenser fra Libanon, 47 år
Afsonet 8 måneders fængsel
Kom til Danmark i 1989. Har arbejdet som selvstændig mekaniker i Danmark. Fik en dom på otte måneders fængsel for en voldssag og bilforsikringssag og en udvisningsdom. 
Har ægtefælle og 12 børn i Danmark. Børnene er mellem fra 2 til 19 år gamle. Har været på tålt ophold i 5 måneder. 
Allerede i juni i år blev han af Rigspolitiet pålagt at tage ophold i Center Sandholm og overnatte der hver nat. Han fik at vide, at han kunne straffes med fængsel, hvis ikke han overholdt påbudet. For 15 dage siden bad Rigspolitiet ham om at skrive under på, at han havde pligt til at overnatte i Center Sandholm hver nat. 
Han har imidlertid indtil videre ikke overholdt påbuddet, fordi han skal passe sine børn og sin familie i Århus.
Årsagen til, at Ibrahim ikke kan rejse tilbage til Libanon, er, at han tidligere har været politisk aktiv i PLO og risikerer forfølgelse.
Fouad
Palæstinenser fra Libanon, 52 år
Afsonet 1 års fængsel
Kom til Danmark i 1988. Arbejdet i ungdomsklub i Danmark. Blev anholdt i 2006 og fik en dom på 1 års fængsel for besiddelse af 98 gram heroin samt en udvisningsdom. 
Har 10 børn ml. 12–33 år i Danmark og 7 børnebørn. Mor, søskende mv. i Danmark. 
Var politisk aktiv i Libanon er er personligt forfulgt, og kan derfor ikke rejse tilbage. Har været på tålt ophold i 11 måneder. 
Zezva
Tetjenien, 49 år
Behandlingsdom på 1,5 år
Flygtede til Danmark fra krigen i Tjetjenien i 2003. Fik en behandlingsdom for vold på hlavandet år. 
Har 2 børn i Danmark på 16 og 18 år, som bor hos plejefamilie i Præstø. Har været på tålt ophold i 1 år og 10 måneder. Kan ikke rejse tilbage til Tjetjenien, fordi han er personligt forfulgt og risikerer forfølgelse. Blev den 20. juni 2007 skriftligt pålagt af Rigspolitiet at tage ophold og overnatte i Sandholmlejren. 
Mahmoud
Iran, 46 år
Afsonet 2 års fængsel
Kom til Danmark i 1992 som FN-flygtning. Fik en dom på 2 års fængsel for besiddelse af narko og en udvisningsdom.
På tålt ophold i 5 måneder. 
Dagmawi
Ethiopien, 39 år
Afsonet 2 års fængsel
Kom til Danmark i 1994 som FN-flygtning. Fik en dom på 2 års fængsel for røveri og en udvisningsdom. 
Ægtefælle og barn på 1 år og 4 mdr. i Danmark, bor i Odense.
Har været på tålt ophold i toogethalvt år. 
Elias
Iraner, 36 år
Afsonet halvandet års fængsel
Flygtede sammen med sine forældre og søskende til Sverige i slutningen af 80’erne og kom til Danmark i 1990. Her forelskede han sig i en herboende iransk kvinde og blev familiesammenført. Lærte dansk og arbejdede som hjemmehjælper, men endte efter en personlig krise og skilsmisse i et hashmisbrug og begyndte at tage vagter for Christianias interne vagtkorps. Han skulle advare pusherne, når politiet holdt razziaer og hjælpe med at holde hårde stoffer ude af Christiania. I alt havde han mellem 14-15 vagter. 
I 2004 blev han sammen med 19 andre anholdt og fik en dom på halvandet års fængsel for at have været vagt på Christiania. Da de andre havde afsonet deres straf endte Elias i Sandholmlejren, hvor han indtil videre har været på tålt ophold i 7 måneder. 
Saved
Palæstinenser fra Libanon, 56 år
Afsonet 3,5 års fængsel
Kom til Danmark i 1983. Fik en dom på treogethalvt års fængsel for besiddelse af narko og en udvisningsdom. 
Ingen familie i Danmark, ingen familie i Libanon. Har været på tålt ophold i 4 år og overnatter allerede hver nat i Center Sandholm, fordi han har fået besked på det af Rigspolitiet. For 20 dage siden bad de ham skrive under på, at han skal overnatte i Center Sandholm. 
»Jeg kan ikke få lov til at komme udenfor, for så sender  politiet mig i fængsel igen,« siger han. 
Kan heller ikke rejse tilbage til Libanon, fordi han er politisk flygtning og risikerer dødsstraf.
M, Afghanistan, 22 år
Afsonet 5 års fængsel
Kom til Danmark i 1995 som 9-årig. Fik en dom på 5 års fængsel for røveri og en udvisningsdom. 
Forældre og søskende i Danmark, gift med dansk statsborger og har 2 uger gammelt barn. 
Har været på tålt ophold i 9 måneder. 
Elias
Afghanistan
Afsonet 5,5 års fængsel
Kom til Danmark i 1992 som FN-flygtning. Fik en dom på 8 års fængsel for opbevaring af narko og en udvisningsdom. Har selv været misbruger, blev afvænnet i fængsel og underviser nu i meditation for misbrugere. Har et barn på 6 år i Danmark, er skilt fra ægtefælle. 
Hamid
Iran, 46 år
Afsonet 6 års fængsel
Kom til Danmark i 1991.
Flygtede fra Iran 1889, efter revolutionen blev den avis, han var arbejdede for lukket, og han blev smidt i fængsel i to år uden dom. Hans familie hjalp ham med at flygte fra fængselt til Danmark, hvor han i 1993 fik opholdstilladelse. 
Han startede liv på Amager, med havde så mange traumer fra det iranske fængselsophold, at han blev afhængig af stoffer. Fra 1997-2001 afsoner han derfor en dom for besiddelse af narko i Vestre fængsel.Selvom han også er blevet idømt udvisning, kan han ikke deporteres, da han risikerer forfølgelse i hjemlandet. 
»De kan aldrig udvise mig, så siden 2001 har jeg siddet i Sandholm. I 2002 lukkede de min sag, så resten af mit liv skal jeg sidde i Sandholm,« siger han. 
H. 37 år, Libyen.
Kom til Danmark i 2001 med sin ægtefælle, og har boet i Sandholm siden. Blev som 17-årig ansat som politisoldat for den libyske regering. 
Sagde efter fem år fra over for opgaverne som politisoldat, og blev derfor fængslet og beskyldt for sat have hjulpet modstandere af regimet. 
Blev løsladt på grund af manglende beviser og flygtede til Danmark. Kone og to børn på 3 og 6 år. Har været på tålt ophold i 7 år.
Paul
Burundi, 27 år
Afsonet 5 års fængsel
Flygtede i 1997 som 16-årig fra borgerkrigen i Burundi til Danmark. Fik en dom på 5,5 års fængsel for indsmugling af narko. Har sin mor og to søstre i Danmark. Har været på tålt ophold i 11 måneder. Paul kan ikke sendes hjem, fordi styret i Burundi nægter at modtage ham, da der ikke findes nogen dokumenter, som beviser at han er statsborger i landet. han skal derfor sidde på tålt ophold resten af sit liv.
»Jeg befinder mig i ingenmandsland,« siger han.
G.I., Kinesisk kvinde, 37 år
I Danmark siden 2004 sammen med ægtefælle som har asyl. Har udført tvangsmæssige og sene aborter for det kinesiske styre. Ægtefælle og 3 børn. 
Har været på tålt ophold i 4 år. 
Iraker 1
Til fare for statens sikkerhed. PET vil ikke oplyse, hvad han er mistænkt for.
Iraker 2
Til fare for statens sikkerhed. PET vil ikke oplyse, hvad han er mistænkt for.
D. Iran, 27 år
Har afsonet 8 års fængsel
Kom til Danmark i 2000. Fik en dom på 10 års fængsel og en udvisningsdom for manddrab. Har ingen familie i Danmark. Har i fængslet taget 9. Og 10. Klasse og uddannelse som IT-administrator. Bor i Sandholm. 
Abdoul
Afghanistan, 37 år
Afsonet 7 års fængsel
Flygtede fra krigen i Afghanistan i 2001. Har arbejdet på slagteri i Danmark. Fik en dom på 7 års fængsel og en udvisningsdom efter et alvorligt slagsmål med en afghansk kollega, som mobbede ham. Kollegaen døde som følge af volden. 
Har ægtefælle i Danmark. Har været på tålt ophold i 2 måneder, siden 1. september i år. 
Sover i København hos sin kone, som skal føde deres datter om to måneder. Kan ikke rejse tilbage til Afghanistan, da han risikerer at blive forfulgt.

