Minoritetsklub Seksuelle mindretal ved Århus-uddannelser samles i forening



 En ny LGBTQ-forening har set dagens lys i Århus. Forkortelsen kan løseligt oversættes til lesbiske, bøsser, bi-, transseksuelle og queer – altså seksuelle mindretal, der studerer i Århus og som vil udveksle erfaringer og dele gode råd. En gang om ugen holder foreningen åbent, så der kan snakkes over en kop kaffe og planen er, at der også skal holdes foredrag og LGBTQ-emner, skriver studiebladet UNIvers.
»Som udgangspunkt har ens seksualitet ikke noget med ens uddannelse at gøre. De problemer der opstår i hverdagen har oftest at gøre med enkeltpersoners reaktioner,« siger Carsten Eriksen og tilføjer: »Det er anderledes at være blandt ligesindede. Så behøver man ikke hele tiden tænke ’Jeg er homoseksuel’.« Aarhus Universitet har tidligere haft en forening for bøsser og lesbiske. Den hed Halvstuderede Homoer og fungerede til slutningen af 1990’erne.

