Kinesiske studerende vælger Danmark fra
Markant færre kinesere tager deres uddannelse i Danmark, selv om både universiteter og erhvervsliv har brug for de kloge hoveder. Uddannelsesinstitutionerne gør ikke nok for at markedsføre sig, lyder kritikken


 Benhård global konkurrence om de bedste hjerner og manglende kendskab til danske uddannelser får stadig færre kinesiske studerende til at tage til Danmark. På trods af en øget dansk indsats for at tiltrække kinesiske studerende er antallet af kinesere på en videregående uddannelse i Danmark faldet fra 1.445 i studieåret 2006-2007 til 1.088 i 2010-11, svarende til et fald på 25 procent, viser de seneste tal fra Uddannelsesministeriet.
Både danske universiteter og danske virksomheder sakker bagud i kampen om viden og talenter, siger Jannik Schack Linnemann, forskningspolitisk chef i Dansk Erhverv.
»Kineserne er i relativ høj kurs. De kan bidrage med noget viden, som er værdifuld også andre steder end i Danmark,« siger Jannik Schack Linnemann og nævner naturvidenskab, sundhed og ingeniørvidenskab som områder, hvor Danmark kommer til at mangle kandidater, og hvor kinesiske studerende traditionelt står stærkt.
I den periode, hvor der er sket et fald i Danmark, er antallet af kinesiske studerende, som rejser ud, fordoblet. Til sammenligning har Finland dobbelt så mange kinesiske studerende som Danmark og Sverige tre gange så mange.
»Meget af det handler altså om markedsføring. Det gælder om at være synlig,« siger Jannik Schack Linnemann.
Nedgangen falder også sammen med, at Danmark i 2006 indførte brugerbetaling for studerende uden for det Europæiske Økonomiske Samarbejde, påpeger analysemedarbejder i Styrelsen for Universiteter og Internationalisering Kim Niemann, der bl.a. ser på studerendes bevægelser til og fra udlandet.
»Den store udfordring for Danmark er generelt, at de færreste kender os for vores studier. Og når man samtidig skal betale for at læse, og kan købe en uddannelse i for eksempelvis Australien eller England for samme pris, så er nogle tilbøjelige til at vælge et af de lande, fordi de tror, at produktet er bedre. Vores brand er i den globale sammenhæng ikke særlig kendt,« siger Kim Niemann.
Dansk Erhverv har de seneste to år forsøgt at få flere stipendier til studerende fra de asiatiske vækstmarkeder på finansloven, men uden held: »Det er symptomatisk for dansk uddannelsespolitik, at internationalisering er noget, vi taler om ved festlige lejligheder,« siger Jannik Schack Linnemann.

