Skibet er ladet med klimakontrovers
Har Danmark skabt grøn vækst i den forstand, at BNP vokser, samtidig med at CO2-udledningen falder? Ja, siger Energistyrelsen. Nej, siger Danmarks Statistik. Det er et spørgsmål om den store handelsflåde: Kan dens BNP-bidrag indregnes og dens CO2-belastning samtidig udelades?


 Har Danmark skabt grøn vækst, sådan som det både ønskes og fremhæves af regeringen? Sikres der vækst i bruttonationalproduktet, BNP, uden at klimabelastningen i form af CO2-udledning følger med op? Leverer Danmark ’afkobling’?
Diskussionen og uenigheden mellem fagfolk dukker op med mellemrum og nu igen.
Danmarks Statistik skriver i et aktuelt notat, at man med en ensartet inddragelse af kilderne til BNP-vækst og til CO2-udledning må »konkludere, at der for den danske økonomi som helhed ikke har fundet nogen afkobling sted i tyveårsperioden fra 1990 til 2010.«
Energistyrelsen er ikke enig.
Et spørgsmål om afkobling
Netop nu, under den økonomiske krise, er der ingen dansk BNP-vækst overhovedet. Danmarks bruttonationalprodukt skrumpede i 2012 med 0,6 procent, herunder i årets sidste kvartal med hele 0,9 procent.
Tilsvarende aktuelle data for de ledsagende CO2-udledninger er ikke tilgængelige, så man må se på tallene fra 2010 for at lave en sammenligning som den, Danmarks Statistik netop har offentliggjort.
Her viser data, at hvis man opgør CO2-udledningerne på den måde, Energistyrelsen og regeringen gør, så sker der faktisk en ret tydelig afkobling: Siden 1990 er Danmarks bruttonationalprodukt steget med næsten 40 procent, mens CO2-udledningerne er faldet med ca. 10 procent, sådan som flere på hinanden følgende statsministre med stolthed har fortalt, når de har optrådt i international klimasammenhæng.
I Energistyrelsens opgørelse mangler imidlertid én ting: Den danske handelsflådes bidrag til CO2-udledningerne ved sejlads i internationalt farvand.
Verdens største
Danmark har ifølge Danmarks Rederiforening verdens største handelsflåde målt i bruttotonnage, og A.P. Møller Mærsk er verdens største containerskibsrederi og fjerdestørst på tankskibe også målt i tonnage. Det betyder, at handelsflådens og især Mærsks indtjening er vigtig for dansk økonomi og bidrager til det danske BNP. Indtjeningen, angivet som ’valutaindsejling’, skønnes af rederiforeningen at være 190-195 milliarder kr. i 2012.
Men den store flåde betyder også, at skibenes samlede CO2-udledning ved de lange sejladser er betydelig. I 2011 udledte de danske rederiers skibe således 37 mio. ton CO2 – til sammenligning var CO2-udledningerne fra det samlede hjemlige energiforbrug ifølge Energistyrelsen 44,3 mio. ton. Handelsflådens klimabelastning kan altså næsten måle sig med det øvrige Danmarks, hvad energiforbrugets CO2-bidrag angår. Sagt på en anden måde: Af CO2-udledningen fra det totale energiforbrug – til lands og til vands – står handelsflåden for de 46 procent.
Følger retningslinjerne
I sit aktuelle notat argumenterer Danmarks Statistik for det logiske i at inddrage skibenes CO2-udledning i det nationale klimaregnskab, når nu deres økonomiske indtjening indgår i BNP-opgørelsen.
»Dette princip for opgørelse af energiforbrug og CO2-udslip følger de retningslinjer for miljøøkonomisk statistik og regnskaber, der er vedtaget af FN, IMF, Verdensbanken, OECD, Eurostat og FAO. Det er også dette princip, der ligger bag de årlige indberetninger af bl.a. CO2-udslip, som alle EU-lande er forpligtede til at indlevere til Eurostat i forbindelse med opgørelsen af de Europæiske Miljøøkonomiske Regnskaber,« anfører man.
Energistyrelsen ser anderledes på det.
»I den danske energistatistik opgøres bruttoenergiforbrug i fuld overensstemmelserne med de internationale retningslinjer for energistatistik i FN, Det Internationale energiagentur og Eurostat. Energiforbrug til fly i både indenrigs- og udenrigsfart samt indenrigs søtransport indgår således i opgørelsen af Danmarks bruttoenergiforbrug, mens energiforbrug til skibe i udenrigsfart ikke indgår,« hedder det i et notat om sagen fra styrelsen.
Og da handelsflådens energiforbrug ikke indgår, gør dens resulterende CO2-bidrag det heller ikke. Og det er helt efter reglerne i FN’s Klimakonvention, påpeger styrelsen.
»Det vil sige, at CO2-emissionerne fra udenrigsskibsfart ikke regnes med i noget lands klimaforpligtelse,« noteres det.
For den danske økonomi betyder det altså, at 46 procent af CO2-udledningen fra det totale energiforbrug så at sige forsvinder i skibenes kølvandsstribe. Et resultat af, at man landene imellem ikke kunne blive enige om fordeling af ansvaret for skibsfartens klimabelastning, da Klimakonventionen blev forhandlet tilbage i 1992.
Den naturlige måde
Energistyrelsens måde at opgøre CO2-udledning på er altså helt efter bogen, hvis det er retningslinjerne for energistatistik samt Klimakonventionen, man holder sig til. Det er bare ikke logisk eller fyldestgørende, hvis formålet er at belyse den danske økonomis evne til ’afkobling’ og grøn vækst. Som Danmarks Statistik skriver:
»Når det skal vurderes, om udviklingen i CO2-udslippene fra de økonomiske aktiviteter er afkoblet fra den økonomiske vækst målt ved BNP, forekommer det naturligt, at man opgør både udslip og BNP ud fra præcis de samme afgrænsninger.«
Altså: Hvis skibsfartens indtjening er med i BNP, så skal dens CO2-udledninger også med i klimaregnskabet og afkoblings-vurderingen. Og gør man det, er konklusionen, at CO2-udledningskurven følger BNP-kurven, når denne stiger. Som Danmarks Statistik konkluderer: Ingen dansk afkobling.
Energistyrelsen hæfter sig ved, at handelsflådens BNP-bidrag er »forholdsvis beskedent«. Så hvis man nu valgte at pille det ud af BNP-opgørelsen, ville den danske BNP-kurve ikke falde ret meget, og det ville »således ikke ændre på den tidligere nævnte iagttagelse omkring afkobling mellem energiforbrug og økonomisk udvikling«, hedder det i styrelsens notat.
Altså: Danmark er ret god og bedre end de fleste andre til at energi- og klimaeffektivisere økonomien på land. Det handler om bygningsisolering, mere effektive elapparater og lyskilder, mere effektive maskiner, pumper, motorer, større effektivitet i fjernvarme- og elsektoren etc.
Men hele den danske økonomi udfolder sig bare ikke på land, og CO2-gevinsten pr. BNP-krone for den landbaserede del af økonomien ædes næsten op af en stor handelsflåde, som målt på samme måde er meget klimabelastende. Energistyrelsen synes ikke at anerkende den måde at se tingene på.
– Hvis man skal diskutere, om Danmark har afkoblet udledningen af CO2 i forhold til vækst i BNP, er det så ikke logisk, at man skal have begge størrelser med på begge sider?
»Det vil ikke give et retvisende billede af, om energiforbrug og udledningen af CO2 i Danmark er afkoblet fra den økonomiske vækst, hvis man i den danske opgørelse medregner energiforbruget ved f.eks. at sejle kinesiske varer fra Kina til USA, alene fordi skibet er indregistreret i Danmark. Udledningen bør ideelt set konteres der, hvor den fysisk finder sted,« svarer pressechef Ture Falbe-Hansen, Energistyrelsen, pr. mail.
20 gange så meget
De økonomiske vismænd har tidligere i en redegørelse fra Det Miljøøkonomiske Råd påpeget, at søtransporten har en energiintensitet, der er »markant større end i andre erhverv.«
»Søfartserhvervet bruger dermed mere end 20 gange så meget energi som de øvrige erhverv pr. produceret enhed,« skrev rådet.
Danmarks Rederiforening påpeger, at transporten af et ton varer én kilometer giver væsentlig mindre CO2-udledning med containerskib end med lastbil eller fly. Det er altså selve det at transportere store mængder gods over lange strækninger, der er problemet i en klima- og afkoblingssammenhæng.
A.P. Møller Mærsk gør i disse år en ambitiøs indsats for at nedbringe skibenes CO2-udledning. I januar oplyste Mærsk Line, at man allerede nu har nået sit mål for 2020 om at reducere CO2-udledningerne med 25 pct., målt i forhold til 2007-niveauet.
Selskabets CO2-mål er imidlertid defineret som CO2-udledning pr. container pr. kilometer, så hvis den overordnede vækst i containertransport overstiger effektiviseringen i CO2-udledning pr. enhed, vil selskabets samlede CO2-udledning stige. I 2012 har Mærsk Line præsteret at øge den transporterede mængde og indtjeningen og samtidig reducere den samlede CO2-udledning fra 34,2 mio. ton til 31,8 mio. ton. I 2011 voksede til gengæld den samlede udledning fra Mærsk Lines skibe.
 

