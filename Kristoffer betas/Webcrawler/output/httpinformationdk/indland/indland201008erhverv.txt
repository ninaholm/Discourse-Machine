Erhvervslivet ønsker fortsat støtte til branding
Branding Danmark-projektet, som årligt koster over 100 millioner kroner, er blevet kritiseret af eksperter og politikere. Men Dansk Erhverv vil ikke undvære pengene


 Hidtil har det kostet over 400 millioner skattekroner, men pengene til Branding Danmark er givet godt ud. Det mener direktør i Dansk Erhverv Katia K. Østergaard.
»Danmark er et lillebitte land, når du kigger på en jordklode. Derfor er vi nødt til at prioritere midler til at få brandet os i udlandet,« siger hun.
Katia K. Østergaard er uenig i den kritik, som er kommet fra politikere og eksperter, af Branding Danmark.
»Kritikken er gået på, om det er de rigtige værdier, vi brander os på. Den kritik er alt for nem. Der ligger et kæmpe analysearbejde bag projektet, og det er man nødt til at have respekt for. Kritikken handler om ét lille hjørne, som bliver kritiseret for at være varm luft. Det er nonsens, og det er et udtryk for, at man slet ikke har sat sig ind de initiativer, som er en del af projektet,« siger hun.
- Hvordan kan du være sikker på, at Branding Danmark har en effekt?
»Jeg tror på, det har en virkning, fordi der har siddet mennesker bagved hvert projekt, som har forstand på, og som har vurderet, hvad der skal bruges penge på. De værdier, der er valgt, er ikke taget ud af det blå.«
- Har du et eksempel på noget, der er kommet ud af Branding Danmark?
»Ja. Et eksempel er det netværk, som skal være med til at fastholde udenlandsk, højtuddannet arbejdskraft. Der er 4.000 højtuddannede, udenlandske medarbejdere, som er bosat i Danmark og medlem af det netværk. Er det 'varm luft'? Nej, det er det bestemt ikke. Ikke for dem«.
Turismen i krise
- Men kommer der flere turister til Danmark, hvis de hører, vi er et afbalanceret land?
»Der er forskellige initiativer og værdier knyttet til hver målgruppe. Er der et sted, Danmark bløder alvorligt, så er det på turismen. Mens antallet af udenlandske overnatninger i Danmark er faldet, er antallet i stort set alle andre lande steget. Vi skal være bedre til at udvide turisternes kendskab til Danmark, for vi ved, at de turister, der har været her, har fået et godt indtryk og gerne vil komme igen. Når vi nu ved, at de er positive, må det være fordi, vi har noget at byde på«.
- Er der ikke bare tale om en ny støtteordning for erhvervslivet?
»Der er ikke tale om, at virksomheder får tilskud.«
- Men virksomhederne kan søge om støtte til projekter eller konferencer.
»Ja, men de udenlandske gæster, der kommer til landet, er ren eksport for Danmark. Det er penge lige ind i Danmarks lomme, hver gang der kommer en turist«.
Skal opretholde velfærd
- Hvad får den almindelige dansker ud af, at regeringen smider 100 millioner kroner efter brandingen af Danmark?
»Den enkelte dansker får penge til landet, og det er penge, der skal opretholde velfærden. Turistområdet er Danmark fjerdestørste eksporterhverv, og de udenlandske turister omsætter årligt for 36,4 milliarder kroner. Det betyder, at turismen beskæftiger 127.000 mennesker. Så det, den enkelte dansker får ud af det, er et arbejde«.

leder side 2

