Klimaforandringer kan booste nordisk energisektor



 Mildere vintre vil sænke energiforbruget, mens varme somre vil øge produktionen af biomasse, og stærkere blæst og nedbør i overgangsmånederne vil øge energiproduktionen ved vind og vand. Mens klimaet bekymrer, kan ekstremvejret betyde økonomisk fremgang for den nordiske energibranche. Det kan blive scenariet for den nordiske energisektor ifølge en ny rapport, som rådgivningsfirmaet Cowi har lavet for Nordisk Råd og Nordisk Ministerråd. Det er særligt to områder hvor klimaforandringer vil kunne ses på energiregnskabet. For det første vil den globale opvarmning give længere sæsoner for skov- og landbrug i Norden. "Et mildere klima med længere vækstsæsoner vil øge potentialet for at producere mere biomasse og tilsvarende mere energi," hedder det i rapporten. Stigningen i biomasse fra skovdrift alene forventes at blive mellem 10 og 20 procent. Også vandkraften, der i dag tegner sig for 57 procent af den samlede nordiske elektricitetsproduktion, skønnes at give ekstra meget afkast i fremtiden på grund af ekstra smeltevand. Ifølge tal fra Sveriges meteorologiske institut, SMHI, kommer nedbøren i vinterhalvåret til at øge markedet i Norden. Ikke mindst langs den norske vestkyst, hvor nedbørsmængden ventes at stige med op til 50 procent.

