Ombudsmanden styrker anbragte børns retssikkerhed
Stik imod praksis på flere opholdssteder må personalet ikke bruge fysisk tvang som opdragende middel over for anbragte børn og unge, slår Ombudsmanden fast. Anbragte børn og unge kan dermed ikke længere behandles anderledes end andre, vurderer tidligere børnerådsformand Lisbeth Zornig


 
	Borgernes vagthund, Ombudsmanden, har i stigende grad fokus på, at rettighederne for samfundets svageste bliver overholdt. I en ny rapport slår Folketingets Ombudsmand fast, at opholdsstedet Kanonen i Hinnerup ved Aarhus ikke handlede i overensstemmelse med reglerne om brug af fysisk magt, da ansatte lagde en ung anbragt ned på maven i forbindelse med, at han ikke ville sætte sig i en sofa til refleksionstid – en timeout, de unge får, når de ikke vil følge reglerne. Det går ud over de anbragte unges retssikkerhed, konkluderer Ombudsmanden på baggrund af et tilsynsbesøg på Kanonen. Afgørelsen får nu betydning for den socialpædagogiske praksis i hele landet.

	»Synspunkterne om, at pædagogiske tiltag ikke kan gennemføres ved tvang er generelle og retter sig mod alle relevante institutioner. De mest udsatte børn og unge skal kende deres rettigheder,« siger ombudsmand Jørgen Steen Sørensen.

	Retten i Aalborg kører lige nu en opsigtsvækkende sag, hvor 12 tidligere ansatte inklusiv lederen fra opholdsstedet Solhaven i Farsø står tiltalt for vold og tvang ved bl.a. at bruge lignende socialpædagogiske metode som Kanonen. Kanonen har overtaget en del af de unge fra Solhaven, da opholdsstedet gik konkurs. Ombudsmanden kritiserer ikke selve refleksionstiden, der kan vare fra få minutter til flere timer, som metode. Men understreger, at de unge ikke kan tvinges. Tidligere formand for Børnerådet Lisbeth Zornig, mener, at Ombudsmandens afgørelse og nye fokus er et opgør med, at anbragte børn og unge kan behandles anderledes end børn i normaltilbud.

	»Ombudsmandens vurdering er meget glædelig og klar i forhold til reglerne om magtanvendelse. Den unge var ikke til skade for sig selv eller andre, derfor er det i strid med reglerne. Man ville aldrig behandle børn i normaltilbud på den måde, hvis de havde brug for at tænke sig om. Det ville betyde øjeblikkelig fyring af den ansatte,« siger Lisbeth Zornig.

	Leder af Kanonen, Trine Hounsgaard Pfeiffer, tager rapporten til efterretning, men mener ikke, man kan sammenligne med Solhaven.

	»Magt er ikke en del af vores pædagogiske metode. De ansatte vurderer i omtalte situation, at den unge skal ud af et fælles lokale, fordi konflikten forstyrrer. Derefter slår han ud efter de ansatte. Spørgsmålet er, om de ansatte var med til at eskalere den konflikt. Det evaluerer vi løbende,« siger hun. og understreger, at magtanvendelsen er indberettet efter reglerne.

