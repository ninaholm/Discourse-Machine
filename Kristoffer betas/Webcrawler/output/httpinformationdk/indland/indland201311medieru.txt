Medier: Udviklingsminister Friis Bach går af
Regeringens radikale udviklingsminister, Christian Friis Bach, går af på grund af GGGI-sagen
 
	Udviklingsminister Christian Friis Bach har tidligere sagt, at han ikke orienterede Folketinget om forholdene i GGGI, fordi han ikke mente, at der var tale om korruption. Foto: Scanpix


 
	Udviklingsminister Christian Friis Bach (R) forlader regeringen på grund af håndtering af sagen om Global Green Growth Institute, GGGI, bekræfter centrale kilder overfor Berlingske, DR Nyheder og Jyllands-Posten.

	Kilder forklarer over for DR Nyheder, at der skal iværksættes en undersøgelse af udviklingsminister Christian Friis Bachs (R) rolle i sagen om klimaorganisationen GGGI.

	Christian Friis Bach ønsker ikke at sidde som netop udviklingsminister, mens sådan en undersøgelse pågår, skriver DR Nyheder.

	Danmark har støttet GGGI med 90 millioner kroner over tre år, men den sydkoreanske klimaorganisation er ramt af skandaler, som har fået blandt andet Danmark til at sætte en fornyelse af støtten i bero.

	Udviklingsminister Christian Friis Bach har tidligere sagt, at han ikke orienterede Folketinget om forholdene i GGGI, fordi han ikke mente, at der var tale om korruption.

	Nyheden om ministerens mulige afgang kommer efter flere rygter onsdag, da Friis Bach afbrød sin rejse i Mellemøsten for at rejse hjem til en »politisk sag.«

	Det er ifølge Berlingske nye oplysninger i GGGI-sagen, der har fået regeringstoppen til at tilbagekalde Friis Bach fra rejsen.

	Den radikale kredsformand Hans Jørgen Nygaard i Nordjylland er både citeret onsdag aften for at sige, at udviklingsminister Christian Friis Bach (R) »takker af i aften,« og at han »ingen anelse« har om, hvorvidt ministeren går af.

	»Han takker af i aften, det har han selv kontaktet mig og fortalt,« sagde kredsformand Hans Jørgen Nygaard fra Nordjylland først til Politiken.

	Samme melding fik DR, da de talte med kredsformanden, men derefter sagde Hans Jørgen Nygaard både til Jyllands-Posten og live på TV2 News, at han ikke ved, om Friis Bach går af.

	»Jeg hører nu, at jeg er blevet citeret for at have sagt, at Christian (Friis Bach, red.) går af, og det har jeg ingen anelse om, at han skulle gøre,« siger Hans Jørgen Nygaard til TV2 News.

	Han har angiveligt kun fået en mail fra Friis Bach, hvor ministeren siger, at han vil holde et pressemøde torsdag morgen.

	Den radikale leder, Margrethe Vestager, tog en bagudgang væk fra forhandlinger om finansloven onsdag aften, og dermed undgik hun pressen.

