Rød blok: Etik bør ikke være en personlig sag
Når det kommer til etiske spørgsmål, bliver de blå partiers folketingsmedlemmer altid ’fritstillet’ fra partilinjen, så de hver især kan ’stemme med hjertet’. Men det er en misforstået måde at behandle etiske spørgsmål på, lyder kritikken fra rød blok og flere eksperter. For al politik kræver etisk stillingtagen, og desuden fører man vælgerne bag lyset
Ingen i Venstre skal tvinges til at stemme for noget ’så etisk følsomt’ som homovielser i folkekirken, hvis ’de ikke har hjertet med,’ mener Venstres medlem af Udvalget vedrørende Det Etiske Råd, Anne-Mette Winther Christiansen. Men gælder det Danmarks deltagelse i krigene i Irak og Libyen, så skal man følge partiets linje.


 Når der skal træffes politiske beslutninger om alt fra klassekvotienter til krigsdeltagelse, stemmer folketingsmedlemmerne oftest efter partilinjen. Men når det gælder de såkaldt etiske spørgsmål om eksempelvis kunstig befrugtning eller homovielser, er der tradition for, at særligt de blå partier ’fritstiller’ deres medlemmer, så de kan stemme, som de hver især personligt føler for.
Men spørger man de røde partier, bør den praksis have en ende, for der er ingen grund til, at etiske spørgsmål ikke kan behandles politisk, på nøjagtig samme måde, som man gør i alle andre spørgsmål, mener blandt andre gruppeformand for SF Pernille Vigsø Bagge:
»De her etiske spørgsmål om eksempelvis aktiv dødshjælp eller flytning af abortgrænser burde alle partier jo tage stilling til partipolitisk – både fordi det er meget vigtige spørgsmål, men ikke mindst for vælgernes skyld, så de kan navigere i, hvilket parti der er det rette for dem,« siger Pernille Vigsø Bagge og bakkes op af både Enhedslisten og Socialdemokraterne.
Udmeldingen kommer efter, at en række fagfolk i gårsdagens Information kritiserede Etisk Råd for at bruge følelsesladede og stigmatiserende ord i debatten om nye familieformer. Kritikken hvilede blandt andet på, at Etisk Råd har meget stor autoritet i forhold til befolkningens stillingtagen i etiske spørgsmål.
Men det bør politikerne også have, mener forfatter og tidligere medlem af Etisk Råd Klavs Birkholm, der på den baggrund deler Vigsøs opfordring til, at de forskellige partier bør fritstille deres medlemmer i etiske spørgsmål.
»Al politik kræver jo en etisk stillingtagen. Jeg ønsker ikke mere partidisciplin – det er blot uholdbart, at visse politiske partier ikke formulerer en officiel linje på det sundhedspolitiske område, fordi de der-med henholder det til et spørgsmål om at ’føle’ og ’mærke’ sig frem,« siger han.
Desuden fylder sundhedspolitikken i takt med den teknologiske udvikling løbende mere, end den gjorde i 1980’erne, da man oprettede Etisk Råd, hvilket blot øger behovet for, at partierne tager politisk stilling til etiske spørgsmål, mener KlavsBirkholm.
Homovielser sværere end krig
Hos både Venstre og konservative mener man derimod, at det er vigtigt, at medlemmerne kan »stemme med hjertet«, når det gælder etiske spørgsmål, siger blandt andre Venstres medlem af Udvalget vedrørende Det Etiske Råd, Anne-Mette Winther Christiansen.
»Der er jo stor forskel på, om man er opvokset i det nordligste Vestjylland, eller om man er opvokset inde på stenbroen i København. For værdierne er alt andet lige forskel-lige, og når det kommer til etiske spørgsmål, skal der være højere til loftet, end ved andre politiske beslutninger, hvor man måske har lettere ved at lave en afvejning og følge linjen, selv om man ikke er helt enig,« siger Anne-Mette Winther Christiansen.
– Hvorfor skal gruppen fritstilles i spørgsmål om homovielser, men eksempelvis ikke i beslutningen om at sende Danmark i krig? Er det ikke også et etisk komplekst spørgsmål?
»Vi i Venstre kommer faktisk ikke i det store værdimæssige clinch, når det gælder beslutningen om at sende Danmark ind i Irak eller Libyen. For der har vi nogle grundholdninger om gerne at ville give frihed og demokrati til folk, der undertrykkes,« siger Anne-Mette Winther Christiansen.
Udemokratisk
»Men at sige til en landmand fra Vestjylland, at han skal tvinges til at stemme for, at bøsser og lesbiske skal kunne vies i kirken – der er faktisk et større værdimæssigt skel. Og ingen i Venstre skal tvinges til at stemme for noget så etisk følsomt, hvis de ikke har hjertet med,« siger Anne-Mette Winther Christiansen.
Men ud over at det ifølge kritikerne rent logisk ikke giver nogen mening at skelne mellem etiske og politiske spørgsmål, er der også et mere grundlæggende demokratisk problem i at fritstille medlemmerne. Det mener blandt andre filosof og lektor i sundhed og etik på RUC Thomas Søbirk Petersen:
»Som vælger ved du jo ikke, hvad du får, når partierne ikke tager officiel stilling til de her spørgsmål. Det kan jo være, det sundhedspolitiske er meget vigtigt for dig, og ved at sige til medlemmerne ’det er helt op til jer’ fører man vælgerne bag lyset – for hvordan skal jeg som vælger kunne vide, at min holdning er repræsenteret?«
Folketingsmedlem og medlem af Udvalget vedrørende Det Etiske Råd for de konservative Benedikte Kiær køber dog ikke argumentet om, at vælgerne ikke ved, hvad de får, når partierne fritstiller deres medlemmer:
»Nu stemmer vælgerne jo ikke på partier – man stemmer på personer. Som politiker står du kun til ansvar for de mennesker, der har stemt på dig – og du skal stemme i henhold til din overbevisning. Det står der ganske enkelt i grundloven, og derfor ser jeg intet problem i at fritstille i svære etiske spørgsmål.«

