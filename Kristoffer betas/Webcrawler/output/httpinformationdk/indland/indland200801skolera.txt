Skolerapporter skal undtages lov om offentlighed
Et nyt lovforslag lægger op til at undtage skolerapporter fra offentlighedsloven. Dermed bliver det endnu sværere at få adgang til rapporterne. Både lærere og ledere beklager, men ministeriet vil beskytte institutionerne
Et nyt lovforslag lægger op til at skolerapporter fremover skal undtages lov om offentlig forvaltning. Dermed kan der ikke søges agtindsigt, før rapporten er offentliggjort.


 I denne uge lykkedes det for første gang Danmarks Lærerforening (DLF) at få akt-indsigt i en rapport fra Danmarks Evalueringsinstitut. 
Det skete torsdag, hvor også pressen fik rapporten til brug for offentliggørelse fredag. Men det var med stor sandsynlighed også sidste gang, at foreningen fik adgang via aktindsigten. 
For et nyt lovforslag lægger op til, at undtage rapporterne fra Danmarks Evalueringsinstitut (EVA) fra lov om offentlighed, og det vækker bred utilfredshed blandt skolens interessenter. 
Hos lærerforeningen var man ellers tilfredse med resultatet af ansøgningen om aktindsigt, da det giver parterne mulighed for at se indholdet inden offentliggørelsen - en mulighed, der ellers var forbeholdt undervisningsministeren.
Ifølge kontorchef i DLF, Jesper Støier, er det afgørende for debatten, at skolens øvrige interessenter har rapporten, når pressen ringer for at få kommentarer forud for offentliggørelse.
"Nu forventer vi, at det kører, som vi hele tiden har bedt om," lød det.
Men der er tilsyneladende gjort regning uden vært, for ifølge afdelingschef i Undervisningsministeriet, Per Hansen, vil det nye lovforslag undtage rapporterne fra offentlighedsloven:
"Der er ikke tale om en endelig rapport, før den er offentliggjort. Hvis man søger aktindsigt betyder det, at anmodningen ikke kan behandles, før rapporten er offentliggjort," siger han.
Uhensigtsmæssigt
Og den melding vækker beklagelse hos både skoleledere og i lærerforeningen, som nu vil se nærmere på lovforslaget.
"Vil vi se, om vi ikke kan påvirke processen, og i så fald må det gælde alle parter, at de ikke kan få adgang til rapporten - også pressen," siger Jesper Støier, som kalder det 'uheldigt' at ministeren får et forspring.
"Og Rådet for Evaluering og Kvalitetssikring af Folkeskolen (Skolerådet, red) har til hensigt at fremme dialogen om folkeskolen, derfor virker der meget besynderligt, hvis man vil forhindre Rådets repræsentanter i at tage del i dialogen," siger kontorchefen med henvisning til, at både lærere, forældre og KL er repræsenteret i Rådet.
Ombudsmanden 
Sidste år udtalte Folketingets Ombudsmand, at den nuværende lov om EVA efter hans vurdering ikke giver 'den fornødne hjemmel til at fravige offentlighedsloven i forhold til dokumenter, der (også) befandt sig uden for Danmarks Evalueringsinstitut.' 
Ifølge Per Hansen lægger man op til en ændring af bestemmelserne med henblik på også fremover at sikre en beskyttelse af de institutioner, der deltager i en evaluering.
"Det er en fravigelse af princippet om offentlighed i forvaltningen, fordi man ønsker at beskytte institutionerne mod en debat, der foregår på et ufuldstændigt grundlag," siger han og under streger, at det også har været hensigten med den nuværende lov, som altså i følge Ombudsmanden ikke var tilstrækkelig klar.
Også formand for Skolelederne Anders Balle beklager det nye lovinitiativ.
"Jeg kan godt se det rimelige i at beskytte institutionerne. Men det er ikke rimeligt, at de involverede parter ikke kan få rapporten, inden den bliver offentliggjort. Vi skal lige som ministeren have mulighed for at forberede os. Når der er tale om noget kontroversielt, er det i alles interesse at kunne agere på baggrund af indsigt i resultaterne," siger han.
Lovforslaget er endnu ikke vedtaget, men under førstebehandlingen i december bakkede samtlige partier med undtagelse af Enhedslisten op.


