1.300 prostituerede, 507 bordeller og 27 årsværk
Antallet af bordeller i Danmark er stigende. Det samme er politiets indsats mod kvindehandel og rufferi. I 2008 har politi-kredsene således brugt 17 procent flere årsværk end året før, mens antallet 
af bordeller er steget med 11 procent


Siden forhenværende rigspolitichef Torsten Hesselbjerg i oktober 2006 lancerede Rigspolitiets nye indsatsplan mod kvindehandel og rufferi, er der sket en langsom optrapning af politikredsenes indsats mod prostitutionens bagmænd.Ifølge en aktuel rapport fra Rigspolitiet om politiets indsats i 2008, er det skønnede mandskabsforbrug i landets 12 politikredse nu oppe på 27 årsværk, en stigning på fire årsværk sammenlignet med 2007. Dertil kommer, at Rigspolitiet dels centralt, dels som håndsrækning til politikredsene har brugt ca. 10 årsværk, hvilket også var tilfældet i 2007. Det svagt stigende mandskabsforbrug afspejles også i antallet af rejste sigtelser: I 2008 blev der således rejst i alt 30 sigtelser for overtrædelse af straffelovens § 262 a om menneskehandel (mod 23 sigtelser i 2007).Ligeledes blev der i 2008 rejst 51 sigtelser for overtrædelse af straffelovens § 228 om rufferi (mod 31 i 2007), og endelig blev der også i 2008 rejst tre sigtelser om overtrædelse af straffelovens § 229 om såkaldt mellemmandsvirksomhed (f.eks. at udleje lokaler til købesex) mod kun to sigtelser i 2007.Ser man derimod på antallet af fældende afgørelser (dvs. fældende domme, bøder eller tiltalefrafald), ses en stagnerende eller endda svagt faldende tendens: Syv afgørelser efter § 262 a i 2008 (otte i 2007), 12 afgørelser efter § 228 (også 12 i 2007) og endelig én afgørelse efter § 229 (fire i 2007).Flere bordellerPolitiet større ressourceforbrug i 2008 modsvares af, at antallet af bordeller og escortvirksomheder synes at stige. Rigspolitiet har således på baggrund af indberetninger fra politikredsene opgjort antallet til i alt 507 i 2008. I forhold til 2007 er det en stigning på 52, svarende til 11 procent.Til gengæld mener Rigspolitiet ikke, at antallet af prostituerede stiger: I 2008-rapporten gengiver Rigspolitiet således det samme antal prostituerede som i 2007, nemlig 1.200-1.300, hvoraf ca. halvdelen er udlændinge.Rigspolitiets tal dækker over personer, som politiet har været i konkret kontakt med, f.eks. under kontrolbesøg på bordeller eller escortvirksomheder. Men politiets tal udgør kun knap en fjerdedel af det minimumstal for personer i prostitution, som Center Mod Menneskehandel (CMM) har udarbejdet. CMM's minimumsestimat lyder på 5.669 prostituerede.I 2008 har politiet holdt møder med CMM for at komme tættere på et fællestal, og her er parterne så nået frem til et kompromis: Rigspolitiets 1.200-1.300 prostituerede kalder man et såkaldt "øjebliksbillede" af antrufne prostituerede, mens CMM's estimat er udtryk for det samlede antal prostituerede hen over et år.'Projekt Thailand'I 2008 har politiet ud over 778 politimæssige kontrolbesøg fordelt på 462 lokaliteter også gennemført to lidt større kampagner. Den første, som var en forebyggende indsats med navnet 'Projekt Thailand', blev gennemført i samarbejde med Udenrigsministeriet og Udlændingeservice.I korte træk gik det ud på at forhindre, at thailandske kvinder rejste til Danmark på et Schengen-visum opnået på grundlag af urigtige oplysninger, selv om rejsens egentlige formål var prostitution. Derfor iværksatte politiet i samarbejde med den danske ambassade i Bangkok en gennemgang af ca. 340 visumansøgninger, og i rundt regnet hver tiende ansøgning var der relationer til prostitution i Danmark.På baggrund heraf har Rigspolitiet senere udarbejdet et efterforskningsoplæg, som foreløbig har resulteret i anholdelsen af et ægtepar, som i flere år skønnes at have haft thailandske kvinder tilknyttet deres massageklinik. Parret er siden sigtet for menneskehandel og rufferi.Tilfrosne holdningerRigspolitiets 2008-rapport vil naturligvis blive inddraget i den pågående debat om købesex og trafficking. Og her har holdningerne i årevis været fastfrosne.Ifølge den prostituerede Sus, der er formand for Sexarbejdernes Interesseorganisation og desuden skriver bloggen 'luderdagbog', mærker hun eller hendes kolleger ikke noget konkurrencepres fra udenlandske prostituerede. Sus mener da heller ikke, at politiet har faktisk belæg for, at antallet af udenlandske prostituerede stiger:"Informations konklusion om, at udenlandske sexarbejdere vinder frem, står for avisens egen regning. Det viser, hvor hurtigt myter bliver dannet, når det handler om sexarbejde," siger hun og tilføjer:"Den slags myter er stærkt skadelige for os. Det er på baggrund af dem, at politiet bliver sendt på klapjagt i vores branche, og udenlandske sexarbejdere er udsat for vilkårlige arrestationer. Vejen frem, hvis man vil bekæmpe trafficking i sexarbejde er, at vi får rettigheder som alle andre, og at man samarbejder med os. Den nuværende situation viser, at politikerne ønsker at bekæmpe sexarbejde og ikke trafficking, selv om de siger det modsatte."Som forslag til rettigheder til sexarbejdere uanset deres nationalitet peger Sus bl.a. på, at "politiet skal samarbejde med sexarbejderne i stedet for, som nu, at forfølge dem gennem den såkaldte Al Capone-taktik og gennem vilkårlige arrestationer af vores udenlandske kolleger."Ifølge mandeforsker Kenneth Reinicke fra RUC er det "fint" at politiet sætter flere kræfter ind mod prostitutionens bagmænd. Men som han også tilføjer: "Det er vigtigt , at vi ikke bliver ved med at lade mændene, dvs. kunderne, gå fri. Ved utallige konferencer har jeg oplevet, hvordan kvinder enten fra branchen eller fra ngo'er er ved at rive hovedet af hinanden i diskussionen om, hvad og ikke mindst hvem, indsatsen på det her område skal rette sig mod. Imens kan mændene stå og smile, som om de tænker: Vi knepper da bare videre... Det er fortsat kulturelt grænseoverskridende at problematisere mænds seksualitet."
