’Bent Jensen var i ond tro’
Journalist Jørgen Dragsdahl vil have Højesteret til at vurdere, om historieprofessor Bent Jensen var i god tro, da han i 2007 skrev, at PET anså Dragsdahl for KGB-agent. Formuleringer fra PET kunne tyde på, at efterretningstjenesten var i tvivl om Dragsdahls rolle
 
	Information skrev sidste weekend, at flere jurister påpeger, at landsretsdommen i koldkrigssagen ikke giver carte blanche til at kalde journalist Jørgen Dragsdahl for KGB-agent.


 
	Historikeren Bent Jensen kan ikke have været i god tro, da han i Jyllands-Posten i januar 2007 skrev, at PET anså journalisten Jørgen Dragsdahl for at være KGB-agent. Det skriver Jørgen Dragsdahls nye advokat, René Offersen, i den anmodning til Procesbevillingsnævnet, hvor han beder om tilladelse til, at sagen mellem hans klient og professor Bent Jensen bliver prøvet ved Højesteret.

	Professoren har angiveligt ikke taget hensyn til, at der flere steder i de fortrolige PET-dokumenter også findes formuleringer, som taler imod, at det skulle være PET’s institutionelle synspunkt, at Dragsdahl var KGB-agent. Flere af disse formuleringer var nævnt i den skriftlige procedure, som Dragsdahls advokat i landsretten, Henrik Holm-Nielsen, havde udarbejdet, og som nu er vedlagt anmodningen til Procesbevillingsnævnet som et af flere bilag.

	Ifølge Informations oplysninger hedder det for eksempel i et PET-dokument fra 1983 om Dragsdahl, der igennem længere tid var blevet telefonaflyttet og overvåget af PET, at han »i forbindelse med møder med en repræsentant for den sovjetiske efterretningstjeneste ved ambassaden (har) optrådt så konspirativt, at der (er) rejst berettiget mistanke om, at han kan være agent for denne tjeneste.«

	Men, som det tilføjes, så »med det nærmere kendskab til JD, der er opnået ved længere tids overvågning, kan det ikke afvises, at han alene er gået med til den konspirative mødeteknik, fordi han syntes, det var sjovt og spændende og/eller fordi han på den måde håbede at få oplysninger til sin skribentvirksomhed.«

	PET havde nemlig bemærket, at Dragsdahl, »til trods for hans åbenbare venstreorienterede indstilling« på mange måder gav indtryk af »at være kritisk over for sovjetisk/kommunistisk regime, og endnu mere hånligt afvisende er han over for DKP.« Selvfølgelig kunne der være tale om skuespil »for at narre eventuelle telefonaflyttere eller andre iagttagere«, men som PET-dokumentet også noterede, så var udtalelserne »så mange og forekommer ofte så spontane, at det i givet fald må synes at være næsten for dygtigt gjort.«

	En redelig historiker ville, fremførte Holm-Nielsen i sin procedure for landsretten, som en ’bonus pater’ inddrage også modstridende vurderinger i sin fremlæggelse af en sag. Når Jensen ikke gjorde det, kan han ikke være i god tro.

	Som bekendt gav Landsretten imidlertid Jensen medhold og erklærede, at professoren var berettiget til at antage, at ordvalget var udtryk for PET’s opfattelse – selv om flere PET-chefer argumenterede for, at brugen af ordet ’agent’ i en række fortrolige PET-dokumenter var udtryk for underordnede medarbejderes syn og ikke tjenestens institutionelle vurdering.

	Udvidet ytringsfrihed for forsker?

	I sin syv sider lange anmodning til Procesbevillingsnævnet skriver Offersen, at landsretsdommen »rejser spørgsmål af generel betydning for retsanvendelsen og retsudviklingen«, samt at »sagen i øvrigt er af væsentlig samfundsmæssig rækkevidde«. En sag skal netop være principiel, før der kan gives såkaldt tredjeinstansbevilling.

	René Offersen kritiserer blandt andet landsretten for at opstille sine egne præmisser for dommen, som »afviger« fra den praksis, Højesteret hidtil har ført.

	Når landsdommerne henviser til, at Bent Jensen var professor i historie, at hans udtalelser var fremsat i en landsdækkende avis, at Dragsdahl var en aktiv samfundsdebattør, og at der derfor i henhold til Den Europæiske Menneskerettighedskonvention (EMRK) »skal meget til«, for at udtalelserne om Dragsdahl som KGB-agent er strafbare, så er det ifølge Offersen udtryk for, »at landsretten ikke har kunnet klare sig med entydige referencer til bestemte angivelser i EMRK-praksis«.

	I stedet har de tre landsdommere formuleret deres »eget generelle afsnit om rammen for den efterfølgende vurdering«. Det udgør, ifølge Offersen, i sig selv »et tungtvejende argument for, at landsrettens præmisser ikke bør blive stående som de sidste ord i sagen.«

	Et af de områder, hvor landsretten vurderede sagen stik modsat byretten i Svendborg, der i 2010 fandt det injurierende at kalde Dragsdahl for KGB-agent, er spørgsmålet om omfanget af den ytringsfrihed, som gælder for en videnskabsmand. Kort fortalt drejer det sig om, hvorvidt der ifølge Menneskeretskonventionen gælder samme udvidede ytringsfrihed for videnskabsmænd, som der gør for journalister. Dette spørgsmål er, skriver Offersen, »uafklaret« i den juridiske litteratur. Men her anvender landsretten så formuleringen »et tilstrækkeligt faktuelt grundlag«, som ifølge Offersen er hentet fra Menneskerettighedsdomstolens domspraksis i sager om journalister. Men da videnskabsmænd må antages at arbejde på et mere solidt funderet faglig grundlag end journalisters, kan de to gruppers ytringsfrihed ikke uden videre antages at være ens. Også derfor bør Højesteret have mulighed for at vurdere sagen, mener Offersen.

	Procesbevillingsnævnet er ifølge sin hjemmeside gennemsnitligt to måneder om at tage stilling til en ansøgning om appel.

	At Dragsdahl nu har søgt om tilladelse til at få injuriesagen for Højesteret, har ikke umiddelbar konsekvens for, at landsretten dømte ham til senest i går at betale 600.000 kroner til Bent Jensen for sagsomkostningerne ved by- og landsretten.

	Men i et brev til Jensens advokat Karoly Németh skriver Offersen, at Højesteret vil blive anmodet om at tillægge anken opsættende virkning.

