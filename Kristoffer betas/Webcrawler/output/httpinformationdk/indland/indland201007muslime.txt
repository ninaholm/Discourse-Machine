Muslimer bliver integreret i egne institutioner
Mange tror, at de muslimske folkeskoler, gymnasier og plejehjem, som oprettes i Danmark, skaber segregation. Men i virkeligheden er de tegn på integration. Det er nemlig de stærke indvandrere, som etablerer institutionerne for at slippe for sociale problemer og hæve opad sig på rangstigen
De indvandrere, der opretter egne institutioner som for eksempel muslimske privatskoler, er ambitiøse, velintegrerede indvandrere, som ønsker en hurtigere social opstigning


 Der er efterspørgsel efter egne institutioner i de muslimske miljøer. Derfor ser vi i Danmark, at der bliver oprettet flere indvandrerskoler. I forrige uge kunne Information fortælle, at der i København oprettes et indvandrergymnasium til næste sommer. Og senest har paraplyorganisationen Muslimernes Fællesråd også planer om at bygge et muslimsk plejehjem med egne imamer, særlig mad og assistance til de fem daglige bønner.
Tendensen opfatter mange som et tegn på, at indvandrerne ønsker at segregere sig fra resten af samfundet. Det er dog ikke tilfældet, mener talsmanden for Muslimernes Fællesråd Zubair Bott Hussain.
»Jeg ser det som et udtryk for integration, fordi man bruger de muligheder, der er i foreningslivet i Danmark. Det er et sundhedstegn, at danske muslimer bruge den ret, de har gennem loven,« siger han.
Det bakkes op af Mehmet Ümit Necef, lektor ved Center for Mellemøststudier på Syddansk Universitet (SDU). Han ser tendensen som en omvej til endnu højere integration, fordi det er de integrerede indvandrere, som opretter institutionerne. De ønsker dermed at skabe en distance mellem sig selv og de uintegrerede.
»De indvandrere, som opretter egne institutioner, er ambitiøse, velintegrerede indvandrere, som ønsker en hurtigere social opstigning,« siger Mehmet Ümit Necef.
Danskere gør det samme
Professor Jørgen Bæk Simonsen, fra Institut for Tværkulturelle og regionale studier på Københavns Universitet (KU), mener, det er væsentligt at være opmærksom på, at en stor del af indvandrerne er vokset op i et miljø, hvor man som enkeltfamilie værner om de ældre.
»De børn, der er født af migranter, er blevet socialiseret ind i en virkelighed, hvor de ønsker at etablere institutioner. Her ved de nemlig med sikkerhed, at deres forældre bliver plejet godt og i overensstemmelse med eksplicitte værdier,« siger Jørgen Bæk Simonsen.
Han påpeger, at det er nøjagtig den samme tendens, man ser hos etniske danskere.
»Danskerne gør nøjagtigt det samme. Derfor har det her intet at gøre med, at de er muslimer, men at det er tiltag som aktive, engagerede individer tager initiativ til, fordi det løser konkrete udfordringer, de er stillet overfor,« siger han.
Der er flere årsager til, at de nye institutioner oprettes. Muslimernes ønske om særregler, er en forklaring.
»Ser du 40 år tilbage, var der en større tiltro og forståelse for at inkludere i samfundet. Dengang var det ikke noget problem, når det gjaldt halalmad eller badeforhæng i skolerne. Det bliver ofte problematiseret i dag af udvalgte grupper i samfundet,« siger Zubair Bott Hussain.
Han mener også, opdragelsesmomentet spiller en rolle:
»Nogle danske muslimer føler, at der mangler en større pli og respekt omkring læreren og autoriteterne i folkeskolen. Det kan være en af forklaringerne på, at de danske muslimer vælger udvalgte privatskoler.«
Endelig er nogle muslimske forældre forskrækkede over de unge danskeres livsstil.
»Det er især, når det kommer til alkoholkulturen og den frie omgang mellem kønnene. Forældrene ønsker derfor en skole, hvor deres normer er herskende, « siger Mehmet Ümit Necef.
Han mener, at samfundets opgave er at kontrollere skolernes undervisningsindhold og niveau.
De nye institutioner er en form for multikulturalisme, som nu bliver synlig for os. Jørgen Bæk Simonsen henviser til, at tendensen overordnet set ikke er ny. Vi har i generationer haft kostskoler for den økonomiske elite og skoler for katolikker - institutioner som endnu ikke har ødelagt sammenhængskraften.
»De nye institutioner, som har et andet udgangspunkt, er med til at omsætte den retoriske multikulturalisme til en institutionel virkelighed for os. De lærer os allesammen, at vores samfund ikke bliver truet af indre opløsning, bare fordi forskelligheden gives til konkret udtryk, « siger Jørgen Bæk Simonsen.

