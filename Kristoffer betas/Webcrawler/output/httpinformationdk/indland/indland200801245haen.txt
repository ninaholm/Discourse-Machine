245 'hændelser' senere...
Forsvarsministeriet giver i en række svar til Folketinget en status for indsatsen i Afghanistan i pixi-udgave


 Siden januar 2002, hvor de første danske soldater satte foden på afghansk jord, og frem til den 1. december 2007 har Forsvarskommandoen (FKO) modtaget indberetning om i alt 245 'hændelser', hvor danske styrker er blevet angrebet, udsat for bomber eller miner, eller hvor soldaterne selv har måtte anvende våbenmagt. Tallet omfatter såvel specialstyrkerne i 2002, kampflyene i 2002-03 og styrkebidraget til ISAF.
De første år er antallet af hændelser lavt, dvs. ingen eller højst to-tre om måneden. 
I sommeren og efteråret 2006 stiger antallet til knap 60 på en enkelt måned, og det hænger sammen med indsættelsen af danske soldater fra juni 2006 i det sydlige Afghanistan, nemlig Helmand og Kandahar. 
Gennem 2007 har antallet i fem af årets måneder ligget på over 10.
FKO gør opmærksom på, at en hændelse godt kan omfatte mange skudepisoder, f.eks. en beskydning af danske soldater, der ender med tilkaldelse af kampfly. Således har de danske soldater siden 2002 og frem til udgangen af november 2007 tilkaldt luftstøtte 141 gange.
Siden januar 2002 er i alt ni danske soldater dræbt, heraf seks ved beskydning, vejsidebomber eller en mineulykke, og tre ved missilulykken i Kabul. 19 danske soldater er i samme periode blevet sårede under indsats.
Fra 2002-07 har Arbejdsskadestyrelsen afgjort i alt 11 sager, hvor der er fastsat en méngrad på mindst fem procent. En soldat har fået 100 procent mén, en har fået 50, to har fået 20, mens syv har fået under 20 procent i mén.
Forsvarets Institut for Militærpsykologi har registreret i alt 212 journaler omhandlende soldater i Afghanistan, heraf er alene halvdelen fra Helmand-provinsen.
På den anden side
Det kniber mere med oplysninger om konsekvenserne af kamphandlingerne på fjendens side af fronten.
"Som følge af kampmiljøet," som FKO formulerer sig, har forsvaret ikke mulighed for at "skaffe præcise og valide informationer om antal omkomne eller sårede i forbindelse med våbenvirkningerne".
Kun i ét tilfælde fra den 5. oktober 2007 har forsvaret således mistanke om civile følgeskader som følge af danske soldaters våbenanvendelse. Hændelsen er siden undersøgt af Forsvarets Auditørkorps, og de finder det "sandsynligt", selv om det ikke endeligt kan bekræftes, at en kvinde er død på grund af de danske soldaters kamphandlinger.
I løbet af 2007 har de danske soldater tilbageholdt i alt 11 personer. Samtlige er siden frigivet uden at være overdraget til andre. Under hele ISAF-missionen har danske soldater i alt tilbageholdt 22 personer, som også alle er frigivet af de danske styrker.
Kun i forbindelse med et trafikuheld i det nordlige Afghanistan har forsvaret udbetalt kulancemæssig godtgørelse efter militære operationer. Men som FKO også skriver, så har danske enheder også "i visse tilfælde kompenseret lokalbefolkningen i form af CIMIC-projekter for herved at bevare et tillidsforhold til lokalbefolkningen og dermed skabe gunstige forhold for den operative opgaveløsning."


