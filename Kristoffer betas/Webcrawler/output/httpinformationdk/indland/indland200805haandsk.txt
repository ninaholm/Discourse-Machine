Håndskrevne eksaminer er oldnordiske



 Danske studerende har vidt forskellige vilkår, når de går til eksamen. På mange af landets universitetsuddannelser må man stadig bruge pen og papir til eksamen, mens man andre steder kan bruge computer, da det er op til den enkelte uddannelse, hvordan en eksamen skal gennemføres, skriver Jyllands-Posten. Selv på IT-Universitetet i København skriver man også i hånden, bl.a. fordi det er for dyrt med computere.
Næstformand i Danske Studerendes Fællesråd Jeppe Mulvad Larsen efterlyser fælles retningslinjer for landets universiteter: 
 "Det kan ikke passe, at der er forskellige eksaminer på den samme uddannelse rundt om i landet. Det er jo en klar fordel at tage en eksamen på computer frem for i hånden."
Hanne Harmsen, vicedirektør for uddannelse på Københavns Universitet, erkender, at det digitale niveau er for lavt. Hun vurderer, at mere end halvdelen af uddannelserne på Københavns Universitet gennemfører skriftlige eksaminer med håndskrift, mens man bl.a. på jura er langt med digitale forsøg. Konsulent i Dansk Erhverv Christian Ohm efterlyser en digital strategi på landets universiteter: "Det virker oldnordisk, at man stadig bruger gennemslagspapir." Videnskabsminister Helge Sander (V) mener dog, at det må være op til universiteterne selv at koordinere indsatsen for digitalisering. 

