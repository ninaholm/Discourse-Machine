Flygtninge med PTSD bliver forskelsbehandlet
Posttraumatisk stressforstyrrelse (PTSD) forhindrer ifølge en ny rapport flygtninge i at lære dansk på det niveau, lovgivningen kræver, og derfor bliver flygtninge med PTSD udsat for en urimelig og videnskabeligt ubegrundet forskelsbehandling, vurderer overlæge


 
	PTSD-ramte flygtninge har store vanskeligheder med at leve op til de gældende lovkrav for at få permanent opholdstilladelse eller statsborgerskab, fordi de er belastet med traumer. Det konkluderer professor og overlæge på Indvandrermedicinsk Klinik under Odense Universitetshospital i en ny rapport, som bliver offentliggjort i dag.

	»PTSD er et forhøjet alarmberedskab, så det her usikre grundlag forværrer faktisk deres sygdom, og fra min lægelige synsvinkel så mener jeg, at det er helbredsmæssigt uforsvarligt, at man fastholder så syge mennesker i en tilstand, som er skadelig for dem på længere sigt og faktisk med tiden forværrer deres muligheder for at lære noget som helst,« siger professor og overlæge på klinikken Morten Sodemann. Ansøgere til permanent opholdstilladelse eller statsborgerskab i Danmark skal opfylde en række sprogkrav, og lovgivningen kræver skolegang og beståede eksamener for alle. Men det bør der laves om på for den mest sårbare del af flygtningene – f.eks. dem med PTSD, mener Sodemann.

	»Det kan være gift for nogle PTSD-patienter. Mange af vores patienter har ikke en chance. Man har simpelthen ikke taget højde for, at PTSD i alvorlig grad påvirker indlæringen. Jeg mener bestemt, at der er en gruppe af de her flygtninge, som man simpelthen ikke med nogen ret og rimelighed kan stille krav om at gå i skole eller til eksamen. Det er så langt fra virkeligheden, at man nogen gange må tage sig til hovedet over, at man insisterer på at sende folk i skole,« siger han. På klinikken møder Sodemann og hans kolleger til dagligt flygtninge, der er ramt af PTSD. I fem år har klinikken tilset 920 flygtninge, og mindst 60 procent af dem har tydelige tegn på kronisk PTSD, og Dansk Flygtningehjælp skønner, at over 30.000 flygtninge i Danmark lever med sygdommen.

	Mette Blauenfeldt er leder af Center for Udsatte Flygtninge ved Dansk Flygtningehjælp og er jævnligt i kontakt med professionelle, der arbejder med flygtninge. Hun mener, at der skal tages særlige hensyn til denne gruppe af flygtninge i danskundervisningen.

	»Når man har særlige behov, så er det vigtigt, at der er skoler, som har specialiseret sig i de behov, flygtninge med PTSD kræver, eller at de skoler, der så er, har nogle tilbud til de her målgrupper. Flygtninge med PTSD har en nedsat – mange endda meget nedsat – læringsevne. Men mange ville kunne lære noget, hvis de havde de rigtige rammer,« siger Mette Blauenfeldt.

	Dispensation dumper

	Siden 2005 har der været en særregel for flygtninge med PTSD, men den blev ophævet i juni 2013, så det nu er muligt for PTSD-patienter at søge dispensation til kravene, hvis de har fået afslag, men det er ikke ensbetydende med, at de får det.

	»Ingen af dem, vi har lavet lægeerklæringer for til dispensationsansøgning, har fået svar endnu. Tværtimod har Justitsministeriet netop udsendt en byge af nye breve, hvor de igen vil have detaljerede lægeoplysninger, som de allerede har fået for halve og hele år siden,« siger Morten Sodemann.

	Ansøgningsrunderne rammer de PTSD-ramte flygtninge hårdt og kan sende dem længere tilbage end udgangspunktet, mener Sodemann.

	»Ansøgningsproceduren i sig selv er traumatiserende, fordi det bringer en masse ting op. De skal fortælle deres livshistorie igen og igen. De får afslag, hvilket sender dem tilbage i den her angstfyldte og usikre tilværelse, og så skal de søge igen og fortælle deres livshistorie endnu en gang og bliver re-traumatiserede,« siger Sodemann.

	Ifølge Mette Blauenfeldt kan flygtningetilstanden i sig selv være traumatiserende, hvis der ikke bliver taget de rette hensyn.

	»Det ligger fuldstændig i tråd med min egen erfaring og den forskning, vi er bekendt med. Ustabile vilkår – eksiltilstanden i sig selv – kan påvirke flygtninge på samme måde som de oprindelige traumer. Det, som folk har været udsat for, kan vi ikke gøre noget ved, men de vilkår, vi udsætter dem for, kan vi gøre noget ved,« siger hun.

	Eva Ersbøll, der er seniorforsker ved Institut for Menneskerettigheder, er bekendt med, at flygtninge med PTSD har indlæringsproblemer.

	Den problemstilling har hun arbejdet med siden 2005, hvor reglen om, at flygtninge med PTSD skulle udelukkes fra at få dispensation, blev indført. Den regel, der i sommer blev ophævet, og som Eva Ersbøll glæder sig over. Men sagsbehandlingen kan muligvis stadig volde problemer.

	»Hvordan reglerne nu kommer til at fungere for de PTSD-ramte, det må fagpersonerne, der har kontakten til patienterne, vurdere. Jeg synes, at forslaget i rapporten om, at man laver en særlig procedure for sagsbehandlingen, så den i mindre grad involverer de PTSD-ramte selv, er værd at overveje. Det er jo nu sådan, at man kan få en sag forelagt for indfødsretsudvalget, men det kræver, at man søger og dokumenterer en række forhold, og det kan nok for den her gruppe volde særlige problemer,« siger hun.

