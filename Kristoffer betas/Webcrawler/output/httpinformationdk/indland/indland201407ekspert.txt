Ekspert: Lovfæstet mindsteløn er ikke en snuptagsløsning
Tyskland har netop besluttet at indføre en national mindsteløn ved lov, men arbejdsmarkedsforsker peger på, at en lovfæstet mindsteløn kan være svær at kontrollere. Herhjemme har fagforeningen Malerforbundet tidligere foreslået at ophøje visse overenskomster til lov
Malernes fagforening har foreslået at lade arbejdsgivere og arbejdstagere forhandle om vilkårene i en overenskomst, mens dele af overenskomsten dernæst kan ophæves til lov, så den gælder en hel branche


 Den tyske forbundsdag vedtog torsdag at indføre en national mindsteløn ved lov med opbakning fra kansler Angela Merkels konservative CDU og det socialdemokratiske parti SPD. Fra næste år bliver en mindsteløn på 8,5 euro dermed formentlig indfaset.
Men en lovfæstet mindsteløn vil ikke nødvendigvis løse problemerne med social dumping i et land som Danmark, siger Jens Arnholtz, der er arbejdsmarkedsforsker på Københavns Universitet. Danmark og Tyskland står over for forskellige problemer, vurderer han.
»Man skal passe på med at sætte lighedstegn mellem social dumping, som det handler om herhjemme, og så Tyskland, hvor man også har en stor lavtlønssektor, der består af flere millioner almindelige tyskere,« siger Jens Arnholtz.
Hvis man indførte en lovfæstet mindsteløn i Danmark, ville der eksempelvis opstå et spørgsmål om, hvem der skulle kontrollere, at arbejdsgiverne udbetaler den rigtige løn.
Fik staten til opgave at gøre det, ville det ifølge Jens Arnholtz, skabe frygt i fagbevægelsen for, at kontrollen med lønudbetalingerne kunne svinge op og ned, alt efter hvordan det politiske flertal ændrer sig.
»Prøv at kigge ud i Europa: Hvilke lande har de bedste vilkår for arbejdstagerne? Danmark, Sverige og Norge topper altid listerne. Derfor er det ikke sådan, at man kan sige, at når man har en lovfæstet mindsteløn, så har arbejdstagerne det helt fantastisk. Der er masser af lande, som har en mindsteløn, men det betyder jo ikke, at arbejdstagerne ikke risikerer at få en lavere løn alligevel, og at standarden for arbejdstagerne generelt er bedre.«
Vil miste kerneargument
Fagbevægelsen ville også miste et kerneargument, når de skal overbevise lønmodtagerne om at melde sig ind som medlemmer.
»I det tilfælde må arbejdstagerne spørge sig selv om, hvorfor de egentligt betaler et kontingent til fagforeningen. Fra den overenskomstbærende del af fagbevægelsen er argumentet lige nu, at den forhandler løn, mens andre som Kristelig Fagbevægelse i LO-fagbevægelsens øjne nasser på deres overenskomster,« siger Jens Arnholtz.
»Derfor er det heller ikke underligt, at de såkaldt gule fagforeninger er de største fortalere for en lov, der sikrer mindsteløn.«
– Hvis man ikke vil lave en lovfastsat mindsteløn, men ønsker at bekæmpe social dumping med andet og mere end øget kontrol – hvad gør man så?
»Jeg er heldigvis forsker og ikke politiker. Det vil sige, at jeg kan forbeholde mig retten til at træde et skridt tilbage i forhold til det spørgsmål,« siger Jens Arnholtz, som er i gang med et forskningsprojekt, der skal kortlægge social dumping.
»Det helt store spørgsmål er, i hvor høj grad social dumping eksisterer. Skal vi ændre på en model, der trods alt har virket godt, på grund af det? Hvis vi kigger ud i Europa, så må vi bare sige, at vi generelt klarer os godt på det danske arbejdsmarked.«
Han understreger, at han anerkender, at social dumping eksisterer, men at det ikke er kortlagt tilstrækkeligt.
Fagforeningen Malerforbundet har tidligere på året åbnet op for, at man i Danmark burde forsøge sig med såkaldt almengørelse, som er set indført i Norge.
Almengørelse går på ud at lade arbejdsgivere- og tagere forhandle om vilkårene i en overenskomst, mens dele af overenskomsten dernæst kan ophæves til lov, således at den gælder en hel branche, uanset om det enkelte firma har valgt at indgå en overenskomst.
»Det vælter ind med østarbejdere, der bliver hyret af danske plattenslagere og platugler, som underbetaler dem. Det ser vi rigtig meget af. Derfor vil vi godt være med til at se på almengørelse, hvor man lovfæster visse bestemmelser i overenskomsten,« sagde formand for Malerforbundet, Jørn Erik Nielsen, til Jyllands-Posten i slutningen af april.

