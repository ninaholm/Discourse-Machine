Klimatopmøde kan blive en fiasko for Fogh
Fogh gør klogt i at sige ja til jobbet som generalsekretær for NATO - han nyder en betydelig position og international anseelse, men klimatopmødet er ikke nødvendigvis et trumfkort. Det vurderer diplomater og embedsfolk


 Den internationale finanskrise har ført til, at forhandlingerne om 'Københavner-dokumenter' er begyndt at gå trægt. Internationale aftaler færdigforhandles ikke på topmøderne. Disse bliver forhandlet på embedsmandsniveau før topmøderne. Men efter hvad Information erfarer, går det langsomt.
Diplomatiske kilder - bl.a. i Udenrigsministeriet - sår nu tvivl om, hvorvidt det lykkes at få en aftale på plads.
"Det er et stort spørgsmål, om topmødet kommer til et positivt resultat," siger en anonym kilde i Udenrigsministeriet, der har arbejdet tæt sammen med statsministeren.
Klimatopmødet var tænkt som en mulighed for at profilere statsministeren, men det er det ikke længere.
"Det har vist sig mere svært end antaget. Og det kan give Fogh ridser i lakken," siger kilden.
Også kilder i det britiske miljøministerium DEFRA - der heller ikke ønsker sit navn nævnt - indrømmer, at "klimaproblematikken kommer i anden række". (De citeredes navne er redaktionen bekendt).
"Det er længe blevet antaget, at der var udsigt til en aftale på miljøtopmødet. Men det er ikke længere givet," siger kilden og tilføjer, at "forhandlingerne ikke er lette".
Over for Information siger den diplomatiske kilde: 
"Set i det perspektiv, kan det meget vel tænkes, at Fogh accepterer tilbuddet om en international stilling inden klimatopmødet. Hvis klimatopmødet bliver en fiasko - som noget tyder på nu - har Fogh ikke vundet noget ved at vente. Tværtimod." 
Andre diplomatiske kilder oplyser, at den amerikanske præsident Barack Obama ikke agter at komme til topmødet. "Det siger meget om de amerikanske prioriteringer og om den dalende prestige," siger kilden.
Foghs nye job 
Disse udsigter kan føre til, at Anders Fogh Rasmussen siger ja til jobbet som NATO's generalsekretær.
Det var længe opfattelsen, at Fogh ikke ønskede en international toppost før efter klimatopmødet i København. Muligheden for at underskrive en stor og gennemgribende klimaaftale sammen med alle verdens statsledere ville være en adgangsbillet til flere topstillinger. At kunne forhandle en international aftale på plads - som Fogh gjorde med EU's Øst-udvidelse i 2002 - ville give Fogh yderligere international respekt. 
Men den respekt vil Fogh miste, hvis topmødet ikke bliver en succes.
Fogh har dog næppe brug for mere på sit generalieblad, vurderer den sikkerhedspolitiske ekspert Bastian Giegerich fra den anerkendte tænketank International Institute for Strategic Studies i London.
"Anders Fogh Rasmussen er en af de oplagte favoritter til posten som NATO's næste generalsekretær. Også Polens udenrigsminister Radosaw Sikorski er blevet nævnt, men det er min personlige opfattelse, at Fogh Rasmussen er favorit. Men da ingen officielt har meldt sig på banen, er det svært at spå om."
Af NATO's hidtidige 14 generalsekretærer har kun én, belgieren Paul-Henri Spaak (1957-1961), tidligere været regeringschef. Den nuværende generalsekretær, Jaap de Hoop Scheffer, er tidligere hollandsk udenrigsminister.
Men Giegerich mener ikke, at det spiller en rolle.
"Der er ikke nogen regel, der siger, at en stats- eller premierminister ikke kan blive chef for NATO." 
Giegerich mener, det er et udtryk for NATO's stigende betydning, at man nu overvejer at vælge en regeringsleder til posten.
"NATO's generalsekretær er igen blevet en betydningsfuld post. NATO har undergået en forvandling. Fra at være en vestlig forsvarsorganisation undfanget under Den Kolde Krig er den nu den væsentligste militære alliance i verden. Den er bindeleddet mellem USA og Europa og en 'spiller' på verdensplan. Derfor er der brug for en politiker, der har gode forbindelser med alle lande - men som også har den fornødne administrative erfaring til at holde styr på et ikke ubetydeligt bureaukrati. Fogh Rasmussen har disse kvalifikationer," siger Giegerich.
Det forventes, at den næste formand for NATO vil blive udpeget på alliancens topmøde i april.

