Reform øger pres på erhvervsskoler
Regeringens kontanthjælpsreform vil presse flere unge fra kontanthjælp over i en uddannelse. Men det risikerer at gøre erhvervsuddannelserne endnu mindre attraktive og øge frafaldet, siger eksperter og fagfolk, der efterspørger en ny type mellemuddannelse
’Det her lugter langt væk af, at regeringen gør det samme, som man har gjort de seneste mange år, og propper endnu flere af de svageste unge ind på erhvervsskolerne uden den store succes,’ siger Peter Koudahl, lektor ved Aalborg Universitet, om regeringens kontanthjælpsreform.


 Regeringens kontanthjælpsreform vil presse flere unge fra kontanthjælp over i uddannelse, men manøvren risikerer at øge problemerne med frafald og unge, der hopper fra uddannelse til uddannelse, lyder det fra eksperter og fagfolk.
Peter Koudahl, der er lektor på Aalborg Universitet med speciale i erhvervsuddannelserne, mener, at reformen vil øge de problemer, som skolerne allerede kæmper med i form af færre ansøgere, stort frafald og mangel på praktikpladser.
»Det her lugter langt væk af, at regeringen gør det samme, som man har gjort de seneste mange år og propper endnu flere af de svageste unge ind på erhvervsskolerne uden den store succes,« siger Peter Koudahl.
Omtrent hver tredje af de 50.000 unge under 30 år, der er på kontanthjælp, er ifølge regeringens vurdering parate til at komme i uddannelse. Men Peter Koudahl mener ikke, at erhvervsskolerne er gearede til at optage op mod 15.000 flere unge. Uddannelserne er nemlig skruet sådan sammen, at de hurtigt kan uddanne faglærte, der kan indgå på arbejdspladsen. Desuden mangler uddannelserne konsekvent tusindvis af praktikpladser.
»Med det her tiltag kan man frygte, at det dårlige image, som præger erhvervsuddannelserne, vil blive værre, fordi man vil presse endnu flere svage ind,« siger Peter Koudahl.
Palle Rasmussen, der er professor med speciale i uddannelse på Aalborg Universitet, er enig.
»Erhvervsskolerne er allerede hårdt spændt for med at uddanne de unge, der har svært ved at få en uddannelse, og levere faglige uddannelser af høj kvalitet. Kontanthjælpsreformen vil kun øge det pres, medmindre man skrider ind og laver helt særlige tiltag for de unge, hvor der bliver taget hånd om en lang række andre livsproblemer,« siger han.
Palle Rasmussen undrer sig over, at regeringen vurderer, at op mod hver tredje ung på kontanthjælp skulle være i stand til at tage en uddannelse.
»Der har jo hele tiden været pres på de unge for at få dem i uddannelse. Mange af de unge på kontanthjælp er allerede droppet ud af en lang række uddannelser, fordi de enten har diagnoser eller sociale problemer. Reformen ser bare ud til at presse endnu flere ind på uddannelserne, uden de får den nødvendige støtte, og så falder de fra igen,« siger han.
Bedre samarbejde
Formanden for erhvervsskolelederne, Peter Amstrup, mener kun, at regeringens plan kan lykkes igennem en massiv satsning på at vejlede og opkvalificere de unge. Reformen lægger da også op til, at kommunerne skal teste de unges faglige færdigheder, men der er dog behov for langt mere end en vurdering af, om de studerende er uddannelsesparate.
»Vi ser et stigende antal unge på vores uddannelser, som måske nok er uddannelsesparate, men som simpelthen ikke ved, hvad de vil, fordi der i dag ikke er nok fokus på vejledning og samarbejde mellem beskæftigelsesindsatsen i kommunerne og uddannelserne,« siger Peter Amstrup.
Per Christian Andersen, der er formand for SU-rådet, mener, at ønsket om at flytte flere unge fra kontanthjælp over i uddannelse, indebærer en risiko for endnu mere frafald og flere studieskift, hvis ikke man skruer gevaldigt op for uddannelsesvejledningen.
»Problemet er, at den fase, hvor de unge får afklaret, hvad de interesserer sig for og har evnerne til, oftest ikke eksisterer for de unge på kontanthjælp,« siger Per Christian Andersen.
Borgmester Jacob Bundsgaard (S), der er formand for kommunernes Arbejdsmarkeds- og Erhvervsudvalg, erkender, at samarbejdet skal styrkes, hvilket reformen også lægger op til: »Erhvervskolerne har jo allerede et godt tag i den her gruppe af unge, men selvfølgelig skal udddannelserne have den nødvendige hjælp fra kommunerne til at løfte den her opgave, for det er fælles ansvar ikke bare for kommuner og skoler men for hele samfundet, at de unge får sig en uddannelse,« siger Jacob Bundsgaard.
Mangler mellemuddannelse
Per Christian Andersen mener, at der mangler et uddannelsestilbud, der lægger sig mellem folkeskole og ungdomsuddannelse, og som samler de unge op og står for en afklaring af, hvad de nu skal.
Peter Amstrup er inde på samme spor: »Hele vejledningsopgaven skal tages langt mere seriøst, hvis det skal lykkes at få flere til at gå fra kontanthjælp og i uddannelse, for i dag ved de unge simpelthen ikke nok om, hvad de vil og kan, når de starter.«
Han foreslår, at der i folkeskolen indføres praktik på erhvervsuddannelserne, eller at der laves et års basisuddannelse på erhvervsskolerne, hvor de unge kan blive mere afklarede.
I dag kan man starte på erhvervsuddannelsernes seks ugers grundkurser året rundt, og det er på mange måder for nemt for kommunerne at skubbe unge ledige ind her, mener Per Christian Andersen. Når kommunerne får udvidede muligheder for at tvinge de unge i uddannelse, vil det forstærke problemet med for mange unge, der ikke er ordentligt afklaret, mener han.
»Kommunerne må blive bedre til at samarbejde med skoler og vejledere, så de unge starter i nogle reelle uddannelsestilbud, som de både kan og vil gennemføre, og ikke bare bliver flyttet fra beskæftigelsessystemet til uddannelsessystemet,« siger Per Christian Andersen.
 

