’Vi kommer ikke til at se opskriften på en ny detaljeret samfundsmodel’
Danmark får ny nationalbankdirektør. Statsministeren mener, at ATP’s direktør, Lars Rohde, er ’meget egnet’ til at løse de opgaver, Nationalbanken står overfor. Spørgsmålet er, hvilke opgaver det egentlig er
Danmarks nye nationalbankdirektør Lars Rohde bliver spøgende kaldt for Fleks-Lars, fordi han opfandt flekslånene, da han i sin tid var ansat i Realkredit Danmark


 Det var det forventelig valg, da statsminister Helle Thorning-Schmidt (S) tirsdag satte navn på den kommende direktør for Nationalbanken.
Siden spekulationerne tidligere på året begyndte at tage til om, hvem som skulle afløse Nils Bernstein, når denne falder for nationalbanklovens aldersgrænse på 70 år, er ét navn blevet nævnt igen og igen: ATP’s 58-årige direktør og økonom Lars Rohde.
Godt nok blev den jævnaldrende departementschef i Erhvervs- og Vækstministeriet, Michael Dithmer, også nævnt som en bud. Men da SRSF-regeringens såkaldte udnævnelses- og organisationsudvalg traf valget, blev Lars Rohdes erfaringer fra ikke blot ATP, men tidligere også Realkredit Danmark udslagsgivende.
»Lars Rohde er meget egnet til at løse de opgaver, som Nationalbanken står overfor,« som Helle Thorning-Schmidt formulerer det.
Selv om Dansk Folkepartis gruppeformand og medlem af Nationalbankens bestyrelse, Kristian Thulesen Dahl, af samme årsag helst havde set, at statsministeren havde valgt en bankdirektør, så erkender han, at det nok ikke var realistisk. Ikke hvis vedkommende skulle undslippe en dissekering af sin rolle under finanskrisen.
»Finanskrisen har afsløret, at der er brug for større detailkendskab til den private finansielle sektor. Krisen skyldes blandt andet, at finansmarkedets produkter efterhånden er så komplekse, at ingen kan overskue deres omfang. Men når der går noget galt et sted i økonomien, har det jo i dag en langt større indvirkning andre steder end tidligere. Og har man arbejdet med det selv, så er det jo den nemmeste vej til at få den viden,« siger Dansk Folkepartis kommende formand.
Selv om Lars Rohde roses for at have gjort ATP til en af Europas bedste pensionskasser, kritiseres han dog også for – i sin tid i Realkredit Danmark – netop at have opfundet et af disse finansielle produkter med uoverskuelige konsekvenser. Fleks-Lars, som Lars Rohde spøgende kaldes, fik ideen til flekslånene.
En kritik Jesper Jespersen, professor i økonomi ved Roskilde Universitet (RUC), mener skyldes »bagklogskab«
»Da Lars Rohde fandt på disse lån, var det et utroligt stift og oldnordisk lånesystem. Der så Lars Rohde nogle muligheder – i hvert fald hvis lånene blev anvendt på en fornuftig måde – i at frugtbargøre rentespændet. Der var Lars Rohde en fornyer og i stand til at tænke uden for boksen,« siger Jesper Jespersen.
Selv ønsker Lars Rohde foreløbig ikke at løfte sløret for, hvordan han vil håndtere jobbet – udover at henvise til, at ATP har været kendt for sin åbenhed, og at »transparens er en god ting«.
Men for de fleste af os vil den mest mærkbare ændring være, at det fremover bliver Lars Rohdes – og ikke Nils Bernsteins – underskrift som kommer til at stå på pengesedlerne foruden hovedkassereren.
Den såkaldte fastkurs har bestemt pengepolitikken siden 1982. Og derfor skal vi ikke forvente nogen pengepolitisk revolution, fordi det tidligere medlem af Danmarks Socialdemokratiske Ungdom (DSU) nu bliver direktør for Nationalbanken, forsikrer tidligere skatteminister Carsten Koch (S). Carsten Koch boede i 1980’er og 90’erne i hvad han kalder et venstresnoet bofællesskab med Lars Rohde i Birkerød, nord for København.
»Danmark forlader ikke kronens fastlåsning til euroen, fordi Lars Rohde bliver nationalbankdirektør. Men Lars Rohde er en god kommunikator, så vi vil se ham optræde som den lidt bekymrede nationalbankdirektør. Lars Rohde vil i højere grad end Nils Bernstein – på grund af sine kommunikative evner – sige, hvad som er i orden og ikke i orden. Det bliver nok det største skift,« siger Carsten Koch og fortsætter:
»Men Lars Rohde vil holde sig til det makroøkonomiske niveau og tale om renteniveauet og nu må vi have reformer – uden at sige hvilke. Vi kommer ikke til at se opskriften på en ny detailleret samfundsmodel«.

