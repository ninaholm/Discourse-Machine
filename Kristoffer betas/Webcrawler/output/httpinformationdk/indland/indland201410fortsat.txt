Fortsat farvel til tyrkisk, polsk russisk, japansk, koreansk og ...
I går gav uddannelsesminister Sofie Carsten-Nielsen rektorerne på landets uddannelser ét ekstra år til at beskære studier med høj dimittendledighed. Men det kan være ’hip som hap,’ lyder det fra humaniora på Københavns Universitet. Reformen betyder fortsat, at små sprogfag kan blive lukket

 Uddannelsesminister Sofie Carsten Nielsen (R) gav i går landets universiteter fire år i stedet for tre til at beskære studier med høj dimittendledighed. Men ifølge universiteterne betyder reformen fortsat at de små sprogfag må lukke.


 »Det er hip som hap.« Sådan beskriver prodekan på Humanistisk Fakultet på KU Julie Sommerlund gårsdagens udmelding fra uddannelsesminister Sofie Carsten-Nielsen (R). Her gav ministeren landets uddannelsesinstitutioner fire år i stedet for tre til at beskære studier med høj dimittendledighed.»Det gør ikke den store forskel, for endemålet med modellen er stadig det sammen,« siger Julie Sommerlund.Hun peger især på, at sprogfagene på KU bliver hårdt ramt af den nye reform, og det kan betyde, at fag som koreansk, tyrkisk, hebraisk, russisk, polsk, japansk og persisk helt kan forsvinde.
Rektor på KU og talsmand for Danske Universiteter, Ralf Hemmingsen, mener heller ikke, at den nye melding fra ministeren har den store betydning: »Selve modellens detailregulering og det overordnede måltal er jo det samme, så på den måde synes jeg ikke, at ministeren har været særlig lydhør over for den kritik, der er kommet fra mange sider,« skriver Ralf Hemmingsen i en mail til Information
Loft over antal studerende
Den kommende reform skal udmøntes igennem en såkaldt dimensioneringsmodel. For at gøre studier med høj dimittendledighed mindre, får en række studier lagt et loft over antallet af studerende, de må optage på kandidatuddannelserne; mange steder skal de reducere antallet med 30 pct. Men fordi en studerende, der f.eks. læser bachelor i kinesisk, har et såkaldt ’retskrav’ på også at kunne læse videre på en kandidatuddannelse, er universiteterne nødt til også at begrænse antallet af bachelorstuderende; de kan ikke tage flere bachelorstuderende ind, end de kan love kandidatpladser til.
I dag går 62 pct. af de humanistiske bachelorstuderende videre på kandidatuddannelsen. Men man forventer, at det tal vil blive højere i fremtiden, da den såkaldte fremdriftsreform fra 2013 skal få de unge hurtigere igennem studierne og derfor har gjort det sværere at skifte studie.
Små fag kan forsvinde
For et lille fag som f.eks. polsk på KU, der har tre kandidatstuderende og 34 bachelorstuderende, kan en beskæring på 30 pct. betyde, at man kun kan optage ganske få bachelorer, hvis man skal sikre, at der ikke er et mismatch mellem antallet af bachelorer med et retskrav og antallet af pladser på en kandidatuddannelse. For mange små fag kan det betyde, at det ikke kan betale sig at oprette dem.
»Som det ser ud nu, kommer der til at være nogle af vores sprogfag, som ikke er bæredygtige,« siger Julie Sommerlund.
– Kan man forestille sig, at man har en bacheloruddannelse på Københavns Universitet, hvor man kun optager to eller tre studerende?
»Det er svært at se, at det skulle være bæredygtigt. Den diskussion skal vi have internt, men det er et relevant spørgsmål, for der er nogle fag, som bliver så små, hvis det her bliver kørt igennem,« siger Julie Sommerlund.Ralf Hemmingsen skriver, at universiteterne generelt er »meget betænkelige ved konsekvenserne af den her model, når den er fuldt udrullet på universiteterne.«
Minister: Ikke et blodbad
Sofie Carsten Nielsen siger, at hun »næppe nogensinde bliver enig med KU om det her tiltag.«»Jeg tror ikke, jeg vil kunne blive enig med universiteterne, men jeg noterer mig, at jeg har opbakning fra erhvervsakademierne og professionshøjskolerne,« siger hun.Hun har lyttet til uddannelsesinstitutionernes bekymringer ved at forlænge indfasningen af reformen og ved at sikre, at udenlandske studerende, professionsbachelorer og alle med et retskrav kan læse en kandidatuddannelse, mener hun. 
– Men reformen kan jo betyde, at en række mindre studier bliver så små, at det ikke kan betale sig at oprette dem ...?
»Hvis de berørte studier ikke kunne mærke det her, så havde det jo ingen effekt. Desværre har mange studier optaget flere og flere på trods af de knap så gode jobmuligheder, og så er der kommet flere ud i ledighed. Vi reducerer humaniorastudiernes optag til det niveau, der omtrentligt var i 2009, så at tale om et blodbad, synes jeg er noget overdrevent,« siger Sofie Carsten Nielsen.
Hun pointerer, at alle berørte studier er fag, hvor der over en tiårig periode har været »al for høj ledighed<<

