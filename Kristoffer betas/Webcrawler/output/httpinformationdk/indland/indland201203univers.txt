Universiteter underbetaler studerende
Tre studentermedhjælpere har vundet en voldgiftssag om, at Syddansk Universitet har betalt dem for lidt i løn. Nu skal samtlige lignende studenteransættelser gås igennem. Det kan betyde højere løn til flere end 1000 studerende i samme situation, anslår fagforeninger
Formand for Studenter-undervisernes Landsforbund (SUL) Tenna von Cappeln, mener, at det højst er 10 procent af studentermedhjælperne, der får den rigtige timeløn. Det kan dreje sig om flere end 1.000 studerende. Her ses en forelæsning i et auditorium på Copenhagen Business School .


 En ny sag om studentermedhjælpere, der i årevis har fået for lidt i løn, afslører, at universiteterne konsekvent overtræder de studerendes rettigheder.
Det mener Foreningen af Danske Lægestuderende (FADL), som har ført voldgiftssagen på vegne af tre medicinstuderende mod Syddansk Universitet og Personalestyrelsen i Finansministeriet.
»Mit indtryk er, at universiteterne spekulerer i at underbetale de studerende, i stedet for at følge vores overenskomst,« siger Torben Conrad, der er forhandlingsleder i FADL.
Sagen har trukket i langdrag siden 2008, og de tre medicinstuderende er for længst kommet videre i deres karriere.
Men afgørelsen kommer oven på en lignende sag fra Københavns Universitet, og tilsammen har sagerne principiel betydning for langt flere studerende.
Det er nemlig en udbredt praksis på universiteterne, at man aflønner studerende efter en lavere sats, end de har krav på, siger Tenna von Cappeln, der er formand for Studenterundervisernes Landsforbund (SUL), der har fælles overenskomst med FADL.
»Jeg vil tro, at det højst er 10 procent af studentermedhjælperne, der får den rigtige timeløn. Det kan dreje sig om flere end 1.000 studerende,« siger Tenna von Cappeln.
I stedet for den overenskomstsikrede løn til studentermedhjælpere på 152 kr. i timen, får de studerende typisk 110-120 kr. i timen, fortæller hun.
Forbløffende dom
De tre medicinstuderende var ansat på en it-studiesal på Syddansk Universitet under en overenskomst for it-medarbejdere (PROSA).
Universitetet mente ikke, at de studerende skulle have løn som studentermedhjælpere til omkring 35 kr. mere i timen, da deres arbejde ikke var direkte studierelevant. Men nu har voldgiftsretten afgjort, at universitetets tolkning er i strid med den overenskomst, som SUL og FADL har indgået med Personalestyrelsen.
Medmindre de studerende kun er ansat til manuelt arbejde som at passe en garderobe, brygge kaffe eller fotokopiere, skal universiteterne aflønne dem som studentermedhjælpere, slår højesteretsdommer Lene Pagter Kristensen fast i voldgiftssagen.
»Det er en vigtig sag som, udover at forbedre lønnen for mange studentermedhjælpere, understreger, at universiteterne har en forpligtelse til at overholde de indgåede aftaler. Der er nu flere juridiske vurderinger, som støtter de studerende og deres fagforeninger. Det må universiteterne tage alvorligt,« siger Torben Conrad fra FADL. På Syddansk Universitet beklager HR-chef Herluf Petersen, at universitetet har brudt reglerne, og at sagen skulle ende ved en voldgiftsret. Men man troede, at man bare fulgte retningslinjerne fra Personalestyrelsen, forsikrer han.
»Vores opfattelse var, at vi befandt os på overenskomstens grund. Vi har ikke bevidst brudt reglerne. Resortministeriet var også dybt forbløffet over opmandens afgørelse,« siger han.
Fyret efter sag
I en lignende sag fra Københavns Universitet har voldgiftsretten i januar afgjort, at universitetet i flere år har snydt 10 studievejledere for omkring 40 kroner i timen ved at aflønne dem delvist som kontorfunktionærer.
Københavns Universitet blev tvunget til at efterbetale de studerende 750.000 kr. og give dem den korrekte, højere timeløn. Men nu er de 10 studievejledere netop blevet fyret, halvanden måned efter afgørelsen, mens alle de øvrige studievejledere, der stadig får den lavere HK-takst, har beholdt deres job.
Universitetet hævder, at fyringen intet har med den højere timeløn at gøre, men sagen viser, at man nogle steder forsøger at omgå overenskomsten, siger Tenna von Cappeln. »Universiteterne giver ikke af sig selv den korrekte timeløn, og det ville undre mig, hvis man alle steder automatisk retter ind efter de her afgørelser,« siger hun
»Det kan eksempelvis være, fordi de mener, at afgørelsen ikke har betydning for den stilling, som den studenteransatte bestrider,« siger Tenna von Cappeln.
HR-chef Herluf Petersen lover at rette ind efter den seneste voldsretsafgørelse. Men hvad det præcist betyder for de øvrige studentermedhjælpere på universitetet, kan han ikke sige, før Moderniseringsstyrelsen (det tidligere Personalestyrelsen, red.) udlægger konsekvenserne i et nyt cirkulære, siger han.
»Når SUL vinder sagen, har vi bare at rette ind. Men hvordan vi retter ind, er vi nødt til at afvente. Vi makker bare ret, når Finansministeriet og Moderniseringsstyrelsen siger det,« forsikrer Herluf Petersen.
Moderniseringsstyrelsen har nu bedt Styrelsen for Universiteter og Internationalisering (UI) om at formidle kendelsen til universiteterne.
I den forbindelse skal UI-styrelsen også bede universiteterne om at gå de studenteransattes forhold igennem og sikre sig, at de er ansat på den rigtige overenskomst, skriver Moderniseringsstyrelsen i en reaktion på kendelsen.
emro

