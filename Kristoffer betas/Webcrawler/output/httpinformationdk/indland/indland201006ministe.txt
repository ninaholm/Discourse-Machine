Minister: Både Rohde og Espersen har ret
Fødevareminister Henrik Høegh (V) lægger sig midt imellem  i slagsmålet mellem Jens Rohde og Lene Espersen om afskaffelsen af landbrugsstøtten. Men strategien for det danske EU-formandskab er endnu ikke fastlagt, påpeger han


 Jens Rohde (V) opfordrer til, at udenrigsminister Lene Espersen (K) ser virkeligheden i øjnene og undlader at sætte afskaffelse af landbrugsstøtten op som succeskriterium for det danske EU-formandskab 2010.
Fødevareminister Henrik Høegh (V) erkender, at ikke mange EU-lande er på linje med Danmark, når det handler om at sløjfe støtten.
- Skal Danmark så bruge kræfter på at plædere for en afskaffelse af landbrugs-støtten ved det kommende formandskab?
»Regeringens overordnede politik har været på den lange bane at reducere støtten og helst afskaffe den. Vi står over for en rigtig spændende periode med et formandskab, hvor vi skal se på støtten på lang sigt. Jeg er gået ind i politik for at trække ting i den retning, jeg mener er fornuftig. Selv om vi ikke når det sublime, viste EU-konferencen for nylig, at der er mulighed for at dreje penge fra den direkte støtte hen under overskrifter, der hedder det offentliges gode. Altså at præmiere landmænd, der gør noget ekstra for eksempelvis miljøet,« siger Henrik Høegh.
- Men hvad mener du så om meldingen fra Jens Rohde?
»Han giver en melding om, hvordan snakken i korridorerne i EU er. Lene Espersen taler om målene på den lange bane - de har begge to ret.«
- Men risikerer vi ikke et nederlag under formandskabet, som Rohde advarer imod?
»Nu skal vi i regeringen først lave en forhandlingsstrategi. Den skal selvfølgelig afspejle, at vi ikke melder os ud af forhandlingerne, men at vi bider os fast i bordet. Vi har også en anden trussel, der hedder renationalisering, og som vil være afslutningen på en fælles landbrugspolitik, det er ikke at ønske.«
- Er der overhovedet et forhandlingsbord, hvorpå der står 'Afskaffelse af støtten'?
»Ikke mange støtter en direkte afskaffelse, men næsten alle mine ministerkollegaer støtter at omlægge en del af støtten til de offentlige goder. Og på den lange bane skal vi kæmpe for vores overordnede mål. Der bliver det nødvendigt med engagement og gejst over for kollegaerne.«
- Men skal sådanne forhand-linger lægges i forbindelse med et formandskab?
»Det vil være oplagt.«
- Hvor langt kan vi realistisk set nå i Danmark i 2012?
»Det er for tidligt at sige,« siger fødevareministeren.

