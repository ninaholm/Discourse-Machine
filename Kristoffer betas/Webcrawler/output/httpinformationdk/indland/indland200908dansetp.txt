'Der blev danset med de polske'
Er man en kåd betjent fra Vestegnens Politi, der har været oppe og slås med polske hooligans, så er Facebook ikke det bedste sted at give sejrsrusen frit løb
Polske fans i klammeri med politiet sidste torsdag forud for fodboldkampen mellem Brøndby og Legia Warszawa. 'Overstadige' danske  betjente udvekslede på nettet skadefro kommentarer om de bøller, de havde givet blodtud. De skulle nok have holdt det internt i kantinen.


 Sejrsrusen er en dejlig rus. Har man set sin modstander lige i øjnene uden at blinke og modstået hans angreb uden at vakle - og har man givet igen, har man udmanøvreret ham, overrasket ham og tampet ham til nederlag, så gennemstrømmes man af en fantastisk fornemmelse af overmenneskelighed og udødelighed, som man bare har lyst til at dele med alle omkring sig.
Formentlig er det denne dejlige primalhjerne-aktiverede glædesrus, der ledte betjente hos Vestegnens Politi til at glemme en vigtig tommelfingerregel - specielt når man er betjent:
Det er en god idé at tænke over, hvilke fora du vælger at udstøde sejrsbrølene i. Især er Facebook et godt sted at holde sig fra, indtil blodet er holdt op med at koge.
Helt dunket af var blodet ikke ved en række betjente, da de satte sig til computeren dagen efter, at de havde været oppe og slås med polske  hooligans i Brøndby, hvor 113 fodboldtilhængere blev anholdt i sidste uge.
»He he, endelig nogle fodboldtosser, som ville noget og ikke stak halen mellem benene, når de så politiet... det fortryder nogle af dem nok i dag :-),« skrev den ene på  Facebook - og en kollega svarede:
»Hvem sagde peber............. Danmark - Polen  1-0. Københavns Vestegns Politi brugte peberspray under kampene.« Andre kolleger stemte i - og flere af dem brugte udtrykket, at der »blev danset med de polske«.
Velkommen i medierne
I de hooligankredse, som betjentene bl.a. er sat i verden for at beskytte hr. og fru Danmark imod, bliver dét at »danse« netop ofte brugt som slang for at 'slås'.
Selvfølgelig - for det sker næsten altid - endte udtalelserne i medierne. Det skete, da DR Nyheder i denne uge kunne præsentere screen dumps (fotografier af de nævnte Facebook-hjemmesider, red.)  af dem.
Chefpolitiinspektør Ib Meng fra Københavns Vestegns Politi var mildest talt ikke begejstret.
»Det vil jeg simpelthen ikke acceptere. Konsekvensen af det her er, at de bliver kaldt til samtale hos mig,« sagde han til DR.
Så nu dunker blodet formentlig igen hos de sejrsberusede politibetjente.  Men nok mest i deres røde ører.

