Desperationen stiger blandt syriske flygtninge
Siden Rusland har indledt bombardementer i Syrien, er mange flygtninge i Danmark blevet endnu mere desperate efter at få familiesammenføring. Flere truer med at gøre skade på sig selv og andre
Syriske flygtninge har ad flere omgange protesteret over den tid, det tager at blive familiesammenført. En af dem er 13-årige Usama Bilal (i teltet), som sultestrejkede foran Udlændingestyrelsen i frustration over at skulle vente så lang tid på at blive genforenet med sine søskende.


 Situationen for den civile befolkning i Syrien har rykket sig fra ondt til værre, siden Rusland i slutningen af september begyndte sine bombetogter i landet. De russiske bomber har ramt adskillige civile mål og skabt endnu mere usikkerhed blandt almindelige syrere. Det forklarer seniorforsker ved Dansk Institut for Internationale Studier (DIIS) Helle Malmvig.
»De russiske bombardementer og nye offensiver fra Assad har flyttet frontlinjen ud i nogle hidtil fredelige områder, blandt andet omkring Homs og Aleppo,« siger hun.
»Mange er flygtet fire-fem gange tidligere og har ingen ejendele tilbage. De flygter ud i det åbne med en madras og lægger sig på en mark. Uden mad, uden lys og uden hjælp fra nødhjælpsorganisationer. Situationen for dem er blevet endnu mere desperat i den seneste måned.«
Desperation i Danmark
Den usikre situation i Syrien smitter også af på de syriske flygtninge i Danmark, der lige nu venter på at blive familiesammenført. De frygter for deres familiemedlemmers skæbne og bliver mere og mere desperate efter at få behandlet sagerne.
Flere af de frivillige, der hjælper flygtningene med sagsbehandlingen, oplever, at flygtninge truer med at lemlæste sig selv, sætte ild til sig selv og sågar truer de frivillige, der forsøger at hjælpe dem. Det fortæller Asrin Nesbah, der er jurastuderende og juridisk rådgiver hos Venligboerne.
»Flere truer med at begå selvmord eller skade sig selv på anden måde. Jeg har set en af de sultestrejkende syrere, som havde syet sin mund sammen. Jeg fik ham til at fjerne tråden, fordi jeg forklarede ham, at det ikke hjalp hans sag,« siger Asrin Nesbah.
Information har talt med en anden kilde, som også har set manden med munden tilsyet.
Ingen hastebehandling
Udlændingeretsadvokat Marianne Vølund har på vegne af flere flygtninge bedt Udlændingestyrelsen hastebehandle sager om familiesammenføring, hvor familien stadig befinder sig i Syrien. Men i et skriftligt svar afviser Udlændingestyrelsen, at det kan lade sig gøre.
»Vi behandler alle ansøgninger til herboende flygtninge så hurtigt som muligt. Vi ser det derfor ikke som en mulighed at behandle nogle grupper af sager hurtigere end andre,« skriver styrelsen i sit svar til Marianne Vølund den 13. oktober.
Fra januar til september i år har 8.868 flygtninge fået familiesammenføring i Danmark, mens 1.503 har fået afslag. Lige nu venter omtrent 10.000 flygtninge ifølge Udlændingestyrelsen på at få behandlet deres sag om familiesammenføring. Knap halvdelen af alle ansøgere er syrere.
Freden er langt væk
Mens verdens stormagter så småt begynder at nærme sig hinanden i forhandlingerne om fred i Syrien, virker freden uendeligt langt væk for den syriske befolkning, der hidtil kun har oplevet volden eskalere. Ifølge FN er antallet af syriske flygtninge steget med 130.000 alene i de første tre uger af oktober.
»Hvis ikke der kommer fred, vil situationen kun blive endnu mere desperat. Der vil komme flere flygtninge og flere internt fordrevne. Folk kommer til at sulte og dø,« siger Helle Malmvig fra DIIS.

