Jurister: Filminstituttets afslag er ulovligt
Det er i strid med forvaltningsretten, når Filminstituttet bruger skuespilleres etnicitet som en del af begrundelsen for ikke at give filmstøtte – det vurderer flere eksperter i offentlig forvaltning. Sagen kan i sidste instans ende i retten


 Når Filminstituttet bruger skuespilleres etnicitet som en del af begrundelsen for ikke at give støtte til filmen MGP Missionen, er det ikke bare »en uheldig formulering«, sådan som instituttet hidtil har sagt. Det er også i strid med forvaltningsretten. Det vurderer flere eksperter i offentlig forvaltning, blandt andre lektor på Aalborg Universitet, Sten Bønsing: »Filminstituttet hører under forvaltningsretten, og derfor er det ulovligt. Der må ikke skelnes efter race, religion, køn og den slags,« siger han.
Information kunne fredag fortælle, at Filminstituttet i sit afslag på at give støtte til filmen MGP Missionen skrev, at »film med et cast med anden etnisk baggrund ikke har vist sig at være specielt salgbare i provinsen«. Men det er ikke nogen ’saglig begrundelse’, lyder vurderingen fra Sten Bønsing. Det samme mener professor i offentlig forvaltning på CBS, Claus Haagen Jensen:
»Det er i strid med principperne for god forvaltningsskik at komme med det udsagn. Der er et generelt krav til offentlige myndigheder om, at de ikke må lave etnisk diskrimination,« siger Claus Haagen Jensen.
Grundlag for retssag
Jurist ved Dokumentations- og rådgivningscentret om racediskrimination (DRC), Mads Jensen er enig i eksperternes vurdering:
»En offentlig myndighed skal leve op til kriteriet om saglighed i sådan en afgørelse, og det er ikke sket her. Jeg har i hvert fald svært ved at se, hvordan det kan være en saglig begrundelse,« siger Mads Jensen fra DRC, der hjælper mennesker, som er blevet diskrimineret på grund af race. Han tilføjer: »Det betyder jo, at skuespillere med anden etnisk baggrund end dansk ikke kan få roller på lige vilkår med øvrige skuespillere.«
Ifølge Sten Bønsing er der grundlag for en eventuel retssag, hvis folkene bag filmen ønsker at få rettens ord for, at der er sket en uretfærdig forskelsbehandling.
Filminstituttets direktør, Henrik Bo Nielsen siger, at han byder alle tiltag, der kan være med til at kaste lys over forløbet, velkommen.
»Vi har ikke noget andet ønske, end at der er maksimal åbenhed om hele den her sag,« siger han.

