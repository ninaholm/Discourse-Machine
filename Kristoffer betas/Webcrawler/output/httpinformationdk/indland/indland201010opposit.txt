Oppositionen: Fogh bør ikke få forlænget sin periode som NATO-chef
S-ordfører siger, at NATO ikke fortjener en generalsekretær, der har været i spidsen for en regering, der har ansvaret for tortur i Irak


 Den tidligere danske statsminister Anders Fogh Rasmussen ønsker at forlænge sin fire-årige kontrakt som generalsekretær for NATO med yderligere et år. Det bekendtgjorde han for nylig under et møde med Den Danske Publicistklub i Bruxelles.
Men dele af oppositionen er imod, at Anders Fogh Rasmussens kontrakt forlænges. Det skyldes bl.a., at Information på baggrund af lækkede krigslogs har kunnet dokumentere, at danske soldater i Foghs regeringsperiode udleverede irakiske fanger til tortur.
Socialdemokraternes retspolitiske ordfører, Karen Hækkerup, opfordrer nu regeringen til at modsætte sig forlængelsen af Fogh Rasmussens embedsperiode.
»Jeg synes ikke, at Danmark skal støtte en forlængelse. NATO fortjener en generalsekretær, der ikke har været i spidsen for en regering, der har ansvar for, at folk er blevet udsat for tortur,« skriver Karen Hækkerup på sin Facebook-profil.
Hun bakkes op af forsvarsordførerne i SF og Enhedslisten.
»Jeg synes, Hækkerups udmelding er meget interessant. Vi var imod, at Fogh blev udnævnt. Derfor støtter vi, at han ikke skal forlænges, selv om han regner med at blive det,« siger Holger K. Nielsen (SF).
S er afventende
Grunden til, at SF ikke støttede Foghs kandidatur til posten som generalsekretær, var ifølge Holger K. Nielsen Anders Foghs proamerikanske holdninger, som SF ikke mente, en NATO-generalsekretær skulle have.
»Samtidig var vi imod politikken omkring Irakkrigen, og at Fogh var kørt med på det løgnagtige grundlag. Noget, de seneste dages historier blot styrker yderligere,« siger han.
Anders Fogh Rasmussen har indtil nu ikke ønsket at kommentere anklagen om, at den daværende regering skulle have tilbageholdt oplysninger om fangeudleveringer. Men Enhedslistens forsvarsordfører, Frank Aaen, er ikke i tvivl.
»Det ansvar, Fogh har for det, vi har begået i Irak, understreges af alt det, der nu rulles op i Information,« siger han og påpeger, at Enhedslisten aldrig har støttet Fogh som generalsekretær.
Radikale Venstre har ifølge forsvarsordfører Niels Helveg Petersen endnu ikke taget stilling til, om de støtter en forlængelse.
Socialdemokraternes forsvarsordfører, John Dyrby Paulsen, siger ligeledes, at Hækkerups udmelding ikke skal betragtes som en partipolitisk holdning.
»Det er et synspunkt, som Karen har opført på sin Facebook-profil. Det er ikke noget, vi har taget stilling til i partimæssig sammenhæng endnu,« siger John Dyrby Paulsen.
Heller ikke han har nogen holdning til sagen:
»Jeg har forståelse for Karens synspunkt, men der er mange andre elementer, der træder i spil i sådan en sammenhæng,« siger John Dyrby Paulsen.
Ifølge NATO's regler kan generalsekretæren ud over den fire-årige kontrakt kun forlænge sin kontrakt med et år. Det betyder for den tidligere statsministers vedkommende, at han kan forlænge kontrakten fra 2013 til 2014.
Anders Fogh Rasmussen overtog posten som generalsekretær for NATO den 1. august 2009.


