Lene E. rejser fra fiasko til fiasko
Lene Espersen (K) hænger fast i et image som en useriøs, politisk letvægter på den udenrigspolitiske scene. Et billede, som forstærkes af afghansk flykiks


 At succes avler succes, er gammel viden. Men at fiasko også avler fiasko, må den konservative formand, udenrigsminister Lene Espersen, nu atter erkende.
Hvad der skulle have været en højprofileret tur til en stor Afghanistan-konference i Kabul er i stedet endt med, hvad formiddagsbladene henholdsvis beskriver som Lene Espersens »Ups-Bekistan« og hendes »flyfarce«.
Farcen skyldes, at Lene Espersen som den eneste af de omkring 60 udenrigsministre ikke nåede frem til den afghanske hovedstad og dermed gik glip af et møde med bl.a. USA's Hillary Clinton. Og en farce, som blev forstærket, da Lene Espersen bebudede, at den usbekiske ambassadør ville blive kaldt til en alvorlig samtale i Udenrigsministeriet på grund af en manglende overflyvningstilladelse - uden af vide, at en sådan ambassadør ikke findes i Danmark.
Ambassadør gav pardon
Selv om Usbekistans ambassadør i Rusland nu har givet Danmark en undskyldning for den manglende tilladelse, så kommer den for sent. For sent for Lene Espersens deltagelse i konferencen og sandsynligvis for sent for den nye skade på hendes troværdighed. Hvad der skulle have været Lene Espersens politiske genistreg - forflyttelsen til Udenrigsministeriet på Asiatisk Plads - fortsætter således med at være et politisk mareridt.
Lene Espersens aflyste arktiske møde i Canada tidligere på året har siden i meningsmålingerne sendt De Konservative ned på blot seks-syv procent af stemmerne, hvilket er den laveste opbakning siden slutningen af 1990'erne, hvor partiet var plaget af fløjkrige og flere formandsskift.
Det er meget, meget langt fra håbet om, at netop Lene Espersen kunne gøre op med den tidligere partiformand Bendt Bendtsens øgenavn »Mr. 10 procent«, fordi partiet under hans ledelse sad fast på 10 procent af stemmerne.
I dag er det Lene Espersen, som sidder fast i et image som en useriøs, politisk letvægter på den udenrigspolitiske scene, der sætter familie, fritid og ferie højere end arbejdet i Udenrigsministeriet - og som oven i købet tilranede sig posten fra en seriøs sværvægter, Per Stig Møller.
Selv om en enkelt politisk fodfejl - det aflyste møde - sjældent er blevet straffet så hårdt af vælgerne, så er forklaringen, at aflysningen passer ind i en fortælling om, at sådan er Lene Espersen nok.
I kølvandet på Lene Espersens kåring som partiformand blev det hurtig glemt, at det langtfra altid lå i kortene, at hun en dag skulle afløse Bendt Bendtsen. Som justitsminister var Lene Espersen kendt som den første ud af døren efter arbejdstid, og efter at hun i 2001 blev både mor og minister, forsvandt hun i en lang periode ud af partiarbejdet.
Når Lene Espersen alligevel fortsat rider stormen af, skyldes det, at der - ligesom under Helle Thorning-Schmidt (S) og Socialdemokraternes tidligere nedtur - mangler et oplagt bud til at afløse hende. Senest fastslog EU's klimakommissær Connie Hedegaard, at de konservative vælgere, som håber på, at hun vil komme hjem og redde partiet, må opgive drømmen. Connie Hedegaard har fravalgt dansk politik for tid og evighed.
I politik skal man dog aldrig sige aldrig. Det ved Lene Espersen bedre end nogen anden. I flere år forsvor Lene Espersen nemlig, at hun havde ambitioner om at blive partiformand, det pres var for stort.

