Danskere opfordres til at teste udlændingeloven
Ekspert i EU-ret Peter Vesterdorf vil nu genansøge om familiesammenføring for sin udenlandske ægtefælle efter endnu en afgørelse fra EU-domstolen, der underkender nogle af regeringens stramninger på området. Titusindvis af danskere kan ansøge på ny, påpeger Ægteskab uden Grænser. I sidste instans kan det ende med klager ved EU-domstolen
Muslimer til en Eid fest, som er afslutningen på Ramadanen i Club Danmark Hallen i Valby. EU-dom fastslår, at det er i strid med EU-retten, hvis et medlemsland afviser opholds- og arbejdstilladelse til udenlandske borgere, der er forsørgere af børn med statsborgerskab i et EU-land.


 Flere forskere og foreningen Ægteskab uden Grænser opfordrer nu danskere med udenlandske ægtefæller til på ny at søge om opholdstilladelse til deres mand eller kone. Ansøgerne skal, ifølge eksperterne i EU-ret, se bort fra tidligere afvisninger i henhold til den danske udlændingelov og i stedet konfrontere det danske retssystem med en EU-dom fra sidste uge.
Den 8. marts vandt Gerardo Ruiz Zambrano nemlig 12 års kamp om opholdstilladelse, da EU-domstolen fastslog hans ret til at arbejde og opholde sig i EU. Dommen, der nu går under navnet Zambrano-dommen har vakt stor opsigt, fordi den kan få store konsekvenser for den danske udlændingepolitik.
Fordi dommen fastslår, at det er i strid med EU-retten, hvis et medlemsland afviser opholds- og arbejdstilladelse til udenlandske borgere, der er forsørgere af børn med statsborgerskab i et EU-land. Og det er vel at mærke, hvis dommen fortolkes i den mindst vidtrækkende fortolkning.  Men der er belæg for at fortolke Zambrano-dommen så bredt, at den kan spænde ben for en række af regeringens stramninger igennem de sidste 10 år, mener flere eksperter.
En af Danmarks førende EU-eksperter Peter Vesterdorf har blandt andet spekuleret i at indbringe en sag om traktatkrænkelse for EU-kommissionen, ligesom han har tænkt sig at genansøge om familiesammenføring med sin russiske kone.
»Zambrano-sagen betyder, at unionsborgere har ret til at opholde sig overalt i EU med familien, uanset hvor familien kommer fra. Det giver ikke mening at læse unionstraktatens artikel forskelligt og gøre forskel på, om det drejer sig om børn eller voksne. De er alle sammen borgere i unionen,« lyder det fra Peter Vesterdorf, der fortsætter:
»Hvis man får bragt flere af de her sager for EU-domstolen og får medhold, så ville det ikke bare knage under de danske stramninger - så må man antage, at det er helt slut. Regeringen ville i så fald kun kunne opretholde regler som 24-års reglen og pointsystemet over for herboende tredjelandsborgere. Men altså være ude af stand til at opretholde lovene over for danske statsborgere, om de så er nye danske statsborgere eller gamle,« siger Peter Vesterdorf, der ikke har tillid til, at regeringen af sig selv retter ind efter den nye dom. Han mener derfor, det er op til de enkelte borgere at bombardere Udlændingeservice med sager.
Muligheder for tusindvis
Lars Kyhnau Hansen, der er talsmand for Ægteskab Uden Grænser, ser også den nylige dom som en mulighed for tusindvis af danskere. Han anslår antallet af danskere, der siden 2002 har fået afslag på familiesammenføring, til at ligge på mindst 10.000.
»Vi kunne sagtens finde på at indgive en klage til EU-kommissionen, hvis det ender med, at Danmark fortolker dommen sådan, at den kun gælder for en situation, der er præcis magen til den, de to børn i Zambrano-sagen befandt sig i,« siger Lars Kyhnau Hansen og sætter spørgsmålstegn ved hele argumentet for de danske familiesammenføringsregler.
»Argumentet for at det overhovedet er lovligt at nægte familiesammenføring til danske statsborgere, har hidtil været, at den danske statsborger bare kunne pakke sine sydfrugter og flytte til sin ægtefælles hjemland for at leve sit familieliv der. Nu siger EF-domstolen imidlertid, at medlemslandene ikke må lave lovgivning, som tvinger unionsborgere til at forlade unionens område, og så falder det oprindelige argument efter vores opfattelse til jorden med et brag,« siger han. Og netop derfor mener Lars Kyhnau Hansen, at massesøgsmål er en oplagt mulighed, fordi så mange borgere befinder sig i helt identiske situationer.
»En hurtigere mulighed for at udnytte momentum i forhold til dommen er at få nogle sager anlagt ved domstolene. Og alle danske statsborgere, der har fået afslag på familiesammenføring, kan nu gå til domstolene og sige: Vi mener Zambrano-dommen skal tolkes således,« siger Lars Kyhnau Hansen.
Gylden mulighed
EU-domstolen har med tidligere domme ved flere lejligheder skabt huller i det danske 'panser' mod uønsket indvandring og bl.a. muliggjort den såkaldte Sverige-model, hvor danskere efter et kort ophold i et andet EU-land kan tage sin ægtefælle med sig til Danmark, selvom de ikke lever op til de særlige, danske regler, men regeringen har med en række stramninger og krav med et vist held forsøgt at dæmme op for konsekvenserne.
Men denne dom er en »gylden mulighed,« mener Peter Starup, der er lektor i EU- og udlændingeret ved Syddansk Universitet.
»Folk skal søge Udlændingeservice direkte på baggrund af EU-reglerne og glemme udlændingelovens betingelser. Så skal man tage kampen i alle instanser og få forelagt nogle prøvesager for EU-domstolen. Indtil videre har der ikke været en eneste dansk forelæggelse - det skal der ændres på. Det sker ikke af sig selv, og det kræver at folk tager kampen op,« siger Peter Starup, der dog understreger, at myndighederne formentlig vil fortolke dommen indskrænkende og give afslag, hvis der ikke direkte er belæg for et andet resultat. Udenlandske forskere har også italesat muligheden for, at dommen kan få mere vidtrækkende konsekvenser end blot for forældre til små børn. Heriblandt Anja Wiesbrok fra Maastricht Universitet, der har skrevet et indlæg på European University Institute's hjemmeside:
»Dommen vil få store konsekvenser for medlemsstaterne, idet den udvider EU-rettens rækkevidde til også at omfatte, hvad der blev anset for at være det sidste domæne, som skulle overlades til nationale skøn.«



