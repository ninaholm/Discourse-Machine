Fjordbankens farvel
55-årige Alice fik sin første bankbog til Fjordbank Mors i dåbsgave, og hendes bedstefar var medstifter af banken. Nu har hun hævet penge for sidste gang . Krisen breder sig i det skrøbelige udkantsområde, mens bondemænd og erhvervsliv venter på, om de ryger i rød, gul eller grøn bunke
Alice Houmøller, 55årig førtidspensionist i sit hjem. Alice har været kunde i Fjordbank Mors, som for nyligt krakkede, lige siden hun kan huske, og har ugentligt hentet sine 1.000 kr, da hun først fik hævekort for 1,5 år siden. De kan alle hendes kontonummer udenad.


 »Nu ska a in å flyt a pæng.« En 61-årig kvinde er på vej ind i Fjordbank Mors en sidste gang. Udefra ser banken lukket ud. Persiennerne på første sal er nedrullede, og de fleste spørgende journalister og snurrende kameraer har for længst forladt Nykøbing Mors. Nu er øboerne igen overladt til sig selv og deres bange anelser for fremtiden.
»Banken har støttet alle foreninger på øen. Det var noget, vi tog som en selvfølge. Så konkursen kommer til at ramme en masse folk,« siger den kvindelige morsingbo, som ikke skal ikke nyde noget af at få sit navn i avisen. For så ved alle i det lille samfund straks, hvad hun mener om bankens krak. Og kvinden, der er efterlønner, er ikke spor i tvivl om, hvis skyld det er, at banken nu har smidt håndklædet i ringet.
»Svinebønderne har ødelagt det hele. De har ringet til banken og bedt om henstand hver uge, men samtidig har de inviteret hele familien til Tenerife. De har levet som grever og baroner, og nu skal vi have ondt af dem.«
Men det har kvinden ikke:
»De har gravet deres egen grav. De har troet, de var urørlige,« siger morsingboen, der taler kraftigt morsingmål. Hun har selv arbejdet i landbruget og ved, hvordan det foregår.
»Når de holder fester på landet, så bliver bankdirektør og frue også inviteret med. Det er sådan noget sammenspist noget  de har mistet jordforbindelsen,« siger hun og mener, at banken har givet dem alt for lang snor.
Ingen bank
Noget tyder på, at morsingboen kan have ret. I hvert fald konkluderede Finanstilsynet i en vurdering af bankens sundhedstilstand for en uge siden, at gældsbetyngede landmænd netop var en væsentlig årsag til, at banken havnede i suppedasen. En række fejlslagne investeringer i ejendomme var en anden årsag til svækkelsen.
Banken har især de seneste uger kæmpet en forgæves kamp for livet og holdt flere krisemøder med Finanstilsynet. Men problemerne har hobet sig op i længere tid.
Da øens konkurrerende pengeinstitutter, Morsø Bank og Morsø Sparekasse, slog sig sammen til Fjordbank Mors i november sidste år, gik det for alvor ned ad bakke. Allerede fra starten blev banken sat under skærpet tilsyn og måtte efter første kvartal i år foretage en kæmpemæssig nedskrivning på 61 millioner kroner, fordi banken netop havde lidt tab på landsbrugs- og ejendomskunder.
I fredags oplyste banken, at den måtte foretage endnu en nedskrivning af andet kvartal i år. Samtidig meddelte Finanstilsynet, at bankens vurdering af det individuelle solvensbehov var utilstrækkelig. Fjordbank Mors fik en deadline til søndag kl. 18 til at opfylde solvenskravet.
Og så opgav banken.
Under Bankpakke 3 lader Fjordbank Mors sig nu afvikle af statens såkaldte skraldespandsselskab for nødlidende banker Finansiel Stabilitet. De 450 kunder i Fjordbanken, der har højere summer på bankbogen, skal regne med et tab på 26 procent.
Ingen kredit
Nogle få hundrede meter fra Fjordbanken i Algade ligger Havnegade og værtshuset Don Muss. Herinde har man tilsyneladende taget ved lære af bankens gavmildhed. I hvert fald har man klistret et orange skilt op i baren og med sort sprittusch skrevet: 'Ingen kredit'.
På væggen hænger en reklame for musikerduoen Jane & Tage, der er fra landsbyen Vils på det sydlige Mors, og som engang imellem kommer og spiller på værtshuset  hun på guitar, han på harmonika. Reklamen står i umiddelbar kontrast til de sort-hvide plakater på væggen med billeder af et travlt storbyliv i London. Men plakaterne hang der, da den nye ejer overtog værtshuset, så det er der ingen grund til at ændre.
Omkring den runde bar har fem-seks morsingboere taget plads og sidder med hver deres bajer solidt placeret foran sig, glas er ikke nødvendige her. Samtaleemnet har de sidste dage kun handlet om én ting: Krakket i deres bank, hvor cirka 90 procent af øens beboere er kunder.
»Det' sgu da for dårlig ledelse,« råber Leo Knudsen tværs gennem lokalet på klingende morsingmål. I 20 år var han ansat på møbelfabrikken Bodilsen, der havde sit hovedsæde i Nykøbing Mors, men den 23. juni 2009 gik fabrikken konkurs. Leo Knudsen har været arbejdsløs siden, og han frygter for byens fremtid:
»Vi ender med at blive et ø-samfund. De kan lige så godt springe de to broer, der fører til øen, i luften og levere mad i helikopter  vi bliver sgu da afskåret fra det hele.«
»Ja,« istemmer en mand ved bordet ved siden af, »de kan lige så godt springe broerne i luften.«
Hver gang en ny kunde kommer ind på værtshuset i Havnegade, afbryder Leo Knudsen sig selv og kommenterer i stedet på kundens økonomiske situation:
»Han brændte sine penge af i Miami, imens banken gik ned«, »ham dér solgte sine 130 aktier samme dag, som banken krakkede« og »ham, der kommer nu, mistede mange penge.«
Men ingen har lyst til at lægge navn til de økonomiske tab. Selv om alle ved, hvem der har tabt penge.
Ingen sponsor
Leo Knudsen bekymrer sig for sin by. Fjordbanken har været sponsor for snart sagt hele forenings- og kulturlivet på Mors. Således var banken hovedsponsor for Mors-Thy Håndbold, der har hjemmebane i Fjordbank Arena, og som nu risikerer at lide samme skæbne som banken, hvis ikke klubben finder en ny hovedsponsor.
»Hvis foreningen må drosle ned, så har vi jo ikke et liga hold. Det betyder, at vi ikke får så meget omtale ud ad til,« forklarer Leo Knudsen med ærgrelse i stemmen. Han spekulerer lidt over krakket og siger så:
»Det her kommer til at gøre ondt. Rigtig ondt.«
Leo Knudsen mener også, at svinebønderne har haft det for godt.
»De har altid levet fedt og er blevet ved med at låne penge. Men banken burde have været hård i stedet for at sige, at det nok skulle gå.«
Leo nævner en af de svinebønder, der har lånt mange penge af Fjordbank Mors. Han husker ikke hans telefonnummer, så Informations udsendte låner den lokale telefonbog af værtshuset og finder ganske rigtigt landmanden fra landsbyen Erslev. Han ønsker ikke besøg og heller ikke at få sit navn i avisen, for så ved alle i lokalsamfundet, at han skylder penge. Landmanden bider dog ikke på kritikken af svinebøndernes levestandard:
»Det er noget forfærdeligt bavl,« lyder det.
»Hvis banken havde holdt sig lokalt og droppet at støtte deres filantropiske projekter, var det nok gået anderledes.«
Ingen landmand
Landmanden erkender dog, at landbruget langt fra har været profitabelt nok. Og det gør det næsten umuligt at finde en ny bank, nu hvor den gamle er krakket:
»Vi landmænd er hårdt berørt. Vi er næsten alle sammen finansieret af banken. Det bliver svært at skifte til et nyt pengeinstitut  der er ingen, der vil have os. Det betyder, at mange går konkurs,« siger han og henviser til, at der dermed kommer færre arbejdspladser. Samtidig falder huspriserne, og håndværkere, slagterier og lokale købmænd vil opleve et tab.
Den lokale svineproducent har forsøgt at få vished fra banken, men uden held. Onsdag var øens landmænd dog samlet til stormøde for at drøfte fremtiden. Øens landbrug bliver delt op i grønne, gule og røde kasser. Grøn er sunde landbrug, gul er landbrug, hvis økonomi skal vurderes, og rød er usunde landbrug, der ryger direkte i Finansiel Stabilitet. Uvisheden er næsten det værste, forklarer landmanden fra Erslev.
»Jeg er meget bekymret, ligesom alle mine kolleger. Der er da også en risiko for, at jeg går konkurs. Og hvis du som landmand går konkurs, så skal du gå fra hus og hjem  vi har fem børn herhjemme,« fortæller svinebonden, der krydser fingre for, at der bliver fundet en fornuftig løsning.
Det er ikke kun øens landmænd, der får bankens krak at føle. Fjordbanken på torvet i Algade ligger omgivet af slagtere, frisører og tøjbutikker  små og mellemstore virksomheder, der alle risikerer at bukke under efter bankens krak. Også disse skal vurderes af Finansiel Stabilitet og puttes i røde, gule og grønne kasser. Formand for Mors Erhvervsråd Jesper Overgaard forklarer, at øen er i choktilstand.
»Det her er meget alvorligt. Der er ingen tvivl om, at vi helt klart vil se mange virksomheder, der får det svært og må lukke,« siger formanden og peger på de små håndværksmestre som et sørgeligt eksempel. Han henviser til, at øens i forvejen høje arbejdsløshed på 8,5 procent efter alt at dømme ryger et godt stykke i vejret.
Ingen gebyrer
Nogen, der er klar med en løsning, er Salling Bank. Imens den gamle Fjordbank var ved at krakke, åbnede Salling Bank med lynets hast en filial blot 50 meter fra den yderst svækkede bank. Med sloganet 'En Sund Bank' er banken på charmeoffensiv og klar til at overtage Fjordbankens gamle kunder.
På plakaten uden for kan øboerne således læse:
'Gratis bankskifte: Det er let at blive kunde hos os. Vi klarer alt det praktiske, når du skifter til Salling Bank. Vi opkræver ingen gebyrer i forbindelse med oprettelse af nye kunder.'
Inden for bydes kommende kunder velkommen med lidt fristende til ganen i sommervarmen: Friske æbler, kildevand på flaske, kaffe i velpolerede kander og brochuren 'Sådan skifter du bank' står klar på høje borde. Og ja selvom det da er synd for kollegerne, er den enes død, den andens brød, som de ansatte fortæller, de kunder, der finder på at spørge.
Ingen i ryggen
Det ville sikkert få Alice Houmøllers bedstefar til at vende sig i graven. Han var med til at stifte banken i sin tid, dengang den hed Morslands Folkebank. Han sad i bankens bestyrelse, og da han lukkede sin gamle skrædderforretning, overtog banken lokalerne. Siden blev Alice Houmøllers to kusiner uddannet i Morsø Bank og arbejdede der indtil deres pension. 55-årige Alice Houmøller selv fik sin første konto i banken i dåbsgave. Så længe hun kan huske, er hun kommet i banken hver fredag for at hæve 1000 kroner på bankkontoen til at leve for om ugen.
»De ansatte kunne mit kontonummer udenad,« fortæller hun fra sin tre-værelses lejlighed i midtbyen, mens hun ruller sig en smøg. Først for et halvt år siden fik hun anskaffet sig et dankort. Men indtil for få dage siden kom hun stadig i banken en gang om ugen for at hæve penge til sin mor. Og det har været hyggeligt at komme i banken:
»Så sidder min gamle klassekammerat der og en søster til en anden kammerat. Så slår man engang imellem en sludder af,« fortæller Alice Houmøller og suger på sin smøg. Hun er førtidspensionist og arbejdede i mange år som gartner i blomsterparken Jesperhus.
Personligt havde Alice Houmøller kun 11 kroner i aktier og 10-15.000 kroner på kontoen. Så hun tager bankens krak som en ægte morsingbo: stille og roligt. Men hun frygter for lokalsamfundet:
»Det er en katastrofe, simpelthen. Vi har jo et sundt idrætsliv i byen  jeg ved ikke, hvordan det skal gå, når de ikke længere får støtte,« lyder det bekymret fra Alice Houmøller, der dog forestiller sig, at folk vil arbejde frivilligt og samle penge ind, så øens forenings- og kulturliv kan forsætte. Men ét er sikkert:
»Man har ikke banken i ryggen længere.«


