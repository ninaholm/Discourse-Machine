Kommission bør overveje forbedringer for statsløse
Når statsløsesagen alligevel undersøges, kunne kommissionen også se på, om reglerne for statsløse kan styrkes, mener ekspert


 Den kommende undersøgelseskommission, der skal »undersøge og redegøre for det samlede begivenhedsforløb« i statsløsesagen, skal også komme med forslag til »ændringer af love, administrative bestemmelser eller administrativ praksis, som undersøgelsen kan begrunde.«
Det fremgår af det udkast til nyt kommissorium, som justitsminister Lars Barfoed (K) netop har sendt til Folketingets udvalg for forretningsordenen.
På den baggrund mener ekspert i indfødsret Eva Ersbøll fra Institut for Menneskerettigheder, at det også kunne overvejes, hvordan retsstillingen for statsløse unge kan styrkes.
Hun vurderer nemlig, at årsagen til Integrationsministeriets årelange fejlbehandling af ansøgninger om statsborgerskab fra unge statsløse, der er født og opvokset i Danmark, i sidste ende kan hænge sammen med, at indfødsretsloven blev ændret i 1999. Ved lovændringen røg en bestemmelse om de statsløses rettigheder ud af loven.
Og tilsvarende blev et cirkulære fra 1992 om rettigheder for statsløse børn ændret i 1997 på en måde, der gjorde fortolkningen utydelig. Men et cirkulære har ikke samme kraft og tydelighed som selve lovteksten, mener Eva Ersbøll, der derfor vil have de statsløses rettigheder nævnt direkte i lovteksten.
»Ud over at få de statsløses rettigheder ind i lovteksten igen, så kunne man gøre som i Finland, hvor babyer, der fødes statsløse, automatisk får statsborgerskab. Det ville være det bedste. Det næstbedste ville være, at de statsløse kunne afgive en erklæring til statsforvaltningen, lige som nordiske statsborgere kan. Hvis ikke man vil ændre lovteksten, må man som minimum gøre bestemmelserne i cirkulæret meget klarere og tydeligere,« siger hun, og opfordrer desuden til, at myndighederne får pligt til at skrive til de statsløse, der falder ind under konventionerne. Ligesom folkepensionisten får et brev om, at der nu er mulighed for at søge folkepension, bør forældre til nyfødte statsløse få et brev om, at hvis de  ønsker det, kan deres baby blive dansk statsborger. Derved kunne Danmark mere effektivt opfylde FN's Børnekonvention. Og det samme kunne man gøre, når statsløse, der er født i Danmark, fylder 18 år, fordi de så hører ind under FN-konventionen om statsløshed.
En god ide
»Det lyder som en god ide,« siger medlem af Folketingets udvalg for forretningsordenen, Line Barfod (EL).
Det samme gør udvalgs-medlem Per Bisgaard (V): »Mit korte svar er: Det er jeg positiv over for,« som han siger.
Det nye udkast fra Lars Barfoed imødekommer de krav, som oppositionen tidligere har fremsat. Det betyder blandt andet, at kommissionen dels skal undersøge sagsforløbet helt tilbage fra 1991, dels afdække hvordan Integrationsministeriet har håndteret sagen i tidsrummet efter januar 2010, hvor Folketinget for første gang fik besked om ministeriets ulovlige praksis.
Lars Barfoed regner med, skriver han i brevet til udvalget, at påbegynde arbejdet med at udnævne de tre medlemmer af kommissionen straks efter påske. Men forinden bør ministeriet først svare på de spørgsmål, som er stillet til kommissoriet vedrørende aktindsigt, mener Line Barfod.
»Jeg vil også kræve, at de aktindsigter om statsløsesagen, som er indgivet til forskellige myndigheder før kommissionens nedsættelse, bliver besvaret,« siger hun til Information.

