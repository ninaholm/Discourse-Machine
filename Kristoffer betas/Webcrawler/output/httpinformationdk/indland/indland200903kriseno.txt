Krisen øger forsikringssvindel
Krisen øger forsikringssvindel


 Udbetaling af forsikringer til brand og løsøre er steget voldsomt i fjerde kvartal af 2008 i forsikringsselskabet Topdanmark. Blandt andet er biler, der er anmeldt stjålet eller brændt, fordoblet. Skadedirektør i Topdanmark Ole P. Rasmussen er ikke i tvivl om, at den økonomiske krise spiller ind.
"Vi ser det som et tegn på øget svindel. Ved anmeldelse af en brændt bil sender vi altid vores folk ud og besigtiger skaden, og med denne udvikling sætter vi nu flere personer af til blandt andet det arbejde i den gruppe, der gransker skader, hvor vi kan have grund til at tro, at der kan være tale om forsikringssvindel," siger Ole P. Rasmussen til selskabets eget blad Focus.
 I de sidste tre måneder af 2008 steg udbetalingerne til brandskader med 49 procent og til skader på løsøre med 18 procent i forhold til samme periode året før. Forsikringsselskaberne Alm. Brand, Alka og Tryg melder også om en stor stigning i antallet af brændte biler.
"Det bestyrker min antagelse om, at der nu er mere svindel, og at årsagen kan være, at finanskrisen får nogle til at brænde biler af, fordi de ikke længere kan betale afdragene," siger Ole P. Rasmussen. I 2008 anmeldte Topdanmark 68 kunder til politiet i sager om forsikringssvindel. 
ritzau

