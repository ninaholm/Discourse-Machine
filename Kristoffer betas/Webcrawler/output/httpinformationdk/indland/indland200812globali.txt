Globaliseringsmidler går til at dække underskud
Det lave optag af nye studerende kan aflæses på bundlinjen på landets universiteter. De fleste klarer sig uden at skulle skære ned takket være millionerne fra Globaliseringspuljen, men noget skub fremad for forskning og undervisning bliver det ikke til


 Det lavere antal nye studerende på universiteterne giver flere steder røde tal på bundlinjen på næste års universitetsbudgetter. Men de fleste af de universiteter, Information har talt med, klarer sig i modsætning til Københavns Universitet (KU) igennem uden større nedskæringer.
De netop bevilgede millioner fra Globaliseringspuljen dækker flere steder det kommende underskud.
Syddansk Universitet (SDU) optog i år godt 20 procent færre nye studerende, og det har sat sine tydelige spor på universitetets økonomi. SDU mister næste år cirka 24 millioner på den konto. De ekstra millioner fra Globaliseringspuljen gør dog, at universitetet ikke skal ud og afskedige folk eller foretage større nedskæringer. Nye tiltag er der dog ikke råd til.
"Det er ærgerligt. Vi havde bestemt regnet med at få flere penge fra Globaliseringspuljen til nye tiltag, men det er realiteterne, når der er nedgang i vores indtægter," siger rektor på SDU Jens Oddershede.
På Aalborg Universitet er det ligesom på Københavns Universitet også de tekniske og de natur- og sundhedsvidenskabelige uddannelser, der har et underskud i millionklassen, som skal reddes hjem næste år. 
Reklamenummer
Her bliver det også de ekstra millioner fra Globaliseringspuljen, der dækker underskuddet, siger rektor Finn Kjærsdam:
"Hele den her storslåede historie fra politikerne om øget satsning på forskning kommer jo til at virke som et stort reklamenummer. Mange af vores ansatte har jo lyttet til det og ventet på, at der kom flere penge til forskning og uddannelse, men realiteten er, at millionerne kun kommer til at dække det hul, der er opstået, fordi vi har fået 15 procent færre studerende ved årets optag."
Copenhagen Business School (CBS) er et af de få universiteter, der havde et stigende antal ansøgere i år. CBS optog færre, men mere kvalificerede studerende, forklarer direktør på CBS, Peter Pietras. Derfor forventer han, at CBS klarer skærene.
"Vi har nogle af de laveste taxametre til uddannelse og er også et af de universiteter, der får færrest penge til forskning, så vi er vant til at leve på en sten. Og det kommer vi også til næste år," siger Peter Pietras.
På CBS kommer midlerne fra Globaliseringspuljen også kun til at dække den generelle nedskæring på to procent på alle uddannelser, forklarer direktøren. 
Roskilde Universitet (RUC), der sidste år varslede fyringer på grund af dårlig økonomi, har heller ikke udsigt til nye nedskæringer, selv om økonomien også næste år ser stram ud, forklarer RUC-direktør Peter Lauritzen. RUC har ligesom CBS heller ikke oplevet et decideret fald i antallet af nye studerende. 
Aarhus Universitet regner med at få et underskud på 100 millioner næste år, fordi de havde regnet med at få langt flere midler fra Globaliseringspuljen. Det vil betyde nedskæringer på især naturvidenskab og teologi. Budgettet for 2009 bliver først vedtaget senere på måneden, og derfor er det endnu uvist, hvordan AU får bugt med underskuddet, forklarer prorektor Søren E. Frandsen.


