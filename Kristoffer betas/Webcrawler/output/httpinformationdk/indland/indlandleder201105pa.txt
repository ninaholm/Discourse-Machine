Pakkeløsninger



 Regeringen binder i disse dage sløjfer på den ene politiske pakke efter den anden, og der er fart på. I forgårs fik danskerne en tryghedspakke; i morgen ventes Claus Hjort Frederiksen at bære en vækstpakke ud fra arbejdsværelset. Finansministeren er på overarbejde for at færdiggøre regeringens valggrundlag, så Lars Løkke Rasmussen kan vælge at udskrive folketingsvalg midt på ugen. Men puha for et stress og jag den stakkels finansminister byder sig selv. Det er ikke sundt. I lighed med store dele af pakkernes politiske indhold.
Tryghedspakken er det foreløbige lavpunkt med sin viltre sammenblanding af rets-, udlændinge- og værdipolitik. Straffen for hjemmerøverier og voldtægter fordobles, og en ny national politienhed skal begrænse antallet af indbrud. Det er nogle af de centrale tiltag i en pakke, hvis eneste fællesnævner er sagkundskabens enslydende vurdering: I bedste fald er pakken virkningsløs, i værste fald anviser den løsninger på problemer, der kun eksisterer i Dansk Folkepartis fordomme om forbrydere og fremmede.
Kompetente politichefer har således gentagne gange fastslået, at kun en brøkdel af hjemmerøverier begås af østeuropæere. Alligevel fremturer Peter Skaarup i gårsdagens Information med, at østeuropæerne »farter ud af landet med de tyvekoster, de har, og derfor bliver de ofte ikke pågrebet af politiet«. Udsagnet er ikke underbygget med dokumentation. Tværtimod kommer hjemmerøvere typisk fra lokalområdet, hvorfor de selvsagt ikke skal pågribes ved landets grænser.
Nærmest komisk bliver det derfor, når regeringen nu opretter en national enhed til at fange lokale tyveknægte. Her leveres altså den forkerte løsning på det forkerte problem.
Det er åbenbart, at regeringen forærer Dansk Folkeparti tryghedspakken som kompensation for partiets vælgerbedrag med efterlønnen. Men hvorfor i alverden hopper Socialdemokraterne og SF med på regeringens pakkeløsninger? Det er lige så uforståeligt, som det er uforsvarligt. cj

