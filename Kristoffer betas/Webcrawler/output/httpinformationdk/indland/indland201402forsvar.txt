Forsvarsminister trækkes ind i sager om aktindsigt
Enhedslisten og Dansk Folkeparti vil have garanti for at Forsvarsministeriet overholder Offentlighedsloven


 
	Flere af Folketingets partier vil have forsvarsminister Nicolai Wammen (S) til at garantere, at hans embedsmænd ikke bevidst omgår offentlighedsloven.

	Det sker, efter den tidligere chef for forsvarets internationale operationer, oberst Lars R. Møller, har fortalt Information, hvordan han og kollegerne i forsvarsledelsen flere gange i løbet af de sidste fire år har fået forbud mod at kommunikere på skrift med ministeriet om kontroversielle emner.

Læs: Topofficer anklager ministerium for at omgå regler om aktindsigt

	Det er ifølge Møller sket for at forhindre medierne i efterfølgende at søge aktindsigt i korrespondancen med ministeriet.

	Enhedslistens forsvarsordfører, Nikolaj Villumsen, finder det »dybt problematisk og lusket, hvis regeringens embedsmænd modarbejder offentlighedens adgang til aktindsigt.«

	»Det er for så vidt ligegyldigt, om det er sket i et enkelt tilfælde, som det, Lars Møller hævder, eller det er en mere almindelig praksis. Det afgørende er, at et demokratisk samfund som det danske har maksimal åbenhed om, hvad der foregår i regeringskontorerne – ikke mindst når det handler om liv eller død, som det ofte gør på forsvarsområdet,« siger han.

	Derfor vil Nikolaj Villumsen nu bede forsvarsministeren »om at redegøre for, om det her er en praksis, der finder sted i hans ministerium, og hvad han vil gøre for at forhindre, at det sker igen.«

	Forkasteligt, men forståeligt

	I den modsatte side af Folketingssalen finder Dansk Folkepartis ordfører, Marie Krarup, det også »fuldstændig forkasteligt, hvis det er korrekt, at embedsmændene i Forsvarsministeriet eller andre regeringskontorer bevidst forsøger at omgå offentlighedsloven.«

	Men omvendt kan hun godt forstå, hvis netop Forsvarsministeriet har følt sig fristet til at forhindre medierne i at søge aktindsigt.

	»Forsvarsministeriet har været forfulgt af en hærskare af emsige journalister, der har blæst alle mulige detaljer meget hårdt op. Det har været meget svært for Forsvaret at håndtere de mange sager, fordi de ikke har haft klare retningslinjer, så det er meget forståeligt, at de i nogle sager har ønsket at undgå aktindsigt. Men derfor er det både en forkasteligt og forkert praksis,« siger Marie Krarup og bebuder en række spørgsmål til ministeren om sagen.

	»Det er svært for os som politikere at gøre andet end at stille spørgsmål til ministeren. Det er jo hans ansvar, at den slags ikke foregår.«

	Går galt i byen

	Det har ikke været muligt at få en kommentar fra forsvarsminister Nicolai Wammen, men hans partifælde, forsvarsordfører Ole Hækkerup, mener ikke, der er grund til at kritisere Forsvarsministeriet.

	»Der er ingen tvivl om, at alle – også embedsmændene i Forsvarsministeriet – skal overholde love og regler, men jeg har ikke fantasi til at forestille mig, at det ikke er sket,« siger han og understreger, at der skal være plads til at behandle sager både skriftligt og mundtligt.

	»Man går jo galt i byen, hvis alting skal håndteres skriftligt, og det ikke længere er muligt at mødes ansigt til ansigt for at forhandle ting på plads,« siger han.

	Ole Hækkerup understreger, at han ikke har kendskab til det konkrete eksempel på omgåelse af offentlighedsloven, som oberst Lars R. Møller hævder fandt sted i januar 2012, og at han derfor ikke kan udtale sig om, hvad der måtte være foregået i den sammenhæng.

