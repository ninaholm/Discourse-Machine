Det løsgående missil flyver mod EU
Jens Rohde bliver Venstres EU-spidskandidat. 'Han har nogle fantastiske kommunikative evner', mener Lars Løkke


 Socialdemokraternes formand, Helle Thorning-Schmidt, har kaldt ham for et 'løsgående missil' i dansk politik. Selv har han hævdet, at hun endnu har til gode at se hans 'missil'. Hvad vælgerne har til gode, må tiden vise. I hvert fald gør Venstres tidligere politiske ordfører, Jens Rohde, nu comeback til politik.
Efter flere måneders overvejelser har Jens Rohde valgt at sige ja til et tilbud fra partitoppen om at blive Venstres spidskandidat ved næste sommers valg til Europa-Parlamentet. Venstres hovedbestyrelse skal dog endeligt godkende kandidaturet med to tredjedeles flertal på et møde lørdag.
"Europa-Parlamentet er et så vigtigt organ, at det fortjener, at vi sender en politiker derned, som er på vej frem. En, som vil noget med tingene. Og Jens har stor parlamentarisk erfaring herhjemme, og han har nogle fantastiske kommunikative evner - og det er i hvert fald også noget, som er tillagt betydning. Jens vil være en person, som vil formå at fastholde interessen omkring parlamentets arbejde også i den hjemlige debat. Det er supervigtigt," siger Venstres næstformand, finansminister Lars Løkke Rasmussen, der har ledet det kandidatudvalg, som har skullet finde en spidskandidat. 
Kandidatudvalget henviser samtidig i sin indstilling til hovedbestyrelsen til, at Jens Rohde hverken mangler 'mod eller selvironi', hvilket han angiveligt beviste, da han deltog i DR's underholdningsprogram Showtime, hvor "han med optræden, sang og dans formåede at trænge helt ud i dagligstuerne".
"Dette lykkedes vel at mærke uden, at Jens Rohde kompromitterede sin formidling af de politiske budskaber," skriver kandidatudvalget.
Kunne ikke holde mund
Ud over at bekræfte, at han har sagt ja til at stille op som spidskandidat, ønsker Jens Rohde ikke at kommentere opstillingen yderligere før hovedbestyrelsesmødet.
Selv om den 38-årige Jens Rohde forlod Folketinget i 2006 for at blive direktør for den nystartede TV2 Radio, har han da heller ikke holdt sig helt ude af politik. Langtfra. 
Jens Rohde beholdt partibogen, og efter blot få måneder i direktørsædet kom han med en række provokerende udtalelser om Helle Thorning-Schmidts politiske evner. Udtalelser, som førte til en advarsel fra TV2's ledelse - og udsigten til en fyring, hvis noget lignende gentog sig.
Men Jens Rohde kunne ikke vare sin politiske mund. Tre dage før folketingsvalget sidste år lavede radiodirektøren selv overskrifter, da han fortalte, at Socialdemokraternes politiske ordfører, Henrik Sass Larsen, forud for folketingsvalget i 2005 hjalp Venstre med at undergrave partiets daværende formand, Mogens Lykketoft.
Jens Rohde blev først sendt hjem med mundkurv på. Men dagen efter folketingsvalget fyrede TV2 så radiodirektøren.
Ikke så snart var Jens Rohde dog vendt tilbage til hjembyen Viborg, hvor han købte sig ind i et reklamebureau, før telefonerne begyndte at ringe fra Venstre. 
Uffe: Useriøst
Venstres spidskandidat ved det seneste parlamentsvalg, Karin Riis-Jørgensen, har forlængst meddelt, at hun ikke genopstiller, og partiet har - ligesom alle andre partier - været på jagt efter et kendt navn, en stemmesluger, der kan trække andre kandidater med ind i parlamentet. Og specielt Jens Rohde har altid haft en høj stjerne hos partitoppen og ikke mindst hos den tidligere partisekretær og nuværende beskæftigelsesminister, Claus Hjort Frederiksen. 
Alligevel takkede Jens Rohde i første omgang nej, da Venstre først på året henvendte sig - og hen over foråret og sommeren udspillede der sig derfor en offentlig kurtisering af den tidligere politiske ordfører. I månedsvis spillede Jens Rohde kostbar og henviste til, at mange ting skulle falde på plads: Jens Rohde venter barn sammen med kæresten gennem fem år, Katrine Fusager, og angiveligt var det umuligt at finde plads i kalenderen, så Lars Løkke Rasmussen og han selv kunne mødes. 
Endelig kom det midt i det hele frem, at Venstres tidligere formand, Uffe Ellemann-Jensen, på de indre linjer angiveligt har advaret mod at opstille Jens Rohde med henvisning til, at det er 'useriøst' - en advarsel, som dog ikke afskrækkede Jens Rohde. Tværtimod. 
Jens Rohde har forklaret, at det blot gjorde det sværere at sige nej! ritzau


