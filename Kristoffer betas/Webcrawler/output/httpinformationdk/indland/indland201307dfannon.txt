DF-annonce ender for domstol
Eksperter er uenige om, hvorvidt Dansk Folkeparti kan dømmes for ærekrænkelse på grund af annonce


 
	Dansk Folkepartis kontroversielle annonce med navnene på 685 nye statsborgere, hvor »én er til fare for Danmarks sikkerhed«, får nu et retsligt efterspil.

	Advokat Thorkild Høyer stævner således Dansk Folkepartis formand, Kristian Thulesen Dahl, og partiet for ærekrænkelse på vegne af 14 af de nye statsborgere.

	»Kæden hopper af for Dansk Folkeparti, når de hævder, at en af dem er til fare for Danmarks sikkerhed – og ikke blot har været overvåget af PET. Dansk Folkeparti går skridtet videre og beskylder vedkommende for noget strafbart,« siger Thorkild Høyer

	I et brev til Kristian Thulesen kræver Thorkild Høyer derfor, at hans klienter hver får en undskyldning, at denne offentliggøres på Dansk Folkepartis hjemmeside – samt at partiet får fjernet annoncen fra diverse hjemmesider/søgemaskiner. Ellers udtager advokaten stævningen.

	Dansk Folkepartis næstformand, Søren Espersen, afviser imidlertid kravene og anklager i stedet Thorkild Høyer for at forsøge at lukke munden på partiet. Det sker med henvisning til, at advokaten på Facebook har opfordret de nye statsborgere til at kontakte ham, hvis »du er på listen og gerne vil rejse en sag«.

	»Det har ikke været Dansk Folkepartis hensigt at hænge nogen ud. Vi har ønsket at rejse en politisk debat om, at Danmark giver statsborgerskab til en, som – angiveligt – er til fare for statens sikkerhed. Og der har vi offentliggjort en lov, hvor der både står navn og adresse på de nye statsborgere. Så det er jo ikke nogen hemmelig liste vi offentliggør. Og det er uomtvistelig sandt, at PET vurderer en af disse for at udgøre en sådan fare. Så der er ikke noget faktuelt forkert,« siger Søren Espersen.

	DF ikke alene

	Stævningen kommer samtidig med, at Folketingets præsidium for øjeblikket behandler spørgsmålet om, hvor meget folketingsmedlemmer må oplyse om statsborgerskabsansøgerne. Allerede før Dansk Folkepartis annonce skrev Venstres indfødsretsordfører, Jan E. Jørgensen, nemlig i forbindelse med førstebehandlingen af lovforslaget på Twitter:

	»I dag giver Folketinget dansk statsborgerskab til en statsløs, som PET advarer imod. Regeringen kan ikke se problemet«.

	Modsat andre ansøgere er vedkommende omfattet af FN-konventionen om statsløshed og kan derfor ikke udelukkes fra at få statsborgerskab med den begrundelse, at ansøgeren er i PET’s søgelys. Først hvis statsløse bliver dømt for forbrydelser mod statens sikkerhed, kan Folketinget uden at begå konventionsbrud nægte dem at blive danskere.

	Thorkild Høyver afviser, at han forsøger at lukke munden på Dansk Folkeparti:

	»Det er legitimt at Dansk Folkeparti rejser debatten om statsløsekonventionen. Problemet er, at Dansk Folkeparti bruger deres navne og persondata i et partipolitisk formål og sammenkæder navnene med terror«.

	Jurister uenige

	På forhånd er juristerne delt i spørgsmålet om, hvorvidt Thorkild Høyer og hans 14 klienter kan få Kristian Thulesen Dahl og Dansk Folkeparti dømt efter paragraf 267 i straffeloven. Paragraffen taler om, »den, som krænker en andens ære ved fornærmelige ord eller handlinger eller ved at fremsætte eller udbrede sigtelser for et forhold, der er egnet til at nedsætte den fornærmede i medborgeres agtelse«.

	Professor ved Aarhus Universitet, Gorm Toftegaard Nielsen, har tidligere beskrevet det som »utænkeligt«, at Dansk Folkeparti skulle kunne straffes for annoncen og advaret mod at forveksle politisk kritik med dens lovlighed.

	Claus Juul, juridisk konsulent i menneskerettighedsorganisationen Amnesty, er ikke så sikker:

	»Har Dansk Folkeparti overhovedet tænkt over, at der kan sidde fire kronragede fyre og drikke bajere en fredag aften, og så keder de sig, og så går de på nettet...I virkeligheden er det ikke kun æres-krænkelse. Der er også et element af opfordring til gadens element. Jeg vil ikke sige, at de kan vinde en retssag. Men det er ikke et søgsmål, man kan afvise. Dansk Folkeparti hævder – ligesom en whistleblower – at de varetager væsentlige samfundsinteresser. Spørgsmålet er, om ikke det kunne være sket på en anden måde – og uden at angive deres hjemkommune«.

	 

