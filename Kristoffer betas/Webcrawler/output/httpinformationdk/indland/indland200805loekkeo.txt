Har Løkke også røget hash?
Mediernes fremstilling af Lars Løkke Rasmussens menneskelige tilbøjeligheder mangler stadig en enkelt brik for at være komplet
Hvad dækker Lars Løkke Rasmussens smil over? Nye afsløringer kan ikke være langt væk. Arkiv


 Venstres menneskelige ansigt har på seneste fremlagt detaljeret dokumentation på, at han i modsætning til sin chef har et bredt kendskab til alment menneskelige behov.
Han drikker øl, vin og spiritus, går på kasino og diskotek, ser betalingsfilm på hoteller, ryger i smug og spiser sig lidt for tyk. Ifølge det ansete politiske ugemagasin Se & Hør har han endog også kendskab til aldrende mænds traditionelle interesse for yngre kvinder. 
Det eneste, der endnu ikke er dokumentation på er, om Lars Løkke har røget hash?
Det spørgsmål har verdens næstfredeligste land krav på at få besvaret. Vi må have vished for, om finansministerens menneskelige profil er så komplet, som det indtil videre er lykkedes ham, at få medierne til at fremstille den. Et simpelt ja eller nej må vi kunne forlange, selvom det naturligvis også vil være rart med en tilbundsgående redegørelse for om, han har inhaleret. Personligt vil jeg anse det for at være som at skyde bananfluer med atomvåben, hvis den tidligere sundhedsminister også skal fremtrylle kvitteringer på eventuelle udgifter, uanset om han har tilegnet sig euforisk kompetence på skatteydernes, Venstres eller egen regning. 
Bilags-jæger Prehn
Men skulle Socialdemokraternes bilagsjæger Rasmus Prehn ikke stille sig tilfreds med et æresord fra ministeren, så er der jo flere måder at efterforske troværdigheden af et eventuelt ja fra Løkke på.
Et bud kunne være en gennemgang af samtlige hyrevognsture, hvor ministeren kunne have slået et smut omkring Christiania, i perioden inden Lene Espersen bad politiet om at bryde hashmonopolet i Pusherstreet og gøre produktet mere tilgængeligt flere steder i København. 
Hvis den eventuelt rygende chillum stadig ikke er dukket op, så er en anden mulighed at se nærmere på VU. Ifølge kilder Apoteket har talt med, er det ikke usædvanligt, at de unge liberale også er euforisk opstemte ved særligt højtidelige lejligheder. Skæve borgerlige er dog så ny en tradition, at statsministeren først er blevet bekendt med den for et par år siden. Men Løkke er jo en del år yngre og så har han jo gennem hele sin karriere tydeligt demonstreret større sans for de farverige sider af den politiske hverdag.
Hvis det lykkes for Prehn, at få spærret vejen for venstres menneskelige ansigts vej til landets øverste embede, og et deraf markant farvel til Foghs parole "Livet er for kort til tømmermænd" bliver det naturligvis også et farvel til Løkkes chancer for en udenlandsk toppost. Han er ellers det bedste bud, Danmark nogensinde har haft på en fransk præsident.


