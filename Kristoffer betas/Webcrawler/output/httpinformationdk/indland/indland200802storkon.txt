Storkonflikt tættere på
Risikoen for en storkonflikt er kommet et stort skridt nærmere efter kommunale lønforhandlinger er skudt til hjørne. De vil have mere i løn
De røde faner kan ventes foran Christansborg i løbet af et -varmt- forår.


 Risikoen for en storkonflikt i foråret er rykket et stort skridt nærmere, efter de kommunale lønforhandlinger blev skudt til hjørne natten til tirsdag. Det lykkedes ikke forhandlerne i KTO og KL at nå til enighed om en lønstigning for over en halv million kommunalt ansatte - og derfor gik parterne fra hinanden uden nye møder i kalenderen.
Lærerformand Anders Bondo Christensen, der er formand for KTO, siger, at en konflikt blandt lærere, sosu'ere og pædagoger er rykket nærmere.
"Når vi ikke har indgået det forlig, vi havde forventet, er vi selvfølgelig kommet tættere på, at forligsinstitutionen går ind. Det er det første, der vil ske. Og kan vi heller ikke her finde en løsning, så er vi meget tæt på en storkonflikt," siger Anders Bondo Christensen til Ritzau. KTO-forhandleren siger, at udspillet fra arbejdsgiverne i KL var det "magiske tal" på 12,8 procent, som de statsansatte fik hjem ved deres overenskomstforhandlinger.
"Det kan da virke logisk, at det samme tal skal gælde for det kommunale område, men problemet er bare, at de to arbejdsmarkeder er meget forskellige. Og det er for lidt," siger Anders Bondo Christensen.
Løn lavere i kommuner
Ifølge KTO skyldes forskellen, at lønudviklingen i kommunerne har været dårligere end i staten. Det skyldes ikke mindst den lokale løndannelse, der ikke har fungeret godt nok i flere år. Anders Bondo fremhæver, at lønefterslæbet, der er opstået, lægger beslag på en del af rammen på det kommunale område - og derfor skal rammen være større. Danmarks Statistik har opgjort efterslæbet til 1,5 procent. For en social- og sundhedsassistent svarer det til ekstra 4500 kroner om året, oplyser Fag og Arbejde, FOA.
Ifølge arbejdsmarkedsforsker Jesper Due, Københavns Universitet, er det aldrig sket før, at de kommunalt ansatte har formået at få mere i lønningsposen end de statslige ansatte.
"Man kan ikke uden videre parallelforskylde rammen over til det kommunale område. Men man må sige, at der ikke er noget historisk fortilfælde, hvor kommunerne har fået mere end den ramme, der har været på det statslige område," siger Jesper Due.
Sammenbruddet i lønforhandlingerne er overraskende, efter at finansminister Lars Løkke Rasmussen (V) mandag kunne skrive under på en ny treårig overenskomst med de statsansatte, der kan se frem til lønstigninger de næste tre år på 12,8 procent. Og langt de fleste havde forventet, at de største knaster var høvlet af, når kommunerne og de kommunalt ansatte skulle forhandle løn senere.
Formanden for BUPL Henning Pedersen mener også, at sammenbruddet mellem KTO og KL bringer Danmark tættere på en konflikt. Han mener, at bolden nu er spillet over på KL's banehalvdel og håber, at de efter en tænkepause vil vende tilbage med et bedre tilbud.
"Vi var jo faktisk på vej i den rigtige retning, men sammenbruddet i går bragte os et skridt nærmere en konflikt," siger Henning Pedersen.
BUPL's formand vil have 1-2 procent oveni KL's forslag på netop de 12,8 procent for at undgå en konflikt. De 1-2 procent oveni KL's tilbud er, hvad der skal til for at udjævne det efterslæb, de kommunalt ansatte har i forhold til de statsligt ansatte, oplyser Henning Pedersen. ritzau

