Risici ved nanoteknologi
Nanoteknologi er et af de helt store videnskabelige satsningsområder, men de materialer, der kommer ud af forskningen, kan være risikable både i forhold til vores sundhed og miljø, advarer Det Økologiske Råd


 Nanoteknologi er et af de helt store videnskabelige satsningsområder, men de materialer, der kommer ud af forskningen, kan være risikable både i forhold til vores sundhed og miljø, advarer Det Økologiske Råd. 
Nanomaterialer er i dag omfattet af EU’s kemikalieprogram REACH, men REACH dækker ikke de særlige forhold, der gælder for nanomaterialer, derfor bør EU regulere nanopartikler direkte, mener rådet. Samtidig bør en større del af forskningsmidlerne til nanoteknologi øremærkes til vurderinger af risici for sundhed og miljø, anbefaler Det Økologiske Råd.
»Vores viden om de mulige effekter på miljø og sundhed er p.t. utilstrækkelige, og nanoteknologien falder i vidt omfang uden for eksisterende lovgivning. REACH omfatter i praksis kun stoffer der markedsføres i mere end et tons af om året per producent, og det er sjældent tilfældet for nanopartikler på grund af deres ringe størrelse,« siger Christian Ege, formand for Det Økologiske Råd, der netop har udsendt publikationen ’Nanopartikler, miljø og sundhed’.

