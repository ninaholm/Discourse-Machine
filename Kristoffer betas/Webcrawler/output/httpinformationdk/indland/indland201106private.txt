Private daginstitutioner vinder frem i København
Forældre starter nu private daginsitutioner i København for at slippe for dårlige normeringer og kommunale nedskæringer. Tendensen har stået på i resten af landet i flere år, men nu vil forældrene i hovedstaden også privatisere. Børneekspert ser det som et tegn på, at forældre tager ansvar for deres børn


 Private daginstitutioner er ved at komme til hovedstaden. I dag ligger kun syv af landets 230 private daginstitutioner i Københavns Kommune, men det tal vil i de kommende år blive væsentligt højere, mener foreningen Frie Børnehaver og Fritidshjem, der er paraplyorganisation for selvejende og private institutioner.
Konkret kender de til 12 københavnske daginstitutioner, som er ved at søge om at overgå til privat drift.
Siden 2005 har man kunnet oprette private daginstitutioner, og det har forældrene i provinsen i høj grad benyttet sig af. Når lysten først nu kommer til forældrene i København, skyldes overvejende utilfredshed med sammenlægninger og indførelse af klyngeledelser, vurderer Frie Børnehaver og Fritidshjem:
»Der har været tale om standardforringelser på institutionsområdet. Tilbuddene i dag er ikke acceptable. Og jeg mener, det er en yderst sund demokratisk proces, at nogle tager sagen i egen hånd,« siger landsformand Jens Terp. Samme udlægning har Morten Kyst, som er sekretariatsleder i Daginstitutionernes Landsorganisation:
»Det her er en modreaktion på, at man vil lave store institutioner med fælles ledelser. Desuden har der år efter år været slemme besparelser,« siger han.
Som privat institution bestemmer man selv antallet af børn og niveauet for forældrebetaling. Desuden slipper man for en del bureaukrati:
»Man har en tro på, at man kan få mere ud af økonomien, hvis man er frigjort fra det kommunale system. Man bliver fri for at indberette ting, der skal kontrolleres, og man får mindre mødevirksomhed osv. Vi hører fra mange af de private institutioner, at de har bedre tid til at være sammen med børnene, så vi er absolut positive over for det,« siger Morten Kyst.
Godt at reagere
Tidligere børneforsker og Børneråds-formand Per Schultz Jørgensen er også positiv. Han kalder det »supergodt«, at forældre viser omsorg for deres børn ved at overveje denne private løsning, hvor de selv skal være pædagogernes arbejdsgivere.
»Der er en lang, god tradition for i Danmark, at forældre slår sig sammen om ikke at gå på akkord med kvalitetsnedsættelser. At man ikke finder sig i, at ens børn skal udsættes for noget, der forringes dag for dag, samtidig med at forældrene er aktive på arbejdsmarkedet,« siger han og tilføjer:
»Det bliver kun problematisk, hvis det tager overhånd. Hvis vi så det på sygehusområdet, ville vi råbe og skrige. Men så langt er vi ikke endnu.«
Mindre begejstret er Børne- og Ungdomsborgmester i København, Anne Vang(S):
»Det er noget, man er nødt til at være varsom med. Jeg har det sådan, at de kommunale og selvejende institutioner bør og skal være det, vi satser på som kommune,« siger Anne Vang.
Hun mener, at det er godt, hvis der bliver skabt nye pladser  for dem har man i kommunen brug for. Men der er også udfordringer med de private institutioner:
»Man har mindre kontrol over, hvad der sker ude i institutionerne. I de kommunale institutioner bliver der gjort et stort arbejde med børns sprog. Hvis man starter i skole og har et dårligt sprog, så er man alvorligt bagud. Og det er nemmere at gå ind og arbejde med den slags i vores egne institutioner,« siger Anne Vang, som også mener, at det er problematisk, at kommunens pladsanvisning ikke kan råde over pladserne:
»I princippet kan de private institutioner give alle pladserne til børn fra nabokommuner,« siger hun.
Overvejer privatisering
En af de institutioner, der er i gang med at lade sig privatisere, er Danmarks ældste børnehave, Fru Hedevig Baggers Børnehave i Københavns Nordvestkvarter.
Her er man trætte af, at Københavns Kommune har besluttet, at børnehaver skal have 66 børn for at være bæredygtige. Nordvestbørnehaven har 24 og må derfor se frem til en sammenlægning med andre institutioner, forklarer næstformand i forældrebestyrelsen Trine Kaare Jensen.
Ifølge hende vil det reelt betyde, at man afleverer sit barn ét sted, før det går over til andet sted, inden forældrene så henter barnet på en helt tredje institution:
»Forældrene har valgt stedet, fordi det er en lille institution. Vi har mange børn med specielle behov, der har brug for trygge rammer og ikke at blive mødt med forskellige pædagoger og lokaler hver dag,« forklarer hun.
Selv har hun ikke haft en privat daginstitution højt på sin ønskeliste, da hun skulle vælge institution til sit fire-årige barn. Men efter at have undersøgt muligheden, ser hun mere lyst på sagen.
»Man kan tilsyneladende få en langt bedre økonomi ved at være privat. Fordi man slipper for en masse bundne opgaver fra kommunen såsom ledere, der skal rende til alle mulige møder og udfylde alle mulige papirer for deres månedlige elforbrug,« siger Trine Kaare Jensen og oplyser, at institutionen har planer om at være privat om et år: »Fra kommunens side anlægger man en arrogant holdning til børn og institutioner. Her har man bare regnet på, at enheder af den og den størrelse fungerer, og så fralægger man sig ansvaret for, at børn har forskellige behov. Det er usammenhængende,« mener hun.
Anne Vang afviser, at der skulle være en økonomisk fordel ved at privatisere en institution:
»Når man starter en privat institution, så får man færre offentlige penge,« siger Anne Vang og tilføjer:
»Men jeg er klar over, at der kan være et element af protest i det. Man vil protestere imod de kommunale nedskæringer  og man vil have andre muligheder for forældrebetaling,« siger hun.

