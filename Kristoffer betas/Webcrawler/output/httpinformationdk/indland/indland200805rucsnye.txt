RUC's nye formand Nissen taler ud
De vigtigste opgaver for Roskilde Universitets-centers bestyrelse er, at sikre at den daglige ledelse fungerer optimalt og få igangsat en bred debat om videreudvikling af RUC's uddannelser, mener den nye bestyrelsesformand, Christian S. Nissen


 I begyndelsen af maj blev Christian S. Nissen valgt som formand for Roskilde Universitetscenters (RUC) bestyrelse, efter at Dorte Olesen valgte at trække sig som formand et halvt år før tid.
Flere havde på forhånd spået Christian S. Nissen gode chancer for at blive valgt som formand, men både næstformanden og de to medarbejderrepræsentanter i bestyrelsen stemte imod. 
"Det er jeg selvfølgelig meget ked af. Det er en voldsom svækkelse af mig som formand, men jeg tror, det handler om bekymring, for jeg har nok igennem mine tidligere jobs fået ry for at være brutal. Efter årene på Rigshospitalet kaldte de mig bl.a. 'Døden fra Blegdamsvej'," siger Christian S. Nissen og tilføjer, at han regner med at få et godt samarbejde også med medarbejderrepræsentanterne.
RUC's ledelse er blevet stærkt kritiseret af medarbejdere og studerende igennem flere år. Især rektor Poul Holm, der blev ansat, før Christian S. Nissen kom i bestyrelsen, er blevet beskyldt for at være egenrådig og inkompetent. 
- Synes du, at den daglige ledelse har fungeret godt i det halvandet, du har siddet i bestyrelsen?
"Det har jeg svært ved at svare på. Der er jo stor forskel på at være menigt bestyrelsesmedlem og komme til møde hver anden måned og på at være bestyrelsesformand, som har kontinuerlig kontakt med ledelsen. Selvfølgelig bliver jeg også præget af, hvad medier som Information skriver om RUC's ledelse, så jeg kan ikke udtale mig skråsikkert om, hvordan ledelsen fungerer endnu," siger Christian S. Nissen og understreger, at en ledelse, der bliver udsat for kritik, ikke nødvendigvis er en dårlig ledelse. 
Ligesom en pletfri og populær ledelse heller ikke er det samme som en god ledelse. 
"Det vil jo ofte være sådan, at ledelser, der laver om og forlader gamle og dårlige traditioner og får indført nogle nye, bliver udsat for voldsom kritik. Jeg kan jo bare kigge på min egen fortid som leder," siger Christian S. Nissen. 
Budgetsucces
RUC har i fem år haft underskud, og det stigende overtræk på kontoen fik i december bestyrelsen til at foreslå, at RUC skulle etablere en opsparingspulje på 15 millioner kroner, så universitetet havde lidt at stå imod med til eventuelle uforudsete udgifter i 2008. 
Etableringen af opsparingspuljen betød dog sammen med udsigten til faldende STÅ-bevillinger (det beløb, universiteterne får fra staten per bestået eksamen), at RUC's ledelse i december måtte meddele, at det kunne blive nødvendigt at fyre 20-30 medarbejdere. 
Derfor har vinteren og foråret på RUC budt på langvarige forhandlinger om nedlæggelse af stillinger og nedskæringer på driftsbudgettet. Og i april kom RUC så ud med et overskud på godt ni millioner for 2007. 
Set i det store perspektiv, mener Christian S. Nissen, at budgetforhandlingerne var en succes. Han forstår ikke kritikken af RUC's daglige ledelse i den sag, for besparelserne var blevet dem direkte pålagt af bestyrelsen. Hvad han godt forstår, er derimod den udbredte bekymring og forvirring, der har hersket blandt medarbejderne om RUC's økonomi. 
"Der har været en usikkerhed - også hos os i bestyrelsen - over den måde, budgettet blev lavet på. Derfor besluttede vi, at RUC'erne i forbindelse med besparelserne, skulle have mulighed for at få bedre indsigt i budgettet. Det betød, at vi satte to måneder af, så institutlederne fik tid til at gennemgå budgetforslaget og spareplanen sammen med medarbejdere og studerende, så alle forhåbentlig er blevet mere trygge ved det, der foregår," siger Christian S. Nissen.
- Hvorfor var det nødvendigt?
"Normalt går medarbejdere ikke op i budgettet, fordi de har rimelig tillid til, at det fungerer fornuftigt, men hvis du står over for en ledelse, der fremlægger en spareplan, som kan indebære afskedigelser, så er det ikke så underligt, at folk gerne vil have mere at vide om, hvad der foregår. Derfor synes vi i bestyrelsen, at det var vigtigt, at vi ikke bare vedtog budgettet, uden at folk havde fået chance for at sætte sig ind i sagen," siger Christian S. Nissen. 
Alligevel endte forløbet med, at de fem eksterne bestyrelsesmedlemmer stemte ja til budgettet, mens de interne medlemmer stemte imod. 
Spørgsmålet er, om det er den nye stil i RUC's bestyrelse? 
"I realiteten er der sjældent stærkt divergerende synspunkter mellem interne og eksterne," siger Christian S. Nissen, der dog ikke har tænkt sig at fortsætte den stil: 
"Det er helt afgørende for mig, at vi i RUC's bestyrelse stort set skal være enige i alle afgørende spørgsmål. Jeg vil nødigt gennemføre ændringer på RUC, som hives hjem på et enkelt medlems stemme."
En af de store ændringer, der skal gennemføres, vil formentlig være på uddannelsesområdet, siger Christian S. Nissen: 
"For 30 år siden var RUC's uddannelsesstruktur og pædagogik epokegørende, siden da er det blevet mere almindeligt at arbejde tværvidenskabeligt og projektbaseret. På baggrund af den succes, melder spørgsmålet sig, om ikke det nu er nødvendigt at tænke uddannelserne radikalt om igen," siger Christian S. Nissen, der godt ved, at det vil vække voldsom debat at udfordre RUC's bærende ideer: 
"Men det er jo netop oftest succeserne, man skal udfordre, og RUC er stedet, hvor eksperimenter kan lade sig gøre, så nu skal der gang i debatten om, hvordan vores uddannelser kan udvikles til morgendagens samfund."


