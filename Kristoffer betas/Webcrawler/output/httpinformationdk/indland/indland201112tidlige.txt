Tidligere departementschefer: Lav systemet om
Departementschefer er konstant i risiko for at komme til at handle politisk, selv om de intet politisk mandat har. Tidligere departementschefer peger nu på, at systemet bør laves om, så cheferne slipper fri af den politiske rolle
Når ministrene ikke har tid til at til alle møder, risikerer departementscheferne at blive tvunget til at agere politisk, siger en række tidligere topembedsmænd.- Her er det depratementschef i Skatteministeriet, Peter Loft


 De færreste journalister kan nævne navnene på tre nuværende departementschefer. Blandt vælgerne er der næppe mange, der kender navnet på en enkelt. Det til trods for at de øverste chefer i ministerierne både deltager i politiske forhandlinger og udvikler regeringens politik.
En række tidligere departementschefer og ansatte i ministerierne peger nu på, at systemet bør laves om, så departementscheferne ikke beskæftiger sig med politiske spørgsmål, men alene tager sig af det administrative.
En af dem er tidligere departementschef i Økonomi- og Erhvervsministeriet Jørgen Rosted, som mener, at der flere i ministerierne burde kunne drages til politisk ansvar.
»Andre lande har taget konsekvensen af ministrenes tidspres og indført statssekretærer eller viceministre, og mange lande har særlige kabinetter til at hjælpe ministeren med politik. Vi har bare indført pressemedarbejdere, som hverken har den faglige kompetence eller viden til at agere i systemet,« siger han.
Fordelen ved viceministre, statssekretærer eller kabinetter ville ifølge Jørgen Rosted være, at departementscheferne kunne holde sig på afstand af det politiske arbejde og i stedet koncentrere sig om den lovmæssige forvaltning og de faglige analyser og vurderinger.
Michael Christiansen, som tidligere har været departementschef i Forsvarsministeriet og nu er formand for DR’s bestyrelse, peger også på, at der bør blive rejst en debat om fordelene ved at indføre statssekretærer eller viceministre.
»De er blevet indført i alle de vestlige demokratier, vi bør og kan sammenligne os med. Spindoktorer er bestemt ikke løsningen, og politiske embedsmænd er det slet ikke. Jeg forstår ikke, hvorfor ingen tør tage denne debat ordentligt,« siger han og tilføjer, at risikoen ved det nuværende system er, at departementscheferne overtager for mange af de politiske opgaver.
»Der findes mange eksempler på svage ministre, som beder deres departementschefer om at være med den politiske proces, og det kan være svært for en departementschef at sige nej til, for det er spændende at være en del af det politiske spil. Problemet er bare, at de ikke har noget politisk mandat til at gøre det,« siger han.
Travlt med pressen
Tidligere departementschef i Forsvarsministeriet Anders Troldborg vurderer, at det i høj grad er mediernes evne til at sætte dagsordenen, der bevirker, at ministrene i langt højere grad beskæftiger sig med tilfældige småsager, mens den langsigtede politik bliver overladt til departementscheferne.
»Hvis ministeren på forhånd har gjort sig klart, hvad han eller hun vil, eller hvis vedkommende har været i systemet længe, så er der en god chance for, at ministeren kan overskue de langsigtede udfordringer. Men hvis der kommer en helt ny minister til, vil vedkommende typisk bruge tid på pressen og overlade det langsigtede til embedsmændene,« siger han.
Christian Nissen, der tidligere har været fuldmægtig i Miljøministeriet og Finansministeriet, peger også på, at departementscheferne har fået markant mere magt, fordi de udfylder det tomrum, der er opstået, i takt med at ministrene har fået travlt med at håndtere de mange pressehenvendelser og dag til dag-sager.
»Departementscheferne har ikke selv raget magten til sig, men de har fået den automatisk, fordi ministrene ikke har kunnet klare de politiske opgaver alene. I dag er departementscheferne langt inde i de politiske forhandlinger, og det er slet ikke unormalt, at de forhandler med oppositionen, uden at ministeren er til stede,« siger han.
Usynlig magt
Christian Nissen vurderer, at departementscheferne let kommer til at bevæge sig for langt væk fra det forvaltningsmæssige udgangspunkt og ind på det politiske område.
»Hvis de gør det, bliver de politiske aktører og risikerer at lade politiske hensyn veje tungere end lovmæssig forvaltning. Resultatet er, at de får sværere ved at kontrollere ministrene og holde øje med, at de ikke overtræder forvaltningsloven,« siger han og tilføjer, at ministrene har brug for en bedre politisk betjening, end de får i dag.
Journalist og tidligere rådgiver for Anders Fogh Rasmussen Michael Kristiansen har flere gange oplevet, hvordan ministre er blevet styret af deres departementschef, fordi de ikke selv har været i stand til at udvikle politikken på deres område. Han mener, det er et problem, at departementscheferne får lov til at tage over, uden at det kommer frem, at det er dem, der står bag.
»Det er farligt, for det betyder, at vi har en enorm magtbase i Danmark, som ingen interesserer sig for. Ingen ved, hvem der styrer systemet, og det er problematisk«.

