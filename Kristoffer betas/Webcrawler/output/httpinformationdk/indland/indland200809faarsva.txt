Hun får det svært i Bruxelles
Integrationsministeren skal i morgen overbevise sine europæiske kolleger om, at opholdsdirektivet skal ændres, men det bliver op ad bakke og en meget langvarig proces
Birthe Rønn Hornbechs EU-kolleger vil hellere bruge kræfter på, at forklare hende, at Danmark bør afskaffe retsforbeholdet og være med i en aktiv udlændingepolitik end at gå i gang med at genforhandle et direktiv, der efter de flestes mening fungerer ganske udmærket, mener Malene Wind


 Når integrationsminister Birthe Rønn Hornbech (V) torsdag morgen mødes med sine europæiske ministerkolleger i Bruxelles, er hendes opgave ifølge aftalen med Dansk Folkeparti kun at få ændret på et lille hjørne af alle de konsekvenser, EU's opholdsdirektiv har for dansk udlændingepolitik.
Nemlig spørgsmålet om, hvorvidt man godt kan blive familiesammenført med sin ægtefælle, selv om man ikke opholder sig lovligt i et EU-land.
Det er det, den omdiskuterede Metock-dom fra juli måned har åbnet op for.
Men selv om regeringen og Dansk Folkeparti har opgivet alle andre krav om at forhindre brugen af den såkaldte Malmø-model, hvor danskere kan nøjes med at flytte til Sverige i en periode og dermed få deres ægtefælle med til Danmark, så bliver det alligevel op ad bakke at få gennemført bare en lille ændring i det såkaldte opholdsdirektiv.
"Det er besværligt, når 27 lande skal blive enige om en ændring, og der er masser af anden lovgivning, man hellere vil bruge tid på. At ændre på direktivet betyder, at EU-Kommissionen skal udarbejde et helt nyt, og det er den ikke specielt interesseret i," vurderer Rebecca Adler-Nissen, EU-forsker på Institut for Statskundskab på Københavns Universitet.
Langstrakt proces
Ifølge diplomatiske kilder i Bruxelles har flere lande 'tilkendegivet sympati' for den danske holdning, men der er ikke forventninger om, at Danmark umiddelbart får tilsagn til, at man vil gå med til at ændre direktivet. Og der vil blive tale om en meget langstrakt proces, før man vil have en afklaring på, om det overhovedet vil være muligt.
Marlene Wind, leder af Center for Europæisk Politik på Københavns Universitet, tror ikke på, at Danmarks chancer for at få de andre med på en ændring er særligt store, selv om ti andre lande også har haft indvendinger mod Metock-dommens konsekvens for illegal indvandring.
"Selv om der er lande, der har samme holdning som Danmark, har ingen sagt offentligt, at de støtter en ændring af direktivet, og ville de det, tror jeg allerede, vi havde hørt om det," siger Marlene Wind.
Hun peger på, at de andre lande ikke har den store interesse i at gå via opholdsdirektivet for at komme illegal indvandring til livs.
"Lige nøjagtig det direktiv handler om, at tredje lands borgere skal gifte sig med en EU-borger for at blive familiesammenført, og der er en hel masse kontrolmekanismer, der skal sikre, at der ikke er tale om snyd i de tilfælde. Så for virkelig at dæmme op for den illegale indvandring vil de andre hellere fokusere på at lave nogle fælles europæiske regler mod det. Og de vil have svært ved at forstå, at Danmark vil bruge nogle regler for det indre marked og den fri bevægelighed til at bekæmpe illegal indvandring," siger hun.
"Problemet er bare, at Danmark ikke kan være med til at lave fælles regler på området på grund af retsforbeholdene," siger Marlene Wind.
Hun tror derfor, at Birthe Rønn Hornbechs kolleger hellere vil bruge kræfter på at forklare hende, at Danmark bør afskaffe retsforbeholdet og være med i en aktiv udlændingepolitik end at gå i gang med at genforhandle et direktiv, der efter de flestes mening fungerer ganske udmærket.
"Det, Birthe Rønn Hornbech vil sige herhjemme bagefter, er selvfølgelig, at der var forståelse for Danmarks synspunkter, og at man nu går i gang med at undersøge, hvor omfattende det her problem egentlig er i forhold til Metock-dommen, hvilket man også vil gøre. Det betyder dog ikke nødvendigvis, at det reelt vil blive lavet om. Men hun er nødt til at få det til at lyde af noget for at tækkes Dansk Folkeparti," siger Marlene Wind.
Vigtigere problemer
En anden hindring i forhold til at få de andre medlemslande med på at ændre opholdsdirektivet er de interne problemer, som EU står over for i øjeblikket.
"Vi har en Lissabontraktat, der hænger, og det fremmer ikke den politiske lyst til at kigge på fundamentale værdier, som allerede er sikret via EU's nuværende lovgivning. Samtidig slås EU med diverse økonomiske problemer, som også tager meget fokus," påpeger Sara Hagemann, der er forsker ved den europæiske tænketank European Policy Centre (EPC) i Bruxelles.
Hun mener dog godt, der kan være en lille chance for at Danmark kan få de andre lande med til i et eller andet omfang at få en yderligere uddybning af opholdsdirektivet.
"Alle, også EF-Domstolen, har en interesse i at få afklaret, hvor skellet mellem immigrationspolitik og individets rettigheder i form af at kunne bevæge sig frit inden for EU's grænser går," siger Sara Hagemann, der dog ikke tror, der kan blive tale om et helt nyt direktiv.
Og skulle det virkelig lykkes for Danmark at få alle lande med til den løsning, er det også et usikkert spil at gå i gang med, for så skal Europa-Parlamentet involveres, og her er det langt fra sikkert, at man vil gå med til at lave stramninger.
"Vi ved fra tidligere lovgivningsprocesser, at Europa-Parlamentet traditionelt er langt mere liberalt end Rådet og som regel går efter at give borgerne flere rettigheder end restriktioner, så vi kan meget vel ende med noget, der alligevel ligner det, vi har i dag," mener Rebecca Adler-Nissen.


