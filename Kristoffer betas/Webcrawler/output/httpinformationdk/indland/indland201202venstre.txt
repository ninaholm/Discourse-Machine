Venstre åbner slagsmål om førtidspension
Venstre har et kontant krav med til beskæftigelsesministeren i de kommende forhandlinger om en reform af førtidspension. Kravet forarger SF og Enhedslisten
Claus Hjort Frederiksen kan ikke forsvare, at ydelsen på førtidspension er højere, end den man modtager på kontanthjælp.


 Et af de helt store slagsmål i de snarlige forhandlinger om en reform af førtidspension og fleksjob bliver, hvor mange penge de mennesker, der skal fra førtidspension over i såkaldte »udviklingsforløb«, får at gøre godt med hver måned. Den tidligere beskæftigelses- og finansminister Claus Hjort Frederiksen (V), der sidder i Folketingets beskæftigelsesudvalg, åbner nu diskussionen med et kontant krav til regeringen:
»Det er helt afgørende for os, at dén ydelse bliver lavere end kontanthjælpen,« siger Claus Hjort Frederiksen, der fremhæver, at reformens »incitamentsstrukturer skal vende den rigtige vej«.
Regeringen har på forhånd meldt ud, at unge under 40 år fremover kun i helt særlige tilfælde skal kunne modtage den varige førtidspension. I stedet skal de over i »udviklingsforløb«, som gerne på sigt skal hjælpe dem ud på arbejdsmarkedet i større eller mindre omfang. Venstre er enig i den model, som også var en del af den tidligere regerings udspil.
Ideen stammer fra Arbejdsmarkedskommissionen i 2009, og kommissionen foreslog selv en månedlig ydelse på niveau med kontanthjælpen.
Men Venstre mener altså ydelsen skal endnu længere ned: »De mennesker, vi taler om her, står jo uden for arbejdsmarkedet. Derfor er det afgørende, at vi ikke får en højere ydelse i en ordning, hvor man ikke står til rådighed end en ordning, hvor man står til rådighed. Derfor skal den for mig at se være lavere end kontanthjælpen,« siger Claus Hjort Frederiksen.
Formålet med reformen er at stramme op på reglerne for, hvem der modtager førtidspension — og særligt skrue ned for den såkaldte fleksjobordning. Antallet af førtidspensionister har været konstant i mange år, men de senere år har flere unge fået tildelt førtidspension.
Det vil regeringen — i lighed med den tidligere regering — gøre noget ved for dels at forhindre, at unge ender uden for arbejdsmarkedet et helt liv og dels at få styr på de offentlige udgifter til ydelserne, der ifølge regeringen er blevet 9,4 milliarder kroner højere end ventet.
330.000 personer i den erhvervsaktive alder er i dag ifølge tal fra Kommunernes Landsforening (KL) på varig offentlig forsørgelse som førtidspensionist eller visiteret til et fleksjob. Det er 85.000 flere end for 10 år siden.
Beskæftigelsesminister Mette Frederiksen (S) ventes ifølge Informations oplysninger at fremlægge sit bud på en reform af førtidspensionen i uge 9. Udspillet ligner i store træk det, som Venstre og Konservative præsenterede sidste år.
Minister vil vente
Desuden indeholder det en model for, hvordan sagsbehandlerne i kommunerne arbejder bedre sammen om den enkelte — for at modvirke, at førtidspensionister sendes rundt i forskellige systemer i deres møde med det offentlige. Mette Frederiksen ønsker ikke at gå ind i en diskussion om størrelsen på ydelserne forud for forhandlingerne.
»Jeg synes, det er fint, at Venstre går ind i diskussionen nu. Men jeg synes samtidig, det er vigtigt, at vi ikke begynder forhandlinger, før vi sidder om et forhandlingsbord. Det vil jeg heller ikke gøre i Information,« siger hun.
Ministeren siger dog om ydelsen:
»Jeg mener hverken, at ydelsen skal være meget høj eller meget lav. Det, der er vigtigt, er at diskutere, hvordan vi kan få nogle unge mennesker, der i dag er meget langt væk fra arbejdsmarkedet, tættere på arbejdsmarkedet.«
Socialordfører Özlem Cekic, der forhandler på SF’s vegne afviser imidlertid Venstres krav kategorisk.
»Jeg tror ikke, at det er gået op for Claus Hjort, at når man sender mennesker i udviklings- og rehabiliteringsforløb, er det ikke, fordi de har ledighed som problem. De har menneskelige og sociale problemstillinger, som de skal hjælpes med — for at de kan komme tættere på arbejdsmarkedet. Målet er at gøre folk så raske som muligt — ikke at gøre dem hjemløse,« siger hun og tilføjer, at SF også er imod dagssanktioner.
Enhedslistens socialordfører Finn Sørensen afviser ligeledes totalt kravet fra den tidligere finansminister.
»Så har man da for alvor ladt de unge mennesker i stikken. Det eneste, man får ud af det, er flere fattige og flere psykisk syge på gaden. Det er fuldstændig horribelt,« siger Finn Sørensen, der understreger, at regeringen kan lave en aftale med Enhedslisten, hvis den tager udgangspunkt i det oplæg til en førtidspensionsreform, som de tre regeringspartier lavede sidste år.
Det Konservative Folkeparti har ikke lagt sig fast på en ydelse endnu.
»Vi har ikke lagt os fast på en ydelse, men det er klart at incitamentstrukturen skal være i orden. Vi afventer regeringens forslag,« siger politisk ordfører Benedikte Kiær (K).

