Udvalg: Reformer hindrer øget kvalitet i uddannelser
Kvalitetsudvalget kritiserer regeringens uddannelsesreformer for at hindre øget kvalitet på de videregående uddannelser. Forligspartier bag fremdriftsreformen erkender de negative virkninger og er villige til at ændre på dem


 To af regeringens mest omfattende indgreb på de videregående uddannelser i de seneste år får kritik af regeringens kvalitetsudvalg. Især fremdriftsreformen risikerer at begrænse uddannelsernes fokus på at øge kvaliteten af undervisningen, lyder det fra udvalget, der i går kom med deres afsluttende anbefalinger efter halvandet års arbejde.
Udvalget påpeger også, at efterårets dimensionering af de videregående uddannelser ud fra historiske ledighedstal er et skridt i den rigtige retning, men for simpelt skruet sammen. Oppositionen mener, at kritikken er berettiget og er villige til at ændre på både fremdriftsreform og dimensionering.
Formand for Kvalitetsudvalget Jørgen Søndergaard mener, at fremdriftsreformen bør ændres, da den er et eksempel på den øgede detail-regulering af uddannelserne, der ikke levner tilstrækkeligt handlerum til at tage ansvar for kvalitet og relevans.
»En række uddannelser har ikke problemer med fremdriften, så hvorfor ikke nøjes med at gøre noget ved de uddannelser, der har problemer, og så vælge de værktøjer, der passer bedst til dem,« siger Jørgen Søndergaard.
Selv om udvalget anbefaler dimensionering af uddannelsernes optag, også i fremtiden, så bør der arbejdes meget mere grundigt med selve analysen, så den for eksempel også kommer til at indeholde undersøgelser af, hvor mange med en bestemt uddannelse, der fremover er behov for.
Også antallet af uddannelser bør der ses nærmere på, da små uddannelser generelt har større problemer med at opretholde høj kvalitet i undervisningen.
»Vi er bekymrede for, at den grønthøster af udbuddet af uddannelsespladser, som den nuværende dimensionering har sat i gang, vil gå ud over kvaliteten, fordi den fokuserer på antallet uddannelsespladser og ikke på, om man har to gode uddannelser eller fire dårlige,« siger Jørgen Søndergaard.
Uddannelsesminister Sofie Carsten Nielsen understreger, at der er et bredt politisk flertal bag fremdriftsreformen, som står fast.
»Men vi er nødt til at se på, om der er for mange styringsmekanismer i uddannelsessystemet, som trækker i den forkerte retning,« siger Sofie Carsten Nielsen.
Minister afventer evaluering
Forligspartierne bag fremdriftsreformen er dog villige til at ændre på de eventuelle negative konsekvenser af fremdriftsreformen, som først trådte i kraft sidste år for nye studerende og i år for de nuværende studerende.
»Vi går ikke fra et forlig, men det ville være meget tonedøvt ikke at lytte til, at der er indlysende problemer i fremdriftsreformen, især når dimensioneringen kommer oveni. Det behøver ikke at betyde, at reformen skal rulles tilbage, men vi er nødt til at se på, hvad den betyder for kvaliteten, i stedet for kun at tale om gennemførselstid og økonomi,« siger uddannelsesordfører Anette Wilhelmsen (SF).
Også Venstres uddannelsesordfører Esben Lunde Larsen er enig i udvalgets kritik af både fremdriftsreform og dimensionering.
»Den rodebutik ministeren har lavet i forbindelse med dimensioneringen, skal der ryddes op i. Med hensyn til fremdriftsreform, så var det den bedste af de dårlige modeller, som desværre giver nogle negative bivirkninger i form af især mere skolegørelse af uddannelserne, men hvis de studerende viser sig at blive hurtigere færdige om to-tre år, så er vi villige til at rulle den tilbage,« siger Esben Lunde Larsen.
Hvad angår dimensionering, så vil Sofie Carsten Nielsen afvente evalueringen af ordningen om tre år.
»Det var ikke muligt at finde et mindre bureaukratisk værktøj til dimensionering, men det kan jo være, at man kan tage andre metoder i brug om tre år,« siger uddannelsesministeren.

