EL: Besparelser svækker Københavns klimaindsats
Med beslutningen om at lægge de såkaldte miljøpunkter ind under lokaludvalgene, lader  politikerne i København hånt om byens ambitioner om at blive verdens første CO2-neutrale hovedstad. Det mener Miljøpunkterne og Enhedslisten. Socialdemokraterne afviser


 Mantraet bliver gentaget igen og igen. Om 15 år skal  København være CO2-neutral. De såkaldte Miljøpunkter har været en væsentlig del af planen om at gøre København til verdens første CO2-neutrale hovedstad, men nu har politikerne i Københavns Borgerrepræsentation besluttet at spare 6,4 millioner kroner ved at lægge Miljøpunkterne sammen med kommunernes Lokaludvalg:
»Vi er rystet over, at besparelserne går ud over et af de vigtigste initiativer for at skabe en grøn by,« siger Jan Andersen, talsmand for Miljøpunkt Nørrebro.
Miljøpunkterne er otte lokale enheder i hovedstaden, der gennem forskellige initiativer som f.eks. at opsætte affaldssortering og give borgere og kommunen gode råd om energibesparelser skal give københavnerne mulighed for at gøre en god gerning for miljøet på lokalplan.
Beslutningen om at lægge Miljøpunkterne sammen med Lokaludvalgene betyder, at Miljøpunkterne går fra at være selvejende og have et armslængdeprincip i forhold til Københavns Kommune til at være kommunale. Det fører pengetab med sig, mener Jan Andersen:
»At vi bliver lagt ind under kommunen, betyder - ud over at vi skal køre på lavere blusog må fyre medarbejdere - at der er en masse af de fonde, der støtter os nu, der vil trække deres støtte tilbage, fordi de ikke støtter kommunale enheder,« siger han.
Ingen klimaforkæmper
Enhedslisten står uden for budgetforliget. Partiets repræsentanter i Borgerrepræsentationen er imod sammenlægningen af lokaludvalgene og miljøpunkterne. Borgmester for Socialforvaltningen Mikkel Warming (EL) mener, at fundamentet for miljøpolitikken undermineres:
»Miljøpunkterne har været drivkraften i miljøpolitikken. I en stor by som København har borgerne svært ved at deltage aktivt i klimakampen, hvis ikke der er gode, lokale initiativer,« siger han.
Mikkel Warming mener ikke, at besparelsen harmonerer med målsætningen om, at København skal være klimaforkæmper blandt hovedstæder. Han frygter, at besparelserne er blevet gennemtrumfet, uden at forligsparterne har overblik over, hvad konsekvenserne kan blive:
»Parterne har siddet midt om natten og besluttet sig for at spare på et område uden at kende konsekvensen af besparelsen. Jeg har ikke mulighed for at gennemskue, om konsekvenserne bliver så slemme, som Miljøpunkterne selv mener, men det har de politikere, der har truffet beslutningen, heller ikke,« siger  han.
S: Minimal svækkelse
Mette Reissmann, ordfører for Socialdemokraterne i København, mener ikke, at sammenlægningen af Lokaludvalg og Miljøpunkter vil svække miljøpolitikken voldsomt:
»Vi har lagt to enheder sammen for at skabe nogle besparelser, som har været absolut nødvendige. Og vi synes, at det er gået så godt, fordi vi ikke svækker miljøpolitikken i København på en måde, der er værd at nævne,« siger hun.
Mette Reissmann ser det ikke som et problem, at Miljøpunkterne skal finde penge fra andre fonde end dem, som ikke støtter kommunale enheder:
»Hvis der er fonde, der har vedtægter, der siger, at man ikke kan få miljøtilskud, så længe man er i kommunalt regi, så må man jo søge efter penge fra andre fonde, og dem findes der jo masser af,« siger hun.


