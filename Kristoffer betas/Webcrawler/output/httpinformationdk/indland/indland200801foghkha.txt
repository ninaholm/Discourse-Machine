Fogh og Khader vandt på stormløb
Foghs forhandlingsløsning på dramaet om afviste asyl-ansøgeres forhold repræsenterer en ny erkendelse af de parlamentariske realiteter og indebærer, at Dansk Folkeparti erkender, at de har mistet vetoretten i dansk politik
Efter valget syntes VKO-flertallet umiddelbart intakt, derfor var regeringen nødt til at søge accept til sit forslag i en forhandling med Dansk Folkeparti, som regeringen har et uopsagt forlig med.


 "Vi har forlig på området, men man må jo også bare konstatere, at hele aftalen kunne have været fejet af banen, hvis ikke regeringen havde sikret sig flertal," sagde Pia Kjærsgaard efter folketingsdebatten onsdag.
Fogh har sikret sig et bredere parlamentarisk grundlag for sin regering: "En ny start," kaldte statsministeren det onsdag.
Dermed er mønstret i dansk politik afgørende ændret, og Ny Alliance har fået en mulighed for at arbejde sig ud af den dybe krise, partiet havnede i med det magre valgresultat og de endnu dårlige meningsmålinger.
Khader har nu opnået et bemærkelsesværdigt resultat for sit voldsomt svækkede nye parti - hjulpet af først og fremmest Pia Christmas- Møller og de to grønlandske mandater, som har foræret Khader den nøgleposition, han har tilstræbt med sin partidannelse. Ingen kunne for få uger siden med nogen sikkerhed have forudsagt, at Christmas-Møllers bitterhed kunne få hende til at bringe regeringen i mindretal, eller at de grønlandske MF'ere ville stemme mod regeringen i en afgørende sag. At det viste sig at være situationen, har entydigt demonteret VKO-flertallet. Samtidig har Khader mere entydigt valgt side og bekendt sig som regeringens parlamentariske grundlag. Han og Anders Samuelsen har ønsket en klar position som regeringens støtteparti, mens den tredje partstifter Gitte Seeberg, der ligesom Christmas-Møller forlod de konservative i frustration over ikke at blive minister og med en kritisk holdning til samarbejdet med DF, er blevet sat på plads.
Administrativt problem
Udflytningen af afviste asyl-familier med børn er et kompliceret, men meget begrænset problem, der kunne løses administrativt. Og Fogh og den nye integrationsminister Birthe Rønn Hornbech, har realistisk vurderet haft ringe muligheder for at gennemføre en bredere løsning på det begrænsede problem. Fogh fremlagde forslaget om at forbedre de afviste asylansøgeres muligheder for at bo uden for asylcentrene umiddelbart inden valgkampen - uden på forhånd at have noget flertal. Efter valget syntes VKO-flertallet umiddelbart intakt, derfor var regeringen nødt til at søge accept til sit forslag i en forhandling med Dansk Folkeparti, som regeringen har et uopsagt forlig med. Det er veletablerede parlamentariske vilkår.
Det seneste, der kunne ændre ved denne snævre manøvreramme for regeringen, var en konkret demonstration af, at VKO-flertallet ikke længere er intakt. For Dansk Folkeparti bliver det jo helt illusorisk at opretholde en vetoret, når der ikke er VKO-flertal.
Naser Khader kan nu med stor ret fastholde, at han har opnået sin partistiftelses væsentligste formål: At suspendere Dansk Folkepartis vetoret i dansk politik. Khader har godt nok reelt accepteret det kompromis, som Rønn Hornbech havde opnået med DF, men til gengæld har DF accepteret at der nu forhandles bredere om resten af asyl-politikken. Det er reelt en åbning af forhandlinger om asyl-politikken fremover og giver - set i sammenhæng med at de nye parlamentariske realiteter har fjernet VKO-flertallet - det Ny Alliance en højst reel indflydelse på dette centrale politik-område. 
Uformelle tilsagn
I første omgang synes partiet at have opnået uformelle tilsagn om, at der kan gennemføres tiltag, der sætter afviste asyl-ansøgere i beskæftigelse på særlige vilkår.
Khader markerede under Folketingsdebatten onsdag en dybt pragmatisk, men konsistent politisk holdning i asyl-spørgsmålet. Khader fastholder de synspunkter, Ny Alliance gik til valg på, men erklærer samtidig, at partiet er klar til at acceptere selv mindre fremskridt. Khader argumenterer overbevisende med, at Pia Christmas- Møllers dagsorden efter Ny Alliances vurdering var et utilstrækkeligt korrektiv: Initiativer til selvforsørgelse er langt vigtigere end en tidsfrist på to eller tre år, argumenterede Khader med henvisning til svenske erfaringer.
Den holdning svarer godt til holdningen hos socialdemokrater, SF og radikale, der har ønsket at give afviste asyl-søgere fri adgang til det danske arbejdsmarked. Men en sådan fri adgang er af regeringen og Dansk Folkeparti blevet afvist som en "ladeport", der åbner for ny indvandring. 
Imidlertid kan der tænkes mange andre modeller for "selvforsørgelse", så afviste asyl-ansøgere kan beskæftiges på særlige betingelser. Det fremtidige mønster i dansk politik vil blive præget af den afklaring af de parlamentariske vilkår, der opstod onsdag. Fogh har fået bedre muligheder for at føre en resultatsøgende midterpolitik, fordi Dansk Folkeparti må erkende, at regeringen ikke kan klare sig med dem alene. Ny Alliance har tonet rent flag som støtteparti. 
Nye realiteter
Formentlig vil Dansk Folkeparti være i stand til at indrette sig på og kunne leve - og vokse - med den nye realitet. Partiet skal under alle omstændigheder ud i en konfrontation med regeringen og det meste af Folketinget i det dagsordensættende opgør om EU-forbeholdene, der kommer til at præge Dansk Politik fra efteråret. Udlændingepolitikken kommer ikke til at spille samme rolle som hidtil, fordi der i dag er et bredt flertal bag alle hovedelementer i den stramme politik, men også et udbredt ønske om en mindre uforsonlig tone i debatten. EU-temaet kan - netop i en situation, hvor vi synes at bevæge os mod barske økonomiske betingelser, mens der stadig vil være mange nytilkomne EU-borgere på det danske arbejdsmarked - blive en ny kilde til mobilisering bag Dansk Folkeparti af de mange, der står til at blive globaliseringsprocessens tabere.


