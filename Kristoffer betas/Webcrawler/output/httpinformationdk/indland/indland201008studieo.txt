Studieoptaget virker styret af ukendte kræfter
Først kom den nye karakterskala, så de nye adgangskrav, og nu bliver den 23-årige Camilla Dalgaard-Hansen ramt af toårsreglen, der betyder, at de yngste studerende kommer forrest i køen. Mød en af de knap 13.000 afviste ansøgere til de videregående uddannelser
'Jeg føler nogen tager pis på mig,' siger Camilla Dalsgaard-Hansen, der er 23 år og fra Århus. For tredje år i træk er hun blevet ramt af de hyppige ændringer af optagelses-systemet og har igen i år fået afslag på at begynde at studere psykologi.


 De sidste to år er knap hver fjerde studerende, der har søgt om optagelse på universiteterne, blevet afvist. Camilla Dalsgaard-Hansen, der er 23 år og fra Århus, er en af dem. For tredje år i streg er hun blevet ramt af de hyppige ændringer af optagelsessystemet og har fået afslag på at komme ind på drømmestudiet psykologi på trods af et højt snit fra gymnasiet.
»Lige nu føles det lidt, som om der er nogen, der tager pis på mig. Jeg har skøjtet rundt i manegen for at opfylde alle krav, men der er stadig lange udsigter til, at jeg kan komme ind, så det virker helt meningsløst at prøve en gang til, for det kan jo være, de laver reglerne om igen,« lyder det fra Camilla Dalsgaard-Hansen.
Efter studentereksamen på Aarhus Statsgymnasium i 2006 tegnede alt ellers lyst. Med hele fem fag på højniveau røg hendes gennemsnit op på 9,4 på den gamle karakterskala.
Det var lige på vippen til, at hun komme ind på sit drømmestudie, psykologi, i Aarhus, så Camilla var ikke bekymret for at tage sig lidt tid til at arbejde og rejse. Også studievejledningen på psykologi rådede hende til at indhente lidt erfaring efter gymnasiet.
Men i 2007 træder den nye karakterskala i kraft. 13-skalaen bliver erstattet af 7-skalaen, og det får Camilla Dalsgaards snit til at dale til 9,0.
Da hun året efter søger ind på psykologi, er bonusreglen ved ekstra højniveaufag imidlertid blevet også fjernet. Det betyder, at hendes snit således falder til 8,4.
Samme år bliver indført nye skærpede adgangskrav på landets videregående uddannelser. De betyder, at ansøgerne skal have bestemte niveauer i bestemte fag, og Camilla mangler matematik på b-niveau for at komme ind.
»Dengang var det bare lidt frustrerende, men jeg holdt modet højt og brugte et halvt år på at opnå matematik på b-niveau,« fortæller Camilla.
Uretfærdigt
Men lige meget hjalp det. Da hun søger optagelse på universitetet i 2009, bliver hun nemlig overhalet indenom af de yngste ansøgere, der kan gange deres snit op med 1,08 to år efter studentereksamen.
»1,08 reglen får gennemsnittene til at boome fuldstændig. Det er selvfølgelig surt at ryge udenfor, og den nye karakterskala gjorde det ikke bedre. Alle mine nitaller blev for eksempel degraderet til syvtaller, selvom de blev givet for en præstation over middel og ikke, som nu, for en middelpræstation med visse mangler,« forklarer Camilla Dalsgaard-Hansen.
Det værste var dog, at hun i modsætning til de studenter, der er blevet færdige de sidste par år, ikke længere får et plus for at have taget mange fag på højeste niveau.
»Det var et rigtigt dårligt råd, vi fik dengang om at tage mange højniveaufag. Især fordi bonussen hurtigt blev sløjfet. Nu står jeg med fem fag på højt niveau, hvor det er langt sværere at få gode karakterer, men det tæller ikke.
Det virker som et utroligt spild energi og tid at have taget de fag og virker nu helt vildt demotiverende,« siger Camilla Dalsgaard-Hansen.
Studiechef på Københavns Universitet Claus Nielsen forklarer, at den oprindelige bonusordning for højniveaufag blev ændret, fordi det var et alt for stort arbejde at administrere:
»Om det er fair, er et åbent spørgsmål, men det er rigtigt, at der er et par studenterårgange, som ikke får nogen bonus for at have taget  a-niveaufag i modsætning til dagens studenter, som får påført bonussen på deres eksamensbevis.«
Claus Nielsen kan godt forstå Camilla Dahlgaard-Hansens frustrationer over de mange ændringer:
»Hun tilhører en af de årgange, der har oplevet mange store ændringer af optagelsesreglerne. Det gik simpelthen for stærkt. Det går ikke, at unge, der starter i 1.g. oplever, at reglerne bliver lavet ikke bare én, men to gange. De har været taget som gidsler, og de mange ændringer har i en periode medvirket til at svække gennemsigtigheden i, hvordan du kom ind på en uddannelse.«
Realistisk
Selv om Studievalgs-centrene landet over melder om, at de studerende er blevet mere realistiske i deres valg af studier, så har Camilla ikke villet opgive drømmen om at læse psykologi indtil videre.
»Det har ikke været tid for mig at give op endnu. Jeg kunne godt vælge at søge ind på beslægtede uddannelser, men så får jeg aldrig de samme kompetencer inden for klinisk psykologi, som er det, jeg virkelig gerne vil,« siger Camilla Dalsgaard-Hansen.
Næste år overvejer hun dog at søge ind på andre fag, selv om hun altid har fået tudet ørerne fulde af, hvor vigtigt det var at få en længerevarende uddannelse og vælge den rigtige.
»Jeg synes, det er en meget firkantet måde at optage studerende på, som egentlig virker ret ubehagelig, fordi man kun kigger på alder og tal og ikke på mennesker. Det virker faktisk fuldstændig, som om det er styret af ukendte kræfter i stedet for sund fornuft,« siger Camilla Dahlgaard-Hansen.


