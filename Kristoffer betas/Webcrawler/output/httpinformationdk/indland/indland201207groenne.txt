De grønne vil have atomlosseplads på Risø
Placeringen af atomaffaldet fra Risø snævrer sig ind under højlydte protester. Striden kan bedst løses ved at lade det radioaktive affald blive på halvøen, mener både Greenpeace og Danmarks Naturfredningsforening
Der er tale om 5.000-10.000 kubikmeter affald fra forsøgsanlægget Risøs tre atomreaktorer, som det ville kræve 250 lastbiler med anhængere at flytte. Affaldet henfalder hurtigt, hvilket i denne sammenhæng vil sige højst 300 år, før radioaktiviteten er væk.  Arkiv


 Feltet af kandidater til Danmarks første atomlosseplads snævrer sig ind. Først var der 22 potentielle placeringer. Så var der seks, og nu skal en række prøveboringer sommeren over udvælge de to eller højest tre bedst egnede steder at bygge et såkaldt slutdepot for Danmarks begrænsede mængde af radioaktivt affald.
Men på forhånd stritter alle fem involverede kommuner imod. Mest højlydt har protesterne hidtil lydt fra Bornholm, hvor borgmester Winni Grosbøll (S) på et borgermøde tirsdag aften truede med om nødvendigt at blokere øens havne.
Den lokale natur og erhvervsudvikling bliver flere steder brugt som argument for, at atomaffaldet bør sendes til allerede eksisterende anlæg i udlandet. Men det radioaktive affald skal blive i Danmark, mener både Danmarks Naturfredningsforening (DNF) og Greenpeace.
»Danmark skal tage sig af sit eget farlige affald. Det er et godt princip at have, for så slipper vi for den farlige affaldstransport på tværs af lande,« siger Ella Maria Bisschop-Larsen fra DNF. Størstedelen af atomaffaldet stammer fra de tre gamle forsøgsreaktorer på Risø, hvor den sidste blev taget ud af drift i 2000. Siden har affaldet stået i cementforede tromler på et mellemlager samme sted, og det bedste ville være at bygge et slutdepot i nærheden, mener Tarjei Haaland, klima- og energimedarbejder hos Greenpeace.
»Det er helt ude af proportioner at skulle transportere alt det her affald til et andet sted i Danmark. Risikoen for uheld er jo ligefrem proportional med transportafstanden,« siger han.
Et lille problem
Samtidig mener Tarjei Haalaand, at man skal bevare sagen i dens rette proportioner. »Nu taler folk det kraftigt op, men der er ikke noget højradioaktivt affald. Det er et overskueligt problem at få en løsning på,« siger han.
Selve de højradioaktive brændselsstave er for længst sendt tilbage til USA, som led i en gammel tilbageleveringsaftale, da Danmark fik uranen. Tilbage er en større mængde lavradioaktivt affald som metalskrot og beton fra de nukleare anlæg og de handsker, arbejderne har haft på, mens de rev dem ned. Andet stammer fra hospitalernes kræftbehandling. I alt er der tale om 5.000-10.000 kubikmeter affald, som det ville kræve 250 lastbiler med anhængere at flytte. Affaldet henfalder hurtigt, hvilket i denne sammenhæng vil sige højst 300 år, før radioaktiviteten er væk. Dertil kommer en mindre mængde affald på 233 kg fra nogle særlige forsøg, som også er lavradioaktivt, men som har markant længere henfaldstid.
Til sammenligning arbejder man i Tyskland på at finde plads til et slutlager for 26.000 ton højradioaktivt atomaffald.
God tid
De danske myndigheder har i årevis forsøgt at afsætte den mindre mængde særaffald i udlandet, da den vil fordyre et dansk depot væsentlig. Men resten skal der bygges et slutdepot til, da det nuværende mellemlager ikke er indrettet til at holde i 300 år og være under overvågning.
Risø var med i feltet som ét af de 22 oprindelige placeringer til slutdepotet, der blev undersøgt. Men både Danmarks Naturfredningsforening og Greenpeace mener altså, at Risø er blevet siet fra for hurtigt.
»Vi mener ikke, det er blevet undersøgt ordentligt, om man kan lade affaldet blive på Risø,« siger Ella Maria Biscchop-Larsen.
Greenpeace henviser til, at der i kortlægningen af de 22 områder står, at størstedelen af området ved Risø ligger højt over havniveau. Men i resumeet til beslutningstagerne nævner man kun den mindre, lavtliggende del, som er sårbar over for havstigninger og stormfloder.
Det var i går ikke muligt at få svar fra Sundhedsministeriet på, om det er på den baggrund, at Risø er blevet valgt fra. Det fremgår dog også af resumeet, at man ved Risø som det eneste område har registreret en lille seismisk aktivitet i undergrunden.
En placering på Risø kunne ellers også have en samfundshistorisk sideeffekt, foreslår Tarjei Haalaand.
»I virkeligheden skulle man tage den fulde konsekvens og lave slutdepotet om til et mausoleum på Risø, hvor det hele startede. Så kunne man lave et flot punktum i stedet for at gøre det til et stort problem.«

