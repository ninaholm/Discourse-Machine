Højreekstremister forbereder sig på islamisk besættelse
Lørdag går højreekstremister på gaden i det indre København for at demonstrere mod moskeer. De frygter en islamisk besættelse af Danmark, og de er allerede i gang med at træne til kamp. Organisatorerne udgør kun en lille gruppe, men budskabet om antiislam vinder frem over hele Europa, vurderer eksperter
Danmarks Nationale Front bekæmper ’landsforrædere som venstreorienterede autonome og utilpassede parasitter på det danske folks legeme og de frygter islamisk overtag af samfundet,’ fremgår det af hjemmesiden. Her højreekstremister i Svendborg.


 
	Iklædt bomberjakker, sorte hættetrøjer, armybukser og støvler står tre mænd klar i Dyrehaven i Lyngby med hver deres skjold foran kroppen. Over for dem står en fjerde mand i militærfrakke og sparker på de sorte og røde skjolde, hvorpå der står »Danmarks Nationale Front« (DNF)med gotiske bogstaver.

	I baggrunden ligger Eremitageslottet, hvor DNF har hejst deres flag sammen med Dannebrog.

	Hele seancen ligger som en video på organisationens hjemmeside som en invitation til at blive aktiv.

	»Hvis islamiseringen af Danmark fortsætter, er det kun Gud, der ved, hvad der kommer til at ske,« siger en af de fire ledere i DNF, der kalder sig Mark Front, da Information taler med ham.

	De ser sig selv som en nationalistisk bevægelse på den ekstreme højrefløj. Træningen er et vigtigt element i at uddanne til aktivister, »der bekæmper landsforrædere som venstreorienterede autonome og utilpassede parasitter på det danske folks legeme«, fremgår det af hjemmesiden.

	Lørdag har organisationen inviteret til demonstration på Christiansborg Slotsplads mod moskeer i Danmark, som de anser for at være led i den besættelse af Danmark, som »fremmede« er i gang med. I sig selv er DNF ikke en toneangivende bevægelse, vurderer flere eksperter.

	Gruppen ønsker ikke at oplyse et medlemstal, men i en nylig kortlægning af ekstremistiske miljøer i Midt- og Vestjylland, angiver Det nationale forskningscenter SFI gruppen i én kommune til at bestå af fem-seks personer og fem-ti løsere tilknyttede.

	Til dagens demonstration vurderer politiet, at der vil komme 300 mennesker, sandsynligvis fra en række forskellige organisationer.

	Til sammenligning forventer politiet 500 demonstranter til en bebudet moddemonstration på Axeltorv.

	Men højredemonstrationen er udtryk for en voksende modstand mod islam, som går på tværs af grupper og rækker ud over Danmarks grænser, mener ph.d.-studerende Chris Holmstad Larsen fra Roskilde Universitet, der forsker i højreekstremisme.

	»Højreekstremisternes nye fokus på antiislam er en international tendens, som har fået vind i sejlene over hele Europa. Men faktisk er antiislam særligt tydelig i Danmark,« siger han.

	Frygter besættelse

	Danmarks Nationale Front blev stiftet i 2007, og flere af stifterne kom fra netværket Dansk Front, der lukkede samme år. Flere af medlemmerne har tidligere været involveret i den nazistiske organisation Blood & Honour, fortæller Mark Front. Men DNF betegner sig mere bredt – som en »bevægelse på højrefløjen, der samler alle former for nationalister«.

	»Vi tager ikke direkte afstand fra at være nazister, men her skal der være plads til alle nationalister,« siger Mark Front.

	Målet er at samle de danskere, »der har fået nok« af indvandringen til Danmark, hvad enten den kommer fra Østeuropa eller fra Mellemøsten.

	Dagens demonstration er rettet mod moskeer i Danmark, som DNF ser som en trussel mod danske værdier: »Det ser vi gang på gang, også i de lande, der ligger rundt om os. Lige så snart muslimerne har et forsamlingssted, hvor de kan samles og tale om en masse forskellige ting og arrangere møder, så begynder de at blive en trussel for det danske samfund.«

	»Vi ser det som en besættelse af vores fædreland,«fortsætter han og henviser til boligblokke, hvor der kun bor få danskere.

	Kortvarigt engagement

	Et af de steder, DNF er synlige i København, er i Sydhavnen, som tidligere har haft store problemer med vold og skinheads tilbage i 1990’erne. Her har der igen været flere sammenstød mellem højreekstremister og antifascister, og der er klistret mærker med nazistiske referencer op i bybilledet.

	I kortlægningen fra SFI er det netop gennem klistermærker, flyers og graffiti, at DNF udbreder sine budskaber i den midt- og vestjyske kommune. Hertil »begår grupperingen hærværk og voldelige overfald. Hærværk går f.eks. udover moskeer, der får påsat racistiske klistermærker, knust ruder eller bliver udsat for brandstiftelse. En moské har også fået sendt Muhammed-karikaturer«, fremgår det af undersøgelsen fra SFI.

	Chris Holmsted Larsen mener, at nogle af de konflikter, der har været i Sydhavnen, er et tegn på, at DNF begynder at markere sig i København. Men han er varsom med at konkludere, at miljøet vokser.

	»Der har været en tendens til, at miljøerne har været meget indadvendte, altså de har været rettet mod sociale aktiviteter i stedet for egentligt udadvendte politiske aktiviteter, og der er i hvert fald noget, der tyder på, at de er godt i gang med at forsøge at blive mere synlige i det offentlige rum igen,« siger han.

	Holmsted Larsen mener, højregruppen holder til i Sydhavnen, fordi det er et område med mange sociale problemer: »Det er typisk yngre mænd, der har en ressourcesvag baggrund, som føler sig tiltrukket af de her miljøer. De kunne lige så godt have været endt i rockermiljøer eller andre radikale miljøer, og derfor er deres engagement også kortvarigt. Det er også derfor, vi ser, at de vinder indpas i Sydhavnen,« siger Chris Holmsted Larsen.

	International islamofobi

	Fokus på islam som den største trussel mod fædrelandet går igen i flere højreekstremistiske grupper på tværs af Europa. Grupperingerne er meget forskellige i deres idégrundlag, og derfor har de ofte også svært ved at samle sig i en fælles front. Til gengæld er samarbejdet landene imellem blevet styrket.

	Ifølge DNF selv samarbejder man med folk fra Sverige, Tyskland, Ukraine og Rusland.

	»Det er nationalsindede folk, som dyrker deres egne bevægelser i deres lande,« siger Mark Front.

	Forsker Chris Holmsted Larsen bekræfter, at der er en tendens til øget internationalt samarbejde. Traditionelt har de højreekstreme grupper forbindelse til Tyskland, Sverige og Norge.

	»Men inden for den seneste tid har det i særdeleshed været Sverige, der har været interessant. Blandt andet fordi vi har haft de her meget voldsomme overfald og mordforsøg i Sverige,« siger Chris Holmsted Larsen med henvisning til et knivoverfald på en gruppe demonstranter på kvindernes kampdag.

	»Der er mange, der sandsynligvis med god grund frygter, at det vil føre til en eskalering af volden herhjemme. At der er samarbejde over Øresund,« siger han.

	I sin seneste terrorvurdering tager Politiets Efterretningstjeneste (PET) da også de højreekstreme grupper seriøst: »I politisk ekstremistiske miljøer på højrefløjen ses en fortsat stigende vilje til voldsanvendelse, herunder mod statens institutioner. Terror- angrebene i Norge og andre begivenheder i udlandet kan virke inspirerende på personer og grupper i Danmark,« skriver PET i vurderingen.

	 

