Fritz Schur forberedte udskiftningen af Anders Eldrup
Personligt tænkte jeg bagefter på, om nogen havde lokket os i en fælde for at få Eldrup fyret, fortæller statsrevisorernes formand i ny bog, der løfter sløret for den fyring, der åbnede op for salget af dele af Dong til Goldman Sachs


 SRSF-regeringen var knap nok tiltrådt, da der i december 2011 skete noget, som snart skulle få dramatiske konsekvenser for det statslige energiselskab Dongs fremtid.
Statsrevisorernes formand, Peder Larsen (SF), blev kontaktet af en kilde i det politiske system på Christiansborg, der havde oplysninger om Dong og selskabets direktør Anders Eldrup. Kilden ville hverken fortælle, hvor informationerne kom fra, eller hvem der havde bedt om, at de blev videregivet. Men Peder Larsen fik at vide, pengene strømmede ud af Dong og blev brugt på risikable investeringer, høje lønninger, rejser og mad i gourmetklassen.
På statsrevisorernes møde i januar 2012 fremlagde Peder Larsen mistanken for kollegerne, og de besluttede i hemmelighed at sætte Rigsrevisionen til at kulegrave Dong.
En undersøgelse, der aldrig nåede at blive færdig, inden Anders Eldrup var blevet fyret som direktør, og vejen banet for det senere salg af dele af energiselskabet til den amerikanske investeringsbank Goldman Sachs.
Schurs manøvre
»Dong var ikke blevet solgt til Goldman Sachs, hvis ikke Anders Eldrup forinden var blevet fyret og afløst af Henrik Poulsen som direktør,« siger journalisten Anders-Peter Mathiasen, som i den kommende bog Det bedste bud, beskriver forløbet frem til salget, der endte med at sprænge regeringen.
»Anders Eldrup var i gang med et milliardsamarbejde med pensionskasserne om en udvidelse af Dong’s vindmølleafdeling, nemlig det såkaldte Projekt Red. Hvis ikke Anders Eldrup var blevet fyret, var Dong gået en helt anden vej. Men det forhindrede Fritz Schurs manøvre«.
Schurs undersøgelse
Kort tid efter at Peder Larsen var blevet kontaktet, fik Dong’s bestyrelsesformand, Fritz Schur, angiveligt også en henvendelse fra en tys-tys-kilde. Hvem denne var, vides heller ikke, men bestyrelsesformanden har fortalt, at han fik en telefax den 29. februar 2013 med oplysninger om, hvordan de nærmeste medarbejdere omkring Anders Eldrup fik for meget i løn.
Uden at orientere de andre bestyrelsesmedlemmer indledte Frits Schur sin egen undersøgelse og den 9. marts kunne han præsentere bestyrelsen og direktøren for resultatet: Eldrup havde overskredet sine beføjelser ved at give medarbejderne milliongager. På det tidspunkt var det to dage forinden sluppet ud i pressen, at Rigsrevisionen havde indledt sin undersøgelse af Dong, efter at have »fået oplysninger i hænde om, at Dong har et ret ubekymret forhold til udgifter,« som Peder Larsen forklarede. Nu valgte Dong’s bestyrelse at bortvise Anders Eldrup med øjeblikkelig varsel.
Ny direktør
På det tidspunkt havde Fritz Schur siden december 2011 – og altså på samme tidspunkt som Peder Larsen blev kontaktet af sin kilde – holdt møder med telefonselskabet TDC’s direktør, Henrik Poulsen, og »andre navne« for at være beredt, når den 63-årige Anders Eldrup, to år senere, fyldte 65 og ville falde for aldersgrænsen.
Ifølge bogen drøftede Fritz Schur og Henrik Poulsen angiveligt allerede, hvilken løn den kommende direktør skulle have (kravet var betydelig mere end Anders Eldrup), ligesom denne ønskede, at bestyrelsesformanden og regeringen skulle arbejde for en børsnotering af Dong.
Selv om Fritz Schurs advokat i bogen afviser, at der en sammenhæng mellem bestyrelsesformandens aktiviteter i december 2011 og de begivenheder, der kort tid efter kostede Anders Eldrup jobbet, kunne denne fire uger senere endnu engang overraske bestyrelsen. Fritz Schur havde fået Henrik Poulsen til at sige ja til at overtage jobbet efter Anders Eldrup.
Projekt Red var stendødt og den nye direktør startede med at gøre op med fortiden ved at markere, at forgængeren ikke havde haft styr på tingene: Værdien af Dong blev nedskrevet og i julen 2012 meddelte Henrik Poulsen Finansministeriet, at Dong havde brug for seks til otte milliarder kroner for at holde butikken kørende. Fra starten lå det i luften, at staten ikke skulle skyde skattepenge i Dong. Selskabet måtte klare sig selv – og resten er historie.
Fælden
Efterfølgende fastslog en voldgift den 16. september 2013, at bortvisningen af Anders Eldrup var sket uretmæssigt, og at denne havde haft beføjelse til at give særvilkår og ekstra høje lønninger til en række medarbejdere, direktøren havde ønsket at holde på.
Forinden var Rigsrevisionen den 23. januar 2013 også kommet frem til, at Dong havde haft styr på sine investeringer, og at lønningerne ikke havde været højere end i andre firmaer.
Statsrevisorernes formand fulgte TV2 News’ direkte transmission fra præsentationen af Rigsrevisionens beretning på et pressemøde.
»Det var en frifindelse,« siger Peder Larsen i bogen. »Jeg talte i telefon med flere af de andre statsrevisorer, som var lige så overraskede som mig. Men vi havde jo gjort vores pligt og fået undersøgt nogle konkrete anklager. Personligt tænkte jeg bagefter på, om nogen havde lokket os i en fælde for at få Eldrup fyret. Men jeg kendte jo mellemmanden og kunne ikke få det til at hænge sammen«.

