Studerende må kæmpe for at læse i udlandet
Første gang medicinstuderende Anas Al-Kahwa ville læse i udlandet, brugte han næsten halvandet år på at få lov. Nu forhindrer et todages kursus ham i at tage af sted for anden gang. Politikerne vil gerne have de studerende til udlandet, men universitetet spænder ben, siger Al-Kahwa
Medicinstuderende Anas Al-Kahwa oplever, at Københavns Universitet gør det svært for ham at læse i udlandet.


 Det tog den 23-årige medicinstuderende Anas Al-Kahwa halvandet år at få lov til at tage et semesters praktik på et hospital i Sydney. Efter det lykkedes, er interessen for udlandsophold boomet, og til foråret skal flere end 25 medicinstuderende fra Københavns Universitet af sted til samme hospital. Lige så mange står til at skulle af sted de følgende år.
»Nu har jeg åbnet et lille hul, og kun til ét hospital i Sydney, og så er der 25 studerende, der tager af sted. Det afspejler bare, at folk gerne vil til udlandet, men vi kan ikke,« siger Anas Al-Kahwa.
Uddannelsesminister Morten Østergaard (R) har gjort det til sin målsætning, at så mange studerende som muligt kan komme til udlandet i løbet af deres uddannelse. De internationale erfaringer er både til gavn for samfundet og for den enkelte, lyder begrundelsen.
For egen lomme
På grund af det store politiske fokus troede Anas Al-Kahwa, at det ville være nemt at komme til udlandet. Allerede midt i sin bachelor begyndte han at undersøge mulighederne for at tage fire måneders praktik i udlandet på kandidat-delen. Men Københavns Universitet har kun fire udvekslingspladser for medicinstuderende på engelsksprogede hospitaler. Anas ville netop gerne blive bedre til engelsk, og han syntes, det ville for svært at have en ordentligt patientkontakt på andre sprog end engelsk. Efter omfattende research fandt han frem til University of Sydney og arrangerede selv et ophold på hospitalet der.
Studienævnet på medicin forhåndsgodkendte opholdet, men gav Anas afslag på at tage den efterfølgende eksamen i Sydney. Studienævnet mente også, at halvdelen ECTS-pointene var tilknyttet eksamen, hvilket i praksis ville betyde, at Anas ikke kunne få statens udlandsstipendium med sig og derfor skulle betale 24.000 kr. af egen lomme i studieafgift til universitetet i Sydney. Først efter diskussioner med studielederen, en skriftlig klage og et mundtligt forsvar for studienævnet fik Anas overbevidst Københavns Universitet om, at han ikke ville blive en dårligere læge af at tage eksamen i Sydney.
»Det er et internationalt anerkendt universitet, og det er meget bedre ranket end København. Så man kan ikke sige, at kvaliteten ikke lever op til kravene,« siger Anas Al-Kahwa.
Anas var i Sydney i foråret. Han bestod eksamen og endte med at blive der sommeren over og forske, hvilket ikke normalt er en mulighed herhjemme. Siden har han sammen med den internationale vejleder lavet en fast procedure for, hvordan man kommer til Sydney, og selv om der stadig er mange ting, de studerende skal gøre selv, er det blevet meget lettere.
»Det er jo bare heldigt for de andre, at jeg har gidet at kæmpe sådan. Medicinstudiet er virkelig hårdt, og man har ikke tid til at sidde og skændes med studienævnet,« siger Anas Al-Kahwa.
Rigid rækkefølge
Der er ikke tegn på, at universitetet sidenhen har gjort det lettere at komme ud i verden at læse. Nu har Anas nemlig planer om et udlandsophold til Stellenbosch University i Sydafrika til næste forår, hvor han vil tage 14 ugers praktik. Men udlandsopholdene betyder også, at han går glip af to obligatoriske endagskurser, og uden de to kurser kan han ikke komme videre med sine studier. Derfor står Anas reelt med valget mellem at blive hjemme eller at forlænge sine studier med et halvt år.
»Jeg har fået afslag på dispensation fra studienævnet, fordi jeg ikke opfylder de faglige kompetencer. Men hvad er det for kompetencer, de taler om? Jeg ved, at mange er blevet sendt hjem fra endagskurset, fordi der ikke var noget blod den dag. Det er absurd,« siger Anas Al-Kahwa.
»Men jeg tager af sted alligevel. Så må jeg tage et lægevikariat eller noget andet, mens jeg tager semesterfri. Nu er mit mål nærmest blevet at tage af sted kun fordi, Københavns Universitet ikke vil det.«

