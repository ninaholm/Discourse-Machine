Ud i det grønne med den grønne fe
Den klassiske brændevin på malurt og anis hedder absint, og er noget helt andet end sit blakkede ry. Information har mødt to mænd, der bød på en god historie - og på en dram
Efter nøjsomt at have dryppet isvand ned i et glas med absint for at skabe den helt rette emulsion nyder Thomas Boston og Christoffer Gertz Bech en tår af den sagnomspundne drik. De er begge medlemmer af Det Danske Absintselskab og med egne ord 'opslugt' af deres interesse. 'Vi er i opposition til den dårlige smag, forfladigelse, og til ikke at give sig tid til at være menneske,' siger Thomas Boston.


 Det er en usædvanlig dejlig juniaften i København, da Information mødes til en snak med Christoffer Gertz Bech og Thomas Boston. Byen nærmest fræser af liv; studentervogne, fodboldfans og almindelig solbeskinnet løssluppenhed danner en summende ramme under mødet, til gavn for humøret, men også til stor fare for den kritiske sans.
Skulle der nogensinde være en anledning til at sovse en artikel ind i tyktflydende højskolepoesi, så skulle det netop være denne. Sådan noget i stil med: Solen aer mig nænsomt på kinden, og bladene rasler en fin melodi. Jeg er glad.
Derfor er det nok ikke så dumt, at mødet har et prosaisk emne, der kan holde de mest floromvundne gloser fra porten. Og så alligevel. De to er medlemmer af Det Danske Absintselskab, et meget lille og ganske eksklusivt forum for dyrkelse af interessen for den klassiske schweiziske brændevin. At der ikke er tale om en forening i traditionel dansk forstand, er i sig selv en del af tanken bag selskabet.
Christoffer fortæller:
»Hvis man siger forening, så lyder det jo som noget med girokort og generalforsamlinger, og det er det overhovedet ikke. Vi er nogle stykker, der er blevet fascineret af denne drik, og vi er ikke ret mange. Vi er snarere tværtimod, en smule elitære og eksklusive, og vi har ikke noget folkeoplysende sigte.«
Thomas tilføjer:
»Snarere folkeopdragende.«
- Er der som sådan noget elitært ved at gå op i og drikke absint?
»Nej, det er ikke i sig selv elitært, selv om det er klart, at det er ret eksklusivt at mødes i et selskab og samle på hundrede år gamle flasker. Det er jo fordi, det er en æstetisk tilgang, vi har valgt, og også derfor det ikke er Dansk Guldøl Selskab, vi mødes i.«
Christoffer: »Der er også den side af det, at det er en myteomspunden drik, og det gør, at der er en masse misvisende oplysninger, der cirkulerer. Vi kan lide det, for hvad det er, og vil da gerne øge kendskabet til absint, men vi vil helst fremlægge oplysningerne, og så kan de, som har det som os, gå fuldt ind i det, og vi kan mødes om en fælles interesse.«
Thomas: »Det er jo ikke fordi, vi er i opposition til folket. Vi er i opposition til den dårlige smag, forfladigelse, og til ikke at give sig tid til at være menneske.«
Christoffer: »Når talen falder på alkohol, så er vi i opposition til shot-kulturen.«
Som at røre mayonnaise
Mens vi taler, lyder der en fin klukken iblandt os. Det stammer fra et lille forsølvet bæger, som er placeret oven på et håndblæst glas, og som ved hjælp af en sindrig konstruktion drypper isvand ned i et glas med absint. Formålet er at skabe den rette langsomme emulsion, som legerer drikken og gør den 'skyet'. Det er næsten som at røre mayonnaise. Alt afhængig af, om det er en klar eller grønlig absint, bliver den så mælkehvid eller lysegrøn. Alle de farlige tricks med at sætte ild til eller tilsætte brændende sukker hører ingen steder hjemme ifølge selskabet, som heller ikke anbefaler at drikke det rent.
Thomas forklarer:
»Selv om det er en meget stærk alkohol, så drikker man den opblandet, så det ikke er meget stærkere end et glas vin, så mere dæmonisk er det altså ikke. I virkeligheden er vi interesserede i at vise den magi og den mystik, der findes om absint, men også at få afdæmoniseret den og få den tilbage på smagsløgene,« siger han.
Der er stor forskel på, hvordan entusiaster nyder absinten i Danmark i dag, og hvordan den blev drukket i Schweiz og Frankrig for hundrede år siden - dengang den var en hverdagsdrik på caféer i Frankrig, og hvor udtrykket 'den grønne time' blev brugt om den periode tidligt på aftenen, hvor mændene fik en enkelt absint, før de gik hjem til middag. En rolle som pastis fuldstændig har overtaget, efter at absint blev forbudt i Frankrig i 1915.
At en lille gruppe danskere i dag har fattet interesse for kulturen omkring 'den grønne fe' som drikken også kaldes, er dog mere motiveret af det historiske samspil mellem kunstnere og absint, og er et symptom på en tilbagestræben til et gammeldags ideal om fordybelse og dedikation.
Thomas fortæller:
»Vi mødes jo ikke kun på grund af absinten, men også for at omgås folk som har en særlig interesse i at blive opslugt af det, de laver, dedikerede folk som så at sige går et par skridt tilbage. Om det så er burleske drag-artister eller avantgardemusikere, så er det dedikationen, der er fælles. Så absinten er bare én del af en kulturel stræben og en drik, vi mødes om og er glade for.«
Christoffer uddyber:
»De, som rent faktisk gider bruge en masse tid på den samme interesse som os, er en broget skare af smådekadente romantikere som på en eller anden måde er på bølgelængde med hinanden. Det er noget, der kan fornemmes. Det er et perfekt område at mødes på.«
Absint på nettet
Paradoksalt nok er interessen for absintkulturen blevet fodret gennem noget så uromantisk og moderne som internettet, for både drikkens tilgængelighed og informationerne om den er i høj grad betinget af muligheden for at komme i kontakt med ligesindede i andre egne af verden. Det er også gennem debatfora at medlemmerne af selskabet har mødt hinanden.
Christoffer: »Internettet har gjort meget for absinten, og en af grundene til, at vi kan sidde og nyde dette glas, er at de producenter, som har været vigtige for at genopdage de gamle opskrifter og udveksle erfaringer, har fået en mulighed for at udveksle erfaringer over hele verden. Det er blevet lettere at skille skæg fra snot. Det er sjovt, at de moderne teknologier, der kan give os charterrejser til månen og personlige robotter, samtidig kan udnyttes til at tage et kvalificeret skridt tilbage i den kulturelle tid.«
Thomas: »Og først og fremmest smager det jo fantastisk! Smagen står i centrum i vores tilgang til absint.«
Mens solen rødmer over Rosenborgs mure (undskyld!), støder flere bekendte til selskabet, og samtalen begynder at dreje sig om erfaringer med korsang i københavnske slotskældre og anekdoter fra den hedengangne Wagner-spillende Tannhäuser Bar. Vi slukker diktafonen og løfter glasset.


