Hjælp på vej til unge vietnamesere
Det juridiske tomrum, som en række unge vietnamesere, der er født og opvokset i Danmark er havnet i, kan være på vej til at blive løst. I hvert fald har regeringen ifølge sit lovkatalog planer om en ’øget accept af’ dobbelt statsborgerskab, som ville kunne give de unge vietnamesere adgang til dansk statsborgerskab
Cuong Van Tran har nu udsigt til dansk statsborgerskab. I hvert fald har regeringen ifølge sit lovkatalog planer om en ’øget accept af’ dobbelt statsborgerskab, som ville kunne give de unge vietnamesere adgang til dansk statsborgerskab


 
	Der er med stor sandsynlighed hjælp på vej til de unge vietnamesere, som på trods af, at de er født og opvokset i Danmark, ikke har mulighed for at få dansk statsborgerskab.

	Regeringen lægger nemlig i sit lovkatalog for den nuværende folketingssamling op til at ændre loven om dansk indfødsret, så dobbelt statsborgerskab formentlig vil blive tilladt i visse tilfælde.

	I går fortalte Information om, hvordan unge med vietnamesiske rødder, der har bestået alle nødvendige prøver, stadig bliver mødt af myndighederne med kravet om, at de først skal løses fra det vietnamesiske statsborgerskab, som de ifølge danske myndigheder har arvet efter deres forældre, der har været bådflygtninge.

	Men det krav er ifølge de tre unge, Cuong Van Tran, Jens Tran Phan og Lone Tran, ikke et nemt krav at indfri. De kan nemlig ikke skaffe officiel dokumentation for, at forældrene rent faktisk er flygtet ud af Vietnam, hvilket den vietnamesiske ambassade kræver for formelt at løse dem fra deres angiveligt vietnamesiske statsborgerskab.

	Men nu tyder alt på, at det lovforslag, som justitsminister Karen Hækkerup (S) ventes at fremlægge til februar, vil hjælpe de unge.

	»Det er meget positivt, at vi allerede er klar til at hjælpe disse unge mennesker så hurtigt,« siger Lennart Damsbo-Andersen, indfødsretsordfører for Socialdemokraterne.

	Regeringen har også i regeringsgrundlaget indikeret, at det skal være muligt at få dobbelt statsborgerskab. I regeringsgrundlaget står der: »Danmark er et moderne samfund i en international verden. Derfor skal det være muligt at have dobbelt statsborgerskab.«

	På den baggrund nedsatte regeringen i december sidste år en arbejdsgruppe, som fik til opgave at undersøge spørgsmålet om dobbelt statsborgerskab.

	Arbejdsgruppen skulle komme med forslag til, hvordan reguleringen af dobbelt statsborgerskab kan udformes i fremtiden.

	EL undrer sig

	Enhedslistens politiske ordfører Johanne Schmidt-Nielsen undrer sig dog over, hvorfor regeringen først nu er parat til at lovgive om den del af regeringsgrundlaget.

	»Regeringen har fra dag 1 haft et flertal for at opfylde den del af regeringsgrundlaget og tillade dobbelt statsborgerskab, fordi vi i Enhedslisten har sagt, at vi støtter det. Men det har de ikke gennemført, og det undrer mig oprigtigt. Vi lægger meget gerne mandater til det,« siger Johanne Schmidt-Nielsen.

	Hun understreger, at politikerne i Indfødsretsudvalget allerede i dag har mulighed for at give dansk statsborgerskab til personer, der er havnet i situationer som de unge vietnamesere.

	Ifølge Johanne Schmidt-Nielsen kunne politikerne enten anerkende dem som værende de facto statsløse, eller også kunne man bruge den mulighed, der er i cirkulæret for indfødsret, som handler om, at hvis det er for kompliceret at blive løst fra sit gamle statsborgerskab, så stiller man ikke krav om det.

	»Det bruger man hvert eneste år over for en række flygtninge,« forklarer Johanne Schmidt-Nielsen, der gennem det seneste halvandet år flere gange har stillet skriftlige spørgsmål til justitsministeren om de vietnamesiske unge.

	»Så det kan bestemt ikke komme bag på ministeriet, at disse unge findes og har et problem,« siger hun.

	Når politikerne i Indfødsretsudvalget mødes efter nytår, forventer socialdemokraternes indfødsretsordfører Lennart Damsbo-Andersen, at sagerne omkring de vietnamesiske unge, som er havnet i et juridisk tomrum, vil blive drøftet.

	»Vi er nødt til at have set på, hvordan tingene hænger sammen, og hvad vi kan gøre. Det skal vi have en snak med ministeren om,« siger Lennart Damsbo-Andersen.

	Det har ikke været muligt at få en kommentar fra justitsminister Karen Hækkerup (S).

