Københavns bosteder for handicappede kritiseres
Dårlige boligforhold, fejlplacerede beboere og uuddannet personale er bare nogle af kritikpunkterne i en ny rapport om bosteder for handicappede og psykisk syge i Københavns Kommune
Bostedet Tokanten er et af de bosteder i Københavns Komune, der har været udsat for skarp kritik af dets behandling af beboerne.


 Handicappede og psykisk syge i Københavns Kommune bor ofte under helt uacceptable forhold, konkluderer en uafhængig rapport lavet af Niras Konsulenterne.
Beboerne på de københavnske bosteder lever ofte i årevis på ganske få kvadratmeter uden eget bad og toilet. 
Næstformand i Landsforeningen for Socialpædagoger (LFS), Ulla Baggesgaard kalder de handicappedes boligforhold for "et kæmpe problem". 
"Boligerne er utidssvarende og dårligt vedligeholdt. Det er små boliger, og mange beboere bor der mange år eller hele deres liv," siger hun og fortæller, at der nogle steder kun er plads til hjælpemidler og måske en smal reol på væggen. 
Dårlige fysiske rammer øger sandsynligheden for konflikter og dermed brug af magtanvendelse overfor beboerne. Det mener både ledere og ansatte på bostederne. 
Baggrunden for undersøgelsen af de københavnske bosteder er blandt andet, at der sidste år var en række sager om grov magtanvendelse overfor beboerne. 
Fejlmedicinering
Knap en femtedel af medarbejderne på bostederne håndterer medicin, selvom de aldrig har fået et kursus i det. 
"Det er vigtigt at kunne håndtere medicin, så beboerne ikke fejlmedicineres," siger dr.pæd. Birgit Kirkebæk, der er blevet forelagt rapportens kritikpunkter, og derfor udtaler sig ud fra sin forskning i handicaphistorie og kommunikation. 
Hun mener, der er alt for mange ufaglærte og skiftende vikarer på bostederne. 
"Hvis man bare er vikar, er man jo ikke forpligtet andet end den tid, man er der. Man forstår ikke den skrøbelige kommunikation, som er vanskelig for beboerne. Det kræver en indsats og empati," siger Birgit Kirkebæk.
Fejlplacerede beboere
Selv om mange af beboerne trives på de københavnske bosteder, så volder sammensætningen af beboere mange steder problemer.
"Mange bosteder oplever, at enkelte beboere passer meget dårligt ind på stedet til stor gene for de øvrige beboere, men også ofte til stor frustration for medarbejderne, der ikke altid føler sig fagligt rustet til alle målgrupper," skriver Niras Konsulenterne i rapporten, der blev offentliggjort i starten af september. 
Birgit Kirkebæk kan sagtens genkende rapportens kritik af fejlplacering af beboere: "Mange bliver bare puttet ind i det hul, der er, uden, at man vurderer, om de kan have glæde af de andre beboere på stedet, men det er ikke altid nogen god løsning." 
Mangler ressourcer
Rapporten har en lang række anbefalinger til forbedringer, der både er rettet mod ledelsen af bostederne, men også mod embedsmænd og politikere i Københavns Kommune. 
"Jeg tror, de gør noget for at rette op på forholdene, men der er ingen tvivl om, at der er store problemer. Man har fået en dårlig kultur på mange af bostederne, hvor man anser beboerne for at være besværlige," siger Birgit Kirkebæk og understreger, at det ikke kun er i Københavns Kommune, at disse problemer eksisterer. 
Ulla Baggesgaard fra LFS tror på, at forholdene kan blive bedre, men det kræver flere ressourcer: 
"Der ligger planer klar, men der er ikke ressourcer til at sætte dem i gang. Regeringen burde give flere penge og ophæve anlægsloftet," lyder hendes ønske, der stemmer overens med rapporten. Heri lyder det, at halvdelen af lederne ikke mener, der er tilstrækkeligt med økonomiske ressourcer. 
sirc@inforamtion.dk  

