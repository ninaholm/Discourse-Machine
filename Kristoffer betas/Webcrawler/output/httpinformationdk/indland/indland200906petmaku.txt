PET makulerede papirer om hemmelig agent
En stor del af PET's materiale om den civile agent Anders Nørgaard, der under kodenavnet 'Zeus' blev sendt ind i Socialistisk Arbejderparti for at registrere medlemmerne, blev makuleret. PET-Kommissionen fik dem ikke at se
Godkendte den daværende socialdemokratiske Ole Espersen infiltreringen af SAP? PET har ikke kunnet dokumentere det, og Espersen afviser at have vidst besked. PET-Kommissionen har heller ikke kunnet afgøre det - muligvis fordi PET har makuleret papirer fra projeket, inden PET-Kommissionen blev besluttet.


 Da dokumentarprogrammet Fak2eren i starten af marts 1998 beskrev, hvordan PET i foråret 1982 havde sendt en civil agent ind for at registrere medlemmer og sympatisører i det trotskistiske Socialistisk Arbejderparti (SAP), blev seerne efterladt med flere ubesvarede spørgsmål.
Et af dem var, om den daværende socialdemokratiske justitsminister Ole Espersen havde godkendt projektet - eller om PET havde taget sagen i egen hånd, så at sige handlet som en stat i staten. Selv har Ole Espersen afvist, at han nogen sinde tillod PET at lade en agent penetrere det lovlige politiske parti SAP.
I den voldsomme debat, der fulgte i kølvandet på tv-udsendelserne 'Den Hemmelige Tjeneste', kunne PET ikke i deres arkiver finde dokumentation for, at Ole Espersen havde godkendt projektet. Alt, hvad PET kunne finde, var en enkelt håndskrevet notits på Anders Nørgaards såkaldte kildemappe fra den 4. december 1981 med ordlyden: »JM underr.« (Dette citat kan have mindst fire betydninger: Justitsministeriet eller justitsministeren er eller vil blive underrettet, red.)
Da PET-Kommissionen blev nedsat som en direkte følge af Fak2erens udsendelser, var det med store forventninger til, hvad man ville nå frem til om det centrale spørgsmål: Hvem godkendte Nørgaards penetration i SAP
Papirer makuleret
Desværre løfter Kommissionen ikke sløret for hemmeligheden.
»Det er vanskeligt at følge beslutningsprocessen i PET og i Justitsministeriet,« skriver kommissionen, der ellers har afsat et helt bind til Nørgaard-sagen.
Forklaringen skal muligvis søges i en beskeden fodnote længst tilbage i bogen: »En stor del af materialet vedrørende SAP er makuleret i 1998,« oplyser Kommissionen i note 508 side 188 uden at hæfte sig yderligere ved den oplysning.
At altså PET i forbindelse med eller forlængelse af Fak2erens afsløringer har skyndt sig at makulere, hvad Zeus havde indberettet, er nyt for tidligere folketingsmedlem Søren Søndergaaard (Enl.). Det var ham, der tippede Fak2eren om Anders Nørgaard.
»Jeg har aldrig før hørt, at PET makulerede deres SAP-arkiv,« siger han til Information. Heller ikke Sønder- gaards daværende folketingssekretær Mads Bruun Pedersen har nogen erindring om, at det tidligere har været fremme, at PET fik makuleret materiale om Anders Nørgaard: »Så havde vi nok boret i det dengang,« siger han.
Forud for at Fak2erens udsendelser blev sendt den 1. og 3. marts 1998 havde journalisterne i december 1997 orienteret PET s daværende chef Birgitte Stampe om, at de var på vej med en udsendelse.
»PET har altså haft tid nok til at destruere materiale,« siger Mads Bruun Pedersen.
Det har ikke været muligt at få en kommentar, hverken fra forfatteren til værket eller fra PET.
Ole Espersen finder det »påfaldende, uheldigt og i værste fald i strid med reglerne«, hvis PET har destrueret materiale, som man kunne forvente ville blive udsat for en nærmere undersøgelse.
»Hvis det er et cover up, eller hvis man har destrueret noget i strid med de regler, man ellers ville have anvendt, ligner det jo en halv tilståelse,« siger Ole Espersen og understreger:
»Men det kan jeg ikke vide.«
Glemsomme chefer
Kommissionen har heller ikke fået meget hjælp fra de ledende embedsmænd, der er blevet afhørt. Daværende PET-chef Ole Stig Andersen kunne under en afhøring i september 2003 absolut intet erindre om en forelæggelse for Justitsministeriet eller ministeren, og heller ikke daværende departementschef i Justitsministeriet, nu afdøde Niels Madsen havde »nogen præcis erindring om drøftelser eller sagsbehandling i ministeriet vedrørende Anders Nørgaard,« som Kommissionen refererer fra afhøringen af ham i december 2001.
Om notitsen fra december 1981 så betyder, at Justitsministeriet er eller skal orienteres, eller om det er ministeren selv, der er eller skal orienteres, forbliver med andre ord et uløst mysterium. Alligevel når kommissionen frem til, at notitsen »sandsynliggør, at PET s chef i i overenstemmelse med gældende retningslinjer i hvert fald har forelagt sagen for Justitsministeriets departement«.
Og på den baggrund konkluderer kommissionen så, at »PET s fremgangsmåde i den pågældende godkendelsessag« ikke »har været i strid med de herom gældende regler.« Hvorfor departementet så ikke har valgt at informere ministeren, har det »ikke været muligt for Kommissionen at fastlægge årsagen til«.
Anders forsvandt bare
Trods PET's makulering af materiale om Zeus fremgår det af kommissionens rapport, at PET flere gange forsøgte at få Zeus dirigeret ind på centrale poster i SAP:
»Kildeførerne opfordrede flere gange Nørgaard til at vise større aktivitet og skaffe flere oplysninger. Han blev således lagt på sinde at søge deltagelse i partiets regnskabsarbejde og administration«, som kommisionen skriver.
I starten så det også ud til at lykkedes, i hvert fald avancerede Anders Nørgaard hurtigt i graderne fra den allerførste kontakt i januar 1982, til han allerede i juni blev optaget som såkaldt kandidatmedlem af SAP.
Lidt efter lidt fik Nørgaard sin daglige gang i SAP's lokaler på Blegdamsvej i København samtidig med, at han regelmæssigt mødtes med sin kildefører fra PET for at berette, hvad han havde snuset op.
Søren Søndergaard havde dengang en vag fornemmelse af, at der var noget specielt med det nye kandidatmedlem. Selv om Nørgaard meldte sig til tunge teoretiske kurser, var han ikke synligt interesseret i politik, i stedet lavede han som uddannet kok mad til de andre.
»Og en dag forsvandt han så, lige så pludseligt som han var kommet,« erindrer Søren Søndergaard.
Inden da havde han forsynet PET med »en næsten komplet liste« med 67 navngivne SAP'ere i København. Af dem havde PET i forvejen registreret »en snes personer«, konstaterer PET-Kommissionen.

