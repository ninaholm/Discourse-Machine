Ny skandale rammer DR-byggeri
Indeklimaet i den ny DR- Byen er så dårligt, at det koster op mod 55 millioner kroner at udbedre. DR vil kræve erstatning og afviser, at nye sparerunder truer
DR Byen i Ørestad er ramt af nok en skandale - Overophedning.

Alt for koldt eller alt for varmt. Indeklimaet i DR Byen er en byggeskandale i sig selv og skal udbedres for mellem 35 og 55 millioner kroner.Efter en vinter, hvor medarbejdere har været nødt til at pakke sig ind i halstørklæder og vattæpper, og et forår, hvor temperaturerne nemt når over 30 grader, viser en konsulentrapport, at ventilationssystemerne ikke kan hamle op med de store glasarealer på facaden og taget.Arkitektfirmaet Dissing+Weitling har været totalrådgiver på byggeriet.Adm. direktør Pouli Møller ønskede i går endnu ikke at fremsætte forslag til, hvordan Danmarks Radio og firmaet i fællesskab kan gå ind og betale for de nødvendige forbedringer."Jeg har ikke læst rapporten endnu, og derfor vil jeg slet ikke komme ind på, hvordan den økonomiske byrde skal løftes," siger han.Han forstår ikke, hvordan byggeriet kunne gå så galt. For det er egentlig en af Dissing+Weitling underrådgivere, der har ydet bistand på klimaanlæg.Står til stor bøde"Selvfølgelig er det ikke rart for vores firma. Men vi kan ikke sige så meget, før vi har talt med DR. Vi er arkitekter, ikke ingeniører," uddyber Pouli Møller.Men står det til DR's generaldirektør, Kenneth Plummer, vil Dissing+Weitling komme til at bøde."Det er store fejl, der skal udbedres, og DR vil kræve erstatning for de fejl og mangler, der er konstateret," siger Plummer og afviser, at der vil blive tale om nye fyringer eller nedskæringer i programproduktionen på grund af den ny byggeskandale. Konsulentfirmaet Rambøll Danmark har lavet rapporten, der dokumenterer de omfattende problemer med indeklimaet.Det kommer til at tage tid at udbedre dem, og det er uvist, hvornår indeklimaet er bragt i orden, konstaterer DR. Indtil da vil visse arbejdspladser på udsatte steder - blandt andet i Nyhedsrummet - blive flyttet midlertidigt.Desuden vil de medarbejdere blive flyttet, der sidder på arbejdspladser med træk. Arbejdet med at forbedre indeklimaet fortsætter, mens forhandlingerne om at placere ansvaret er i gang.DR's byggedirektør, Finn Gjørret, regner med efter sommerferien at kunne give medarbejderne en foreløbig tids- og arbejdsplan.Arbejdstilsynet gav i februar DR et påbud om, at indeklimaet skal være forbedret inden den 1. august. Nu vil DR anmode om at få udsættelse.
