Stillingskrig koster dyrt



 Regeringens forhandlinger med Folketingets partier om det, der gerne skulle ende med en bred aftale om dansk energipolitik, er tilsyneladende endt i en stillingskrig. Energi- og klimaministeren efterlyser handling fra Folketingets partier, mens de på deres side efterlyser nogle konkrete udspil fra ministeren, så de ikke skal "skrive under på en blankocheck".
"Ministeren må gøre sig klart, hvordan hun helt konkret vil få mere vedvarende energi i energisystemet, og hvordan hun helt konkret vil imødekomme os," fastslår SF's energiforhandler, Anne Grete Holmsgaard. 
"Vi mangler svar på de helt centrale spørgsmål, vi har stillet, for eksempel om hvordan vi kan få mere biomasse ind på centrale kraftvarmeværker, og hvordan der skal udbygges med vedvarende energi, siger Anne Grete Holmsgaard. 
ritzau

