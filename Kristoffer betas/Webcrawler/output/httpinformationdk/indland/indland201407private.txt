Private går forrest med whistleblower-ordninger
Stadig flere private virksomheder opretter whistleblower-ordninger. Men er de også de ’rigtige’ af slagsen?


 Mens Folketinget overvejer at lave en særlig whistleblower-ordning for de ansatte i efterretningstjenesterne opretter flere og flere private virksomheder sådanne ordninger, hvor ansatte kan »blæse i fløjten«, hvis de får mistanke om ulovligheder.
Ved årsskiftet havde 197 virksomheder og organisationer fået godkendt deres whistleblower-ordning hos Datatilsynet. Whistleblower-ordningen indbefatter således indsamling af information, der ofte vil være af personfølsom karakter, hvorfor ordningerne for private virksomheders vedkommende skal godkendes hos Datatilsynet, hvorimod de hos offentlige institutioner blot skal anmeldes hertil.
Et tal som kontorchef i Datatilsynet, Lena Andersen, forventer stiger kraftigt på grund af det nye krav om, at de finansielle virksomher skal etablere interne whistleblower-ordninger.
»Ikke bare har vi siden 2007 fået en jævn strøm af årlige ansøgninger – som selvfølgelig nu tager til på grund af den finansielle sektor. Enkelte offentlige myndigheder – for eksempel kommuner – er også begyndt at anmelde en sådan ordning,« siger Lena Andersen.
Vil undgå alarmer
Mens de fleste siden 1970’erne – og Watergate-skandalens hemmelige kilde »Deep Throat« – har forbundet whistleblowers med offentlighed, oplysning og kritik, indvarsler disse ordninger en ny forståelse af begrebet whistleblowing. Nu handler det om at undgå, at det netop kommer så vidt, at der overhovedet er noget at slå alarm om.
»Det handler om, hvad man håber, at der bliver rapporteret om,« siger næstformand i Finansforbundet, Michael Budolfsen. »Og det er typisk såkaldt misconduct eller dårlig ledelse. På den måde er de interne ordninger, hvor man rapporterer til ledelsen, et ledelsesværktøj. Hvorimod de eksterne ordninger handler om at rapportere om ledelsen. Når firmaer er interessede i de interne ordninger, skyldes det selvfølgelig, at der kan være informationer, som aldrig når toppen. Hvorimod vi som borgere jo også er interesserede i de eksterne ordninger. Men i begge tilfælde er det altgørende, at ansatte sikres anonymitet«.
Medarbejdernes mistanker om ulovligheder behandles ofte enten af virksomhedens egen juridiske afdeling eller af et advokatfirma.
En del af CSR-strategien
Pernille Kirk Østergaard, ekspert i persondataret og whistleblower-ordninger og advokat i firmaet Bird & Bird, understreger, at virksomhederne forsøger at opnå flere formål med whistleblower-ordningerne.
Og et af formålene er ikke at fremstå lukkede udadtil.
»Der er også mange virksomheder, der anser etablering af en whistleblowerordning som en »obligatorisk« del af deres CSR-politik (Corporate Social Responsibility, red.) for at fremstå som en åben og troværdig virksomhed. For børsnoterede virksomheder på NASDAQ OMX er det decideret anbefalet, at der etableres whistleblower-ordninger som en del af god Corporate Governance,« siger Pernille Kirk Østergaard.
»Det korte svar er, at ordningerne kan anvendes til risikominimering i den forstand, at de kan opsnappe problematiske sager og sørge for, at de ikke rammer medierne og bliver til regulære skandaler for organisationen. Samtidig kan de promoveres som CSR-tiltag, hvor organisationen kan markedsføre sig på, at den er transparent og kerer sig om sine ansattes ytringsfrihed,« siger Ph.d.-studerende ved Roskilde Universitet og forsker i whistleblower-ordninger Erik Mygind du Plessis.
I en ny artikel i tidsskriftet »Slagmark« (»Whistleblower-ordninger: Offentlighed, kritik og risikohåndtering«), gennemgår Erik Mygind du Plessis virksomhedernes nye whistleblower-ordninger. Konklusionen lyder, at »hvorvidt whistleblower-ordningerne skal anskues som en trussel mod det kritiske og demokratiske potentiale i klassisk whistleblowing, eller som et separat fænomen, der ikke har meget med whistleblowing at gøre, og blot er udtryk for en lidt (for) løs brug af begrebet, er således fortsat et åbent spørgsmål«.

