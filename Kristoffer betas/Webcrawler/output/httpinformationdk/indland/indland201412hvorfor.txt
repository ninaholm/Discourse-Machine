Hvorfor stiller journalister ikke de rigtige spørgsmål?
Tænker alle økonomer ens, og er journalister bovlamme kyllinger, der kun kan finde ud af at holde mikrofonen for politikerne i skiftende regeringer, der omvendt bare er et ekko af finansministeriets regnemaskine?


 På konferencen Journalistikkens dag den 2. december havde økonomer, journalister og politikere sat hinanden stævne på Christiansborg. Sammen skulle de forsøge at debattere sig frem til, hvordan den journalistiske dækning af de seneste års økonomiske krise har været – og ikke mindst hvordan den økonomiske journalistik kan blive bedre.
»Den økonomiske journalistik er dikteret af en neoliberal tænkning, fordi alle økonomer, der udtaler sig i dag, er fuldstændig ensrettet,« sagde Frank Aaen fra Enhedslisten som første taler ved dagens arrangement.
Og så var festen ligesom skudt i gang. Frank Aaen mente blandt andet, at den neoliberale tænkning er skyld i, at politikerne i dag betragter arbejdsudbud som det samme som arbejdspladser, og at der hersker en udbredt misforståelse omkring værdien af en offentlig sektor.
»Hele økonomien i finansloven er bygget op på sådanne regnestykker – og vi kan ikke få lov til at stille spørgsmål til modellen. I skal bare vide, at den (Finansministeriets model, red.) styrer al dansk politik, og det burde I gøre noget ved,« sagde Frank Aaen, vel nok henvendt til de tilstedeværende journalister.
Venstres ’chefideolog’, Claus Hjort Frederiksen, var som taler nummer to bare ærgerlig over, at han overhovedet havde sagt ja til arrangementet. Det var noget han fortrød, fordi økonomer er nogle, man skal passe gevaldigt på med, og journalister har i deres egen selvforståelse alligevel altid ret. Så hvad skulle der komme ud af det?
Forståelse eller forstoppelse
Det havde Mette Bock fra Liberal Alliance nu et bud på.
Baggrundsmaterialet for konferencen var bogen Krisen i økonomi & journalistik redigeret af forskningschef i samfundsvidenskab ved Danmarks Medie- og Journalisthøjskole Roger Buch og økonomen Mette Verner. Bogens sidste af i alt 18 indlæg er skrevet af venstrefløjens grand old man, Preben Wilhjelm, der går kritisk til de økonomiske journalister, som ifølge Wilhjelm undlader at stille alle de relevante spørgsmål.
Og det blev pudsigt nok udgangspunktet for Mette Bock, der gav Preben Wilhjelm ret i hans grundtese: Nemlig, at både journalister, økonomer og politikere altid taler ud fra et fælles paradigme, som ingen derfor stiller spørgsmål ved.
»Det er et problem, hvis vi altid anlægger samme fælles forståelsesramme, som ingen anfægter.«
Det undrer eksempelvis Mette Bock, at da højkonjunkturen buldrede derudad, reagerede man med at smide mere benzin på bålet i stedet for at gøre det modsatte. Og i dag, hvor der er økonomisk krise, reagerer vi ved at udvise tilbageholdenhed.
»Hvorfor er der ikke flere journalister, der anfægter det?« spurgte Mette Bock og fortsatte:
»Journalister bør i højere grad stille sig der, hvor ingen andre er – i stedet for at stille sig der, hvor alle andre – og især vennerne – står.«
Ikke alle er enige
Ikke alle dagens talere og tilhørere var dog enige om, at alle økonomer i princippet skæres efter samme skabelon, og at alle journalister i sidste ende kommer af samme surdej. Og det blev da også hurtigt tydeligt, at det nok ikke forholder sig sådan.
Blandt andre var de to økonomer Jesper Jespersen og Christen Sørensen begge højlydt kritiske over for de kolleger, der ifølge dem har stået bi om den førte økonomiske politik igennem hele krisen. Hverken Jesper Jespersen eller Christen Sørensen mente, at de hørte til samme cirkel som eksempelvis Torben M. Andersen fra Aarhus Universitet, som blandt andet blev beskyldt for ikke at se krisen i tide.
Og helt alene kom den netop pensionerede økonom Katarina Juselius til at stå. Hun er mangeårig kritiker af de modeller, som skiftende danske regeringer beregner efter. Hendes pointe er, at økonomisk videnskab i langt højere grad burde være empiri-båren, i stedet for at økonomer altid kæmper for at presse virkeligheden ind i økonomiske formler. For som hun siger: »95 procent af al økonomisk tænkning handler om sund fornuft.« Ergo tillægger vi de teoretiske modeller al for stor forklaringskraft.
Lærte vi noget?
Da journalistfagets repræsentanter endelig kom til orde, var det ikke den store åbenbaring, der lod sig udfolde. For naturligvis er journalister presset af tid, umulige kilder og redaktionelle krav om stadig mere og mere effektivitet, men de er først og fremmest uafhængige, synes budskabet at være.
Tilbage står spørgsmålet, om politikerne, økonomerne og journalisterne blev klogere af dagens debat?
Nok ikke alene på grund af dagens arrangement, men læses hele debatbogen af Buch og Verner, åbner sig bestemt sider af en diskussion, der burde trækkes længere frem i avisernes spalter. Nemlig debatten om, hvad det er, vi diskuterer, når der diskuteres økonomi.
Som dagens mest citerede person, Preben Wilhjelm, skriver i samme bog under overskriften »Hvorfor stiller journalister aldrig ...«:
»Når man undlader overhovedet at anfægte træk ved det bestående, ender man uvægerligt, som vi har set det, i ’den nødvendige politik’, som i al væsentlighed er den samme, uanset om man kalder sig rød eller blå. Fordi den er slet og ret administrationen af det bestående uden egentlige ændringer, hvilket man bilder os – og måske endda sig selv – ind er nødvendigt.«
’Krisen i økonomi og journalistik’, redigeret af Roger Buch og Mette Verner. Forlaget Ajour 2014

