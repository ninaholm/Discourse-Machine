R: Vi siger ikke nej til alt, hvad der kommer
SRSF støtter en global finansskat – og ikke kun en skat på europæisk niveau. Men mens der hos især SF er spirende modstand mod den beslutning, afviser Radikale fortsat at støtte Kommissionens seneste udspil til en finansskat


 Alle 193 lande i FN skal blive enige om at indføre en skat på finansielle transaktioner, før den danske regering går med. Hvis man tager regeringsgrundlaget for pålydende. Her står, at »regeringen vil gå forrest i EU i kampen for indførelse af en global skat på finansielle transaktioner og vil presse på for en stærkere og klogere international regulering af finanssektoren for at forhindre flere finanskriser.«
– Men hvor realistisk er det, at så mange lande bliver enige om en finansskat?
»Det er svært for mig at sætte procenter på, hvor sandsynligt det er, at vi får en global finansskat. Når vi er optaget af at have en mere verdensomspændende finansskat, er det fordi, vi er opsatte på at få elimineret de negative, økonomiske virkninger ved at indføre en finansskat kun på europæisk niveau. Vi frygter oprigtigt, at det vil føre til kapitalflugt og koste danske arbejdspladser,« siger Nadeem Farooq, skatteordfører (R). Mens S og SF’ere før den nuværende regeringsperiode har talt positivt om en mulig skat på finansielle transaktioner, har Radikale hele tiden været modstandere:
»Kapital er noget af det mest følsomme og mest mobile, der findes. Vi vil ikke have, at transaktioner flytter til Tokyo eller New York. Derfor vil vi ikke have en finansskat kun på europæisk niveau,« siger Farooq.
– Hvornår har vi sidst set, at hele verden er blevet enig om noget, der regulerer finansmarkederne?
»Det kan du sige. Vi har jo verdensomspændende organisationer. Men vi forsøger ikke at gøre det til et urealistisk projekt ved at sige, at der skal være en global finansskat. Vi mener faktisk, at hvis man kunne have en finansskat uden de anselige, negative effekter, så er vi faktisk til at tale med. Vi er også villige til at se på andre modeller, hvis der kommer sådan nogle fra EU-Kommissionen. Det må bare ikke koste danske arbejdspladser. Vi har ikke bare slået lejr på toppen af bjerget og siger nej til alt, hvad der kommer,« siger Nadeem Farooq.
– Men hvad har den danske regering så aktivt gjort for at fremme en global finansskat?
»I første omgang følger vi med i processen på EU-plan. Den er interessant og spændende. Og hvis man overhovedet skal have en finansskat, bør der nok også være en større enighed internt i EU om, hvorfor man gerne vil have den. Der er jo lige så mange dagsordener, som der er lande, og derfor takker vi lige nu nej tak til at være en del af koalitionen af de villige,« siger Nadeem Farooq.
– Vi bliver jo på klimaområdet af mange set som foregangsland. Kan man forestille sig, at Danmark går forrest i kampen for en global finansskat?
»Det vil jeg bestemt ikke afvise. Men det tangerer åndelig dovenskab, at man kun ser finansskat som et instrument til at løse fremtidige finanskriser. Margrethe Vestager er gået forrest på EU-plan for at lave bankreguleringer, så vi har ikke sagt, at vi ikke vil være med til noget som helst,« siger Nadeem Farooq.
Skal begynde et sted
Hos Enhedslisten er EU-ordfører Nikolaj Villumsen undrende over for, at regeringen ikke bruger en EU- finansskat som første skridt mod en global skat:
»Regeringen påstår, at den går ind for en global finansskat, men vil ikke være med til det initiativ, som nogle af de største europæiske økonomier er med i. Det hænger slet ikke sammen. En europæisk finansskat er jo en oplagt start, hvorfra man kan arbejde mod en global skat,« siger han.
Selv om Nadeem Farooq kategorisk afviser dansk deltagelse i EU-Kommissionens seneste udspil til en europæisk finansskat, kan det være, at den danske regering er ved at flytte sig på spørgsmålet. SF’s medlem af Europa-Parlamentet, Emilie Turunen, har flere gange opfordret regeringen til at se positivt på en finansskat, mens den tidligere formand for Danmarks Socialdemokratiske Ungdom og nuværende folketingskandidat, Peter Hummelgaard Thomsen, har fremført lignende synspunkter. I går benyttede SF’s politiske ordfører, Jesper Petersen, anledningen til at glæde sig over, at der nu kommer en finansskat i en række europæiske lande. Det har i årevis været SF’s politik, skrev han.
»I princippet så jeg gerne Danmark gå aktivt ind i samarbejdet i Europa. Men regeringsgrundlaget slår fast, at regeringen støtter en global – ikke europæisk – skat. Den aftale står vi ved, og en ændret holdning kommer ikke på tale i denne regeringsperiode. SF mener dog stadig, det er den vej, vi skal, og vi vil arbejde langsigtet for, at Danmark kommer om bord,« skrev Jesper Petersen. Han skal dog ikke regne med, at Radikale er parat til at løsne den formulering i regeringsgrundlaget.
»Jeg har set Jesper Petersen bakke op om regeringsgrundlaget, og det er det vigtigste for mig,« er Nadeem Farooqs eneste kommentar.
 

