'Pinen blev trukket ud på Lindø'
Lindøværftet fik lang snor på trods af flere år med stort underskud. I bagklogskabens lys skulle man have lukket skibsværftet for flere år siden. Sådan lyder vurderingen fra analytikere, efter lukningen af værftet blev meldt ud i går


 »Man kan roligt sige, at pinen blev trukket ud.«
Sådan lyder det fra Jyske Banks analytiker Karsten Sloth, efter det i går blev annonceret, at Lindøværftet, der er ejet af A.P. Møller-Mærsk, bliver lukket.
Han mener, at hånden blev holdt over det fynske skibsværft, der i flere år har haft rødglødende tal i bunden af regnskaberne.
»I forhold til, hvad man normalt ville forvente af afkast for en virksomhed, så fik værftet lang snor.«
Analytiker for Handelsbanken, Dan Togo, er enig med Karsten Sloth.
»Hvis man kigger på resultaterne, så kan man være bagklog og sige, at man skulle have truffet den beslutning for nogle år siden,« siger han.
Men beslutningen har ikke været nem at tage.
»Det er trist, og for mig er det meget trist, men der er ingen anden udvej,« skriver Mærsk Mc-Kinney Møller til Børsen i dag. Og den udmelding er Karsten Sloth ikke overrasket over.
»Sagen er helt sikkert blevet trukket i langdrag af følelsesmæssige årsager,« siger han.
Uden ordrer
Det var Mærsk Mc-Kinney Møllers far, der tilbage i 1917 stiftede værftet, der egentligt har virksomhedsnavnet Odense Staalskibsværft.
Værftet blev dengang hurtigt førende på sit felt, og det har siden haft en »særlig placering« i A.P. Møller-Mærsk Gruppen, som det lyder i gårsdagens pressemeddelelse.
Men i de seneste år er konkurrencevilkårene i værftsindustrien blevet hårde, fordi Fjernøsten og især Kina har satset på skibsbyggeri - og det med lave lønninger, som har været umulige at matche.
Ordrerne svandt ind sammen pengestrømmen, og i går konstaterede bestyrelsesformand på værftet, Lars-Erik Brenøe, at »det ikke er muligt at tiltrække nye ordrer, og derfor kommer Lindø ikke til at bygge flere skibe, når de nuværende ordrer er afleveret.«
Svejseapparaterne på Lindøværftet skal brænde for sidste gang i 2012, hvor den sidste bestilling afleveres, men allerede her i august skal de første 175 ansatte opsiges, og antallet af ansatte vil løbende svinde ind, så den tilpasses produktionen.
Uden fremtid
De ansatte på Lindøværftet var i går chokerede, og flere af dem forstod ifølge deres fagforening 3F ikke, hvorfor man ikke havde gjort mere for at redde virksomheden.
»Det er alt for tidligt, at man har sagt stop. Mange af os synes, at man skulle være fortsat med at prøve, at få tingene til at fungere. Der er en lang historie for, at det var her, man udviklede nye ideer, og det var her, man fik kvalitet,« siger Jan Johansen, næstformand for 3F Østfyn.
Men analytiker Dan Togo mener, at det var på tide, at man trak stikket ud.
» Hvor der før var et minimum håb, så er det slukket nu med den krise, vi er ude i,« siger han.
Mærsk-koncernen har ifølge gårsdagens pressemeddelelse også gjort »en endog meget stor indsats for at forbedre værftets konkurrenceevne med investeringer i teknologi og effektivisering,« men det har ikke været nok.
Koncernchef Nils Smedegaard Andersen sagde i går i en udtalelse, at forholdene er blevet for svære på trods af de initiativer, der er blevet taget, og at »tiderne har ændret sig, og derfor må vi desværre i dag erkende, at værftet i sin hidtidige form ikke har nogen fremtid.«


