Ombudsmanden vil have svar om fortielse af asylbørns ret
Udlændingestyrelsen mener ikke, det er nødvendigt at fortælle flygtningebørn, at de har en særlig ret til familiesammenføring. Nu vil ombudsmanden gerne have en forklaring


 Folketingets ombudsmand beder nu Udlændingestyrelsen om en forklaring i sagen om fortielse af asylbørns ret til familiesammenføring. Det sker, efter at Information tidligere har beskrevet, hvordan Udlændingestyrelsen undlader at oplyse uledsagede mindreårige om, at de har en særlig ret til hurtig at få familien til Danmark efter at have fået såkaldt midlertidig beskyttelsesstatus. En udeladelse som kritiseres af flere organisationer og eksperter.
»I november kunne vi læse i Information, at Udlændingestyrelsens vejledning om mulighederne for familiesammenføring til visse uledsagede mindreårige var blevet kritiseret for at være upræcis,« skriver ombudsmand Jørgen Steen Sørensen i en kommentar og fortsætter: »Jeg mente, at der var anledning til at følge med i sagen, ikke mindst fordi den vedrører en særligt sårbar gruppe af børn. Derfor bad jeg myndighederne om at underrette mig om deres overvejelser i anledning af kritikken.«
Læs også: Udlændingestyrelsen vil ikke ændre omstridt vejledning til flygtningebørn
Loven om midlertidig beskyttelsesstatus, der blev indført sidste år af den daværende SR-regering, udelukkede som udgangspunkt, at asylansøgere kunne få familiesammenføring inden for det første år i Danmark. Men uledsagede mindreårige har i kraft af FN’s Børnekonvention stadig ret til at søge familiesammenføring fra den dag, de får ophold i landet. Alligevel er netop oplysningerne om denne undtagelse udeladt i de papirer, som Udlændingestyrelsen udleverer til de uledsagede mindreårige.
Den netop vedtagne stramning, der forlænger ventetiden på familiesammenføring fra et til tre år for flygtninge med midlertidig beskyttelsesstatus, forstærker blot problemet, mener asylchef i Dansk Flygtningehjælp, Eva Singer: »Det er klart, at konsekvensen af at misforstå Udlændingestyrelsens såkaldte vejledning omkring familiesammenføring er endnu mere indgribende, hvis det betyder, at uledsagede mindreårige flygtninge nu tror, at de skal vente tre år med at søge familiesammenføring med deres forældre og søskende i modsætning til et år som hidtil.«
Udlændingestyrelsen har afvist, at det er nødvendigt at fortælle de uledsagede mindreårige om deres særlige rettighed. Ombudsmanden har netop modtaget Udlændingestyrelsens samt Udlændingeministeriets svar på kritikken, som han nu vil vurdere.

