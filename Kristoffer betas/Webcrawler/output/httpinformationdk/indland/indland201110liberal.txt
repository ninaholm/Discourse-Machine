Var det liberale valgets virkelige vinder?
Præcis en måned efter det historiske valg, der for første gang sendte socialister i regering og gjorde en kvinde til statsminister, er det kun blevet mindre og mindre klart, hvem og hvad det egentlig var, der vandt. Et bud er, at det paradoksalt nok var det — og de — liberale
Det kan godt være, at Helle Thorning-Schmidt, socialdemokraterne og SF der vandt regeringsmagten ved Folketingsvalget den 15. september, men flere liberale tænkere er begyndt at se liberale perspektiver i ikke blot det, der skete den 15. september, men også i tiden op til og efter.


 »Vi gjorde det,« lød det fra Helle Thorning-Schmidt til de lykkeligt grådkvalte socialdemokrater i Vegas smukke koncertsal den mørke og nu historiske septemberaften, hvor en kvinde for første gang nogensinde fik mandat til at indtage statsminister-embedet i Danmark.
Få hundrede meter derfra, i en af Carlsbergs gamle tappehaller, svingede SF-formand Villy Søvndal sig samtidig op i et endnu højere toneleje og kaldte dagen, hvor et socialistisk parti for første gang fik sæde i en dansk regering, for den »måske vigtigste dag i SF's historie«.
Et regeringsgrundlag, en intens debat, en masse refleksion og nøjagtig en måned senere står det dog kun mindre klart, hvem og hvad det egentlig var, der vandt den 15. september, og en fornemmelse og teori, der er begyndt at krible frem både på og uden for Christiansborg er, at det måske slet ikke var dem, der vandt magten.
»Det var jo Løkke, der slog Fogh. Ikke Thorning. Løkke gik til valg, og han gik frem på et grundlag, der var ikke-foghsk. Løkke gik frem på et reformprogram, der gjorde ondt på vælgerne. Løkke stod i spidsen for en reformalliance, der gik frem, og det var tættere på, at Løkke vandt, end man i sin vildeste fantasi havde forestillet sig,« siger Christopher Arzrouni, de-batredaktør på Børsen efter i mange år at have været rådgiver for Venstre og bl.a. taleskriver for Anders Fogh Rasmussen.
Og både Arzrouni og en række andre liberale profiler er med det borgerlige valgnederlag lidt på afstand begyndt at se liberale perspektiver i ikke blot det, der skete den 15. september, men også i tiden op til og efter.
Venstre, Liberal Alliance og Radikale Venstre fik tilsammen 73 ud af de 175 mulige mandater, og selv om der kan være mange udlægninger af, hvilke partier man egentlig kan tillade sig at kalde liberale, så skal man — udover en enkelt periode under den til tider anarkistisk liberalistiske Mogens Glistrups storhedstid midt i 70'erne — tilbage til et par valg i 1910'erne for at finde en lignende opbakning til partier, der i en eller anden forstand bekender sig åbent til det liberale.
»Det er blevet sagt om dansk politik, at det er velfærd til venstre, værdier til højre, men jeg tror den økonomiske krise har gavnet de liberale synspunkter, fordi de giver et svar. Man kunne godt forestille sig, der havde været et venstreorienteret svar på krisen, men det har de ikke turde formulere. Enhedslisten måske, men S-SF var fastlåste i deres Fair-'det ene, andet og tredje', og der var ingen, der evnede at give et demokratisk, socialistisk svar på de udfordringer, Danmark stod overfor,« siger Liberal Alliances politiske ordfører, Simon Emil Ammitzbøll, om det ganske usædvanlige i, at en række partier gik frem på at tage blandt andet efterløn og dagpenge fra danskerne.
Værdiliberal fremgang
Flere liberale 'fritænkere' peger også på andre, mere værdiliberale fællesnævnere blandt valgets vinderpartier.
En del vælgere har for eksempel vaklet mellem de to umiddelbare modsætninger, Liberal Alliance og Enhedslisten, formentlig fordi de deler et relativ systemkritisk og antiautoritært segment af unge mennesker, mener chefjurist Jacob Mchangama fra den borgerlige tænketank CEPOS.
»Det tyder på, at der er nogle vælgere både til venstre og højre, der mener, at det er vigtigt med en form for personlig frihed og frihed fra statens indblanding,« siger Jacob Mchangama og peger på en række indgreb under VKO-styret fra terrorlovgivning til omvendt bevisbyrde i sager om sort arbejde til myndighedernes ret til at tjekke overførselsindkomstmodtageres bankkonti ved udlandsrejser som stærkt antiliberale.
»Og jeg tror, der er en stigende erkendelse af, at hvis man ikke vil arbejde for et system med færre på velfærdsydelser, så vil vi se en stigende tendens til, at vi bliver registreret og overvåget« siger Jacob Mchangama.
»Det link mellem det autoritære og velfærdsstaten har danskerne ikke været opmærksomme på før, men nu hvor økonomien ikke bare tillader, at vi lader det hele sejle, så begynder velfærdsstaten at vise nogle grimme sider af sig selv. Hvor vi som borgere får en interesse i og et incitament til at kontrollere vores medborgere og sikre, at de ikke får for meget,« siger han og kalder valgudfaldet et oplagt udgangspunkt for en ny, liberal værdikamp, som flere liberale efterlyser.
For udover at valget var et rygstød til en række af de liberale partier, så var det ifølge blandt andre Venstres tidligere indenrigsminister, Britta Schall Holberg, et velkomment dødsstød til den nationalkonservative værdikamp, der har præget 00'erne og martret mange liberale fritænkere.
»Vi så allerede inden valget tegn på, at den forskruede diskussion om fremmede er ved at være overstået. Jeg har været så utilpas ved det overordentligt tætte samarbejde med DF, og det må du gerne citere mig for. Det smittede af på os alle sammen, og vi har i den grad brug for det modsatte: At åbne op for verden,« siger Britta Schall Holberg og glæder sig ganske opsigtsvækkende over en række af de værdipolitiske opgør, den ny regering måske ikke turde tale om i valgkampen, men som man bl.a. med lukningen af integrationsministeriet og valget af nye ministre har signaleret siden valget, hvoraf flere ligner klare radikale aftryk.
»Til min store glæde har jeg set, at den ny regering sætter EU meget kraftigt på dagsordenen, og så er der eksempelvis den nye kirkeminister, Manu Sareen, som jeg synes — når vi nu snakker værdier — virker meget åben overfor og opmærksom på, hvad det er for et værdiministerium, han har fået fat i, hvilket også vil være godt i relation til integrationen. Vi har haft et forkvaklet syn på vores egne rødder de senere år,« siger Britta Schall Holberg.
Spirende opgør
Også den liberale debattør, antropolog ved Aarhus Universitet, Dennis Nørmark, peger på et spirende opgør med udlændingepolitikken som et fremskridt for den liberale sag, måske nok drevet af Enhedslisten og Radikale Venstre, men også understøttet af de andre fremgangspartier, Venstre og LA.
»Man så fremgang for alle de partier, der gerne ser, man giver adgang til landet for alle, der vil bidrage, og dropper tankerne om at kunne detailregulere følelser og holdninger og værdier. Det gælder helt fra LA til Enhedslisten, der ikke vil bestemme, hvad folk skal synes, og i den forstand er de liberale principper kommet bedre frem, eftersom VKO som koalition er forsvundet,« siger han, og også Liberal Alliance ser muligheder i nogle af de signaler, ikke mindst Enhedslisten og Radikale Venstre har været afsendere på.
»Mindre bureaukrati ville være noget af det bedste for socialområdet. Opgøret med knivloven vil være et lille skridt, men dog i en rigtig retning. De skriver, man vil eksperimentere mere på uddannelse og forskning, og forskning er jo måske det eneste område, hvor vi vil prioritere flere offentlige midler,« siger Simon Emil Ammitzbøll.
Det vil dog være noget af en overdrivelse at påstå, at de liberale bilder sig ind, at man samlet set får en mere liberal politik med en regering med S-SF-deltagelse, men som det er blevet påpeget igen og igen, er regeringen af de radikale — og måske krisen — blevet tvunget til på det nærmeste at overtage VK-regeringens økonomiske politik, og i det ser blandt andre Berlingske-journalist og borgerlig blogger, Mads Kastrup, et næsten større, liberalt potentiale, end hvis de borgerlige havde vundet.
»Det er fantastisk, at den her regering er blevet nødt til at æde modstanderens politik, fordi man har indset, at der ikke er nogen vej udenom krisen, men kun en vej igennem. Derfor må man æde efterlønnen og alt andet, der er omkostningsfuldt, og det er et tegn på, at over tid vil liberalismen begynde at få sin del af kagen,« mener Mads Kastrup:
»Ikke fordi liberalismen argumenterer for sig selv og sin egen nødvendighed, men fordi der ikke er nogen vej udenom. Velfærdsstaten kan ikke omsættes på det samme omkostningsniveau som hidtil, og selv socialdemokrater — i hvert fald Helle Thorning-Schmidt — er klar til at føre en meget mere liberal politik end hendes forfædre, og jeg tror ikke nødvendigvis det er dårligere end en blå regering, der alligevel fører rød politik,« siger han.
I det ligger der naturligvis også, at selv om Mads Kastrup som andre liberale ser perspektiver i valgets udfald, så er udgangspunktet i deres øjne fortsat alt, alt for uliberalt.
90 pct. borgerlige
Professor og borgerlig debattør, Peter Kurrild-Klitgaard, kan som de andre pinde noget positivt ud som eksempelvis afskaffet værnepligt og skridt mod adskillelse af stat og kirke, men derudover ser han snarere regeringsgrundlagets lighed med VKO's økonomiske politik som et udtryk for, at VKO også var socialdemokratisk i udgangspunktet.
»Folk fokuserer ensidigt på, at de radikale har fået overhånden i den ny regering, men bottom lineer, at en fornuftig balance på de offentlige budgetter er rykket længere ud i fremtiden, at der skal opkræves flere milliarder i skatter og afgifter, der samlet udgør en skattestigning, og jeg deler overhovedet ikke synspunktet, at det er en 'lilla' regering, ligesom den afgåede regering aldrig levede op til Foghs udmeldinger i begyndelsen af hans regeringstid,« siger Peter Kurrild Klitgaard.
Han peger på en fritvalgs-ordning, der bare øgede forventningerne til det offentlige, et mere uigennemskue-ligt skattesystem og en øget lovgivningsmængde. Han og flere andre har heller ingen problemer med at pege på markante forværringer for den liberale sag med SRSF's magtovertagelse.
Fra øremærket barsel over adfærdspåvirkning via afgifter, mens de glæder sig over, at man tilsyneladende er løbet fra f.eks. løfter om kvindekvoter i bestyrelser og sexkøbsforbud
»De radikales udgave af socialliberalisme er en udgave, hvor politikerne ikke blot har ret, men også pligt til at fortælle folk, hvordan de skal leve deres liv. Der er de ret enige med SF. Der var snak om at tvinge mænd til at gå til læge, de vil begrænse adgangen til alkohol, der var tanker om at forbyde fadbamser til fodboldkampe,« siger sekretær i den ikkepartipolitiske gruppering, Libertas, Thomas Westby, og Simon Emil Ammitzbøll kalder sig 'skræmt som en lille pige, der møder en børnelokker', når de røde begynder at tale om skattelettelser på arbejde i forbindelse med en skattereform.
Men ligesom der på Christiansborg er en fornemmelse af, at det er Venstre-folkene, der netop nu går rundt med løftede hoveder, så virker det liberale Danmark mere fortrøstningsfuldt end et valgnederlag normalt ville berettige til.
Som medstifter af Saxo Bank, Kim Fournais, konkluderer, har valget gjort ham til optimist.
»Statsminister Poul Schlüter sagde vist engang, at 90 pct. af danskerne er konservative, men de ved det bare ikke. Jeg tror, han har ret så langt, at 90 pcpt. af danskerne er borgerlige. De er ordentlige, arbejdsomme mennesker, hvis de får lov, og de passer på de få penge, der er tilbage, når skatten er betalt« siger Kim Fournais.
phef@iformation.dk

