Københavns grønne klimaplan får designpris
Københavns overborgmester håber på endnu mere international interesse for hovedstadens klimaplan, efter den torsdag blev hædret med en stor designpris
 
	København har mærket det ændrede klima med f.eks. skybryddet i juli for to år siden. Derfor har kommunen iværksat mange tiltag som afløbskanaler for regnvand, større kloakrør, som en forberedelse til værre tider. Det udløste en præmie på 750.000 kr.


 
	Københavns Kommune modtog i torsdags verdens største designpris, Index Award. Prisen uddeles hvert år til fem forskellige projekter, der på den ene eller anden måde forbedrer folks liv. Byen København modtog prisen for sin klimaplan, som både skal sikre hovedstaden mod stadigt voldsommere vejrforhold og gøre byen til verdens første CO2-neutrale hovedstad i 2025.

	Københavns Kommune vandt i kategorien Community. Ifølge overborgmester Frank Jensen (S) er den slags hæder med til at profilere København i resten af verden.

	»Hver gang vi får de her internationale anerkendelser af København, så skaber det opmærksomhed ude hos beslutningstagere i udlandet. Så vi ser de her priser som et led i at skabe kontakt og forbindelse ud til nye beslutningstagere, investorer og virksomheder, som er interesserede i at knytte an til København. Vi er jo blevet sådan en front runner-by, som rigtig mange kigger mod,« siger overborgmesteren.

	Ud over at holde regnvandet ude af københavnernes kældre, håber Frank Jensen således, at klimaplanen kan være med til at skabe øget beskæftigelse, især i den voksende clean tech-sektor, som arbejder med grøn teknologi.

	»Mange af de løsninger, vi vælger til at håndtere det forandrede klima og skybrud, kan vi jo udvikle og konceptualisere til noget, der kan sælges til andre byer i verden,« forklarer Frank Jensen.

	Fra problem til ressource

	København har allerede indgået aftaler med storbyer som Beijing og New York. Og flere steder i verden skæver byplanlæggere til København. Frank Jensen står blandt andet i spidsen for et netværk, som skal indhente erfaringer fra byer, der arbejder med grøn omstilling. Den lejlighed benytter han også til at præsentere endnu flere beslutningstagere for løsningerne fra København.

	Eksempelvis det kollektive fjernvarmesystem, udnyttelsen af skrald til varmeproduktion og anlagte kanaler og grønne områder, som kan aflede regnvand. I Københavns Kommune forsøger man at se klimaforandringerne som en ressource. Det er den form for tankegang, Frank Jensen gerne vil være med til at udbrede.

	»Vi har et problem med klimaet. Kan vi få noget positivt ud af det? Ja, vi kan skabe arbejdspladser, og vi kan skabe vækst i en grøn sektor. Det er den filosofi, vi prøver at introducere,« siger Frank Jensen.

	Evnen til at fokusere på muligheder frem for problemer får ros fra Index-juryen, som også lægger vægt på samarbejdet mellem kommunen og private virksomheder i sin beslutning.

	Designturné

	Ud over hæderen modtager vinderne af Index Awards 100.000 euro, som i Københavns tilfælde blandt andet skal bruges til et klimaprojekt på Østerbro. De vindende projekter kommer til at besøge en række internationale konferencer og bliver desuden udstillet på Index Award Exhibition, som turnerer verden rundt med de øvrige finalister.

	Blandt torsdagens fem prismodtagere var også det hollandske projekt Smart Highway, som er i stand til at lade el-biler op, mens de kører på vejen, og en norsk fødselsdukke, som skal træne jordemødre i udviklingslande. Sidste gang, et dansk projekt var blandt vinderne, var i 2005. Dengang var det Lifestraw, et sugerør som renser drikkevand, der vandt.

	 

