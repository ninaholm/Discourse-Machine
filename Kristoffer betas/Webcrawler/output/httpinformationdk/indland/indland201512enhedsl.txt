Enhedslisten i EU-opgør
Det bør være en af konsekvenserne af folkeafstemningen om retsforbeholdet, at Enhedslisten stiller op til Europa-Parlamentet, lyder det fra Pelle Dragsted. Modstander kritiserer ham for at svigte Folkebevægelsen mod EU


 Efter folkeafstemningen om retsforbeholdet kastes Enhedslisten nu ud i et nyt opgør om, hvorvidt partiet bør opstille til Europa-Parlamentet.
Enhedslisten skal på det kommende årsmøde, i pinsen 2016, diskutere en eventuel opstilling ved europaparlamentsvalget i 2019. Men den netop overståede valgsejr får allerede nu partiets finansordfører, Pelle Dragsted, til at starte denne diskussion.
Pelle Dragsted mener nemlig, at Enhedslistens anbefaling af nej’et forpligter partiet til at spille en mere aktiv rolle på den »europæiske politiske kampplads«.
Og sidstnævnte betyder en opstilling til europaparlamentsvalg i 2019 og ikke blot, som hidtil, en anbefaling til medlemmerne om at stemme på Folkebevægelsen mod EU.
»Folkebevægelsen mod EU kan en masse, men det er en tværpolitisk organisation, og mange af dagens kampe i Europa er jo ekstremt politiske: Hele den europæiske nedskæringspolitik, de økonomiske krav til Grækenland og flygtningesituationen – er alle politiske spørgsmål, der skiller på en højre-venstreakse. Der er selvfølgelig meget i EU, som handler om demokrati, og hvor vi kan stå sammen på tværs af højre og venstre, hvilket vi gjorde i forbindelse med folkeafstemningen. Men når det kommer til Europa-Parlamentet, så er der bare nogle politiske spørgsmål som bør dele os,« siger Pelle Dragsted.
Efter europaparlamentsvalget i 2014 viste en intern analyse således, at 56 procent af Enhedslistens vælgere stemte på Folkebevægelsen mod EU, 21 procent på SF og andre ni på andre partier – mens 14 procent slet ikke stemte.
Dermed var alene Liberal Alliance ringere end Enhedslisten til at mobilisere vælgere til at stemme på deres parti/liste til europaparlamentsvalget. Ved parlamentsvalget fik Folkebevægelsen 8,1 procent af stemmerne og ét mandat.
Ved en urafstemning i 2013 afviste et snævert flertal af Enhedslistens medlemmer imidlertid en egen opstilling, et resultat partiets årsmøde efterfølgende valgte at følge.
Dengang anbefalede Enhedslistens daværende fire højestprofilerede politikere, politisk ordfører Johanne Schmidt-Nielsen, gruppeformand Per Clausen, folketingsgruppens næstformand Pernille Skipper, samt finansordfører Frank Aaen ellers alle, at Liste Ø for første gang skulle figurere på stemmesedlen ved et valg til Europa-Parlamentet.
Den mest prominente modstander var Enhedslistens daværende udenrigsordfører, det mangeårige medlem af Folkebevægelsen og kandidat for bevægelsen, Christian Juhl.
Frygter for bevægelsen
Christian Juhl, som i dag er Enhedslistens udviklingsordfører, frygter stadig, at Enhedslisten kan ende med at tage Folkebevægelsens enlige mandat, hvilket efterfølgende vil føre til bevægelsens opløsning, ligesom det skete for JuniBevægelsen.
Det vil ikke blot være afslutningen på snart et halvt århundredes EU-modstand. Det vil efterlade venstrefløjens EU-modstandere på herrens mark, hvis Enhedslistens succes en dag skulle vende og partiet atter synke mod den danske spærregrænse, partiet historisk ofte har befundet sig i nærheden af.
»Vi kalder os et græsrodsparti, men det er at svigte græsrødderne, hvis vi selv stiller op, for en opstilling kan nemlig i værste fald tage livet af Folkebevægelsen. Og hvilken forskel kan Enhedslisten egentlig gøre? Nogen snakker om en socialistisk EU-modstand, men vi er fint dækket ind af den centrum-venstremodstand, som Folkebevægelsen laver, og vi har rigtig god mulighed for at præge denne modstand – hvis vi vil. Folkeafstemningen afslørede jo, at mange SF’ere, Socialdemokrater, Radikale Venstre eller fra Alternativet trodsede deres partiers anbefaling om et ja. De skal have et sted at gå hen, for de stemmer ikke nødvendigvis på Enhedslisten men på et tværpolitisk projekt som Folkebevægelsen,« siger Christian Juhl.
Enhedslistens EU-ordfører, Søren Søndergaard, har »ingen kommentar« til Pelle Dragsteds forslag.

