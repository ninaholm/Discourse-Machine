'Lille Danmark, alt for lille PET'
Efterretningschef Jakob Scharf forklarer et skeptisk publikum, hvorfor der nødvendigvis må gælde særregler for den hemmelige tjeneste. Tidligere PET-chef kræver mere kontrol
Med på en lytter: Aflytningsapparatet ruller, mens PET-chef Jakob Scharf taler. Ifølge mødets arrangører er båndindspilningen dog kun til brug for udarbejdelsen af en bog om mødets forløb

PET-chef Jakob Scharf erklærer sig som tilhænger af domstolsprøvelse af administrativ udvisning af udlændinge, der skønnes at være til fare for rigets sikkerhed."Men," tilføjer Scharf: "Det er ikke alt, vi kan fremlægge i en retssag. Ordningen må tage hensyn til vores særlige arbejdsmetoder, og den må gøre det muligt for os at beskytte vores kilder og vores udenlandske samarbejdspartnere."Det er bydende nødvendigt at samarbejde med udenlandske efterretningstjenester og have deres tillid, understreger Scharf:"Som jeg plejer at sige det: Danmark er et lille land - med en alt for lille efterretningstjeneste."At problemet med efterretningstjenesten ligger i, at den er for lille, er ikke alle i salen overbevist om. Skeptiske miner kan eksempelvis ses hos SF's retsordfører, Anne Baastrup, og tidligere folketingsmedlem for VS Preben Wilhjelm og hos nogle af de øvrige paneldeltagere heriblandt tidligere PET-chef og generalsekretær i Advokatsamfundet, Ole Stig Andersen.Mødet finder sted i Kunstindustrimuseets sal og er indkaldt som et 'privat og upolitisk borgerinitiativ' under den eftertænksomme titel 'Sikkerhedens pris - eller Det mindre onde'. Det grånende hår pryder de fleste af de omkring 100 tilstedeværende. Ordstyrer er én af initiativtagerne, litteraten Niels Barfoed.Psykopatisk samfundDen tidligere PET-chef Ole Stig Andersen erklærer:"Vi er ved at udvikle os til et overvågningssamfund. Det skyldes ikke bare terror, men også at forbrydere forstår at bruge den nye teknologi, og at mange mennesker udnytter de nye muligheder for at være ekshibitionister på nettet. Vor civilisation udviser flere og flere psykopatiske træk, og vi sidder alle sammen og ser på fra første parket."Om PET bemærker Ole Stig Andersen, at tjenesten - efter at have fået overført enheder fra Rigspolitiets afdeling for særlig økonomisk kriminalitet - "nu er til stede i samtlige politikredse".PET har det godt, påpeger Ole Stig Andersen:"PET har fået prestige og nemt ved at hverve medarbejdere. Folk ser 'Livvagterne' på tv. PET har også fred på den politiske bane. Derfor må vi have noget mere kontrol med PET. Den kontrol, som Justitsministeriet udøver, er ikke nok."Ole Stig Andersen er skeptisk ved, hvor effektiv en PET-kontrol, domstolene er i stand til at udføre:"Domstolene er systembevarende, og kan nødvendigvis ikke spænde ben for den udøvende magts bestræbelser på at værne rigets indre og ydre sikkerhed."Ole Stig Andersen udtrykker bekymring ved det, han kalder "symbiosen i systemet": Den forbrødring, der finder sted i de lukkede cirkler af dommere, PET-jurister og beskikkede forsvarere for terrormistænkte.Rent mel i posenAnette Høyrup er jurist i Forbrugerrådet og beskæftiger sig med beskyttelsen af borgernes privatliv. Hun erklærer fra sin plads i panelet:"Vi mødet tit den holdning, at så længe man har rent mel i posen, hvad er så problemet med myndighedernes overvågning? Men for os handler det om, at man selv vælger, hvem man vil give oplysninger til. Vi har nok alle sammen noget, vi helst vil holde hemmeligt. I Forbrugerrådet frygter vi den myndighedsholdning, der hedder: For en sikkerheds skyld må vi hellere udvide adgangen til oplysninger. Det kan se superfornuftigt ud. Hvem vil ikke gerne give politiet redskaber til at bekæmpe terror? Men man glemmer at se det i et større perspektiv: Skal vi alle sammen opgive et privatliv for, at politiet skulle kunne opklare yderligere to eller tre forbrydelser?Jonas Christoffersen, den nye direktør for Institut for Menneskerettigheder, erklærer sig enig med Anette Høyrup:"Måske er den teknologiske udvikling mere faretruende end terror."Jonas Christoffersen påpeger, at lovgivningen i stigende grad pålægger private borgere at bistå myndighederne med oplysninger om enkeltpersoner: De, der i forvejen foretager videoovervågning, kan nu få nærmere instrukser af politiet, og teleselskaberne skal forlænge opbevaringen af oplysninger om kundernes brug af kommunikation.Jonas Christoffersen erklærer sig på linje med Ole Stig Andersen, hvad angår manglende fortrøstning ved den rolle, domstolene kan spille i kontrol med PET:"I tunesersagen svigtede byretten og landsretten totalt. De fulgte PET uden overhovedet at forlange dokumentation. Først da sagerne kom til Højesteret, blev de behandlet seriøst."Fra salen advarer tidligere højesteretspræsident Niels Pontoppidan mod 'tys-tys advokater', der ikke med deres klient må drøfte grundlaget for myndighedernes anklage. Pontoppidan bemærker, at det ikke vil være muligt at beskikke nogle særlige 'sikkerhedsgodkendte' dommere til at tage sig af sager, hvor PET ikke vil have sit bevismateriale gjort tilgængeligt."Det vil nemlig være i strid med grundlovens forbud mod 'særdomstole med dømmende myndighed'" fastslår Pontoppidan.Fru Kakkelbords e-mailJournalisten Hans Davidsen-Nielsen, der skriver om terrorsager, fremhæver i sit indlæg, at han ikke er bange for, at vi får et overvågningssamfund:"Hvis myndighederne skulle overvåge hr. og fru Kakkelbords e-mail, ville systemet hurtigt bryde sammen. Det var sådan, det gik i Østtyskland."Den ubekymrethed deler Ole Stig Andersen ikke:"Det er nemt at overvåge selv store mængder af oplysninger. I Sverige gennemgås alle kommunikationer over rigsgrænsen og de 'interessante' oplagres."Menneskeretsdirektør Jonas Christoffersen må gå så hårdt til PET-chef Scharf, at det begynder at lyde som et krydsforhør af et fjendtligt vidne, før Scharf indrømmer, at det var en tilbagemelding fra kammeradvokaten om, at tunesersagerne ville tabes i Højesteret, der fik PET til - 14 dage inden Højesterets behandling - at lave den fremstilling af bevisgrundlaget, som PET havde ment det uforsvarligt at give til byretten og landsretten.Orakelagtigt erklærer Scharfs forgænger som PET-chef, Ole Stig Andersen:"Jeg har en mistanke om, at det i tunesersagen ikke var tuneseren, der var til skade for statens sikkerhed. Det var derimod offentliggørelse af oplysninger om PET's efterforskning, der kunne være til skade for statens sikkerhed."Information udfritter bagefter Ole Stig Andersen:- Det, du siger, er, at grunden til, at sagen skulle holdes hemmelig, var, at den blev efterforsket af den myndighed, der efterforsker hemmelige sager?Ole Stig Andersen lyser op i et smil:"Ja, det er det, jeg siger."
