'Frihedsministerens' ukonkrete udviklingsstrategi
Danske nødhjælpsorganisationer roser 'frihedsminister' Søren Pinds udkast til dansk udviklingsstrategi, men der er dog et træk ved dokumentet, der kritiseres. Strategien er for ukonkret


 Udviklingsminister Søren Pind (V) offentliggjorde i går et udkast til fremtidens danske udviklingspolitik. Dokumentet 'Ny strategi for dansk udviklingspolitik' blev offentliggjort på et pressemøde i Udenrigsministeriet. Omend strategien ser rigtig fornuftig ud på papiret, mener flere kritikere, at strategien er for ukonkret.
»Overordnet står der nogle rigtig gode ting. Vi er alle enige om, at vækst, frihed, demokrati er rigtig gode ting; men det er nemt at skrive. Jeg synes, strategien er utrolig ukonkret,« siger Stig Jensen, centerleder hos Center for Afrikastudier ved Københavns Universitet.
Udviklingsminister Søren Pind afviser, at det blot er tomme ord.
»Man kan selvfølgelig sige, det er luftigt; den holdning kan man have.«
Han fortsætter: »Når vi skal til at implementere mere konkret; det vil sige, når vi helt håndfast skal til at skære lande ned, når vi helt håndfast skal til at lave erhvervsstøtteprogrammerne, når vi helt håndfast skal ind og støtte forfatningsudvikling i bestemte lande, når vi helt håndfast skal uddanne arbejdskraft til at påtage sig arbejde i små og mellemstore virksomheder; så vil vi se, at det sker inden for rammerne af dette dokument,« siger ministeren.
»Overordnet set er vi positive over for regeringens oplæg,« skriver Trine Pertou Mach, formand hos Mellemfolkeligt Samvirke, i en mail til Information.
Hvor er praksis?
Men hun efterlyser også det konkrete i udspillet.
»Hvad betyder den markant forøgede støtte til den private sektor i praksis. Der er jo ingen af os, der bestrider, at økonomisk vækst er vigtig og afgørende for at bekæmpe fattigdom, men hvordan kommer det til at foregå, hvordan skaber man den økonomiske vækst, igennem hvilke aktører, med hvilket fokus og hvem kommer det til gode? Den diskussion er den vigtige,« siger hun.
'Frihedsminister' - som han selv kalder sig - Søren Pind siger: »Jeg har fremlagt mit bud på hvordan udviklingsbistanden skal gribes an. Essensen er den, at frihed i sig selv er en kerneværdi til at bekæmpe fattigdom med.«
Frihed til individet mener Stig Jensen fra Center for Afrikastudier ikke er den rigtige måde at overkomme fattigdom.
Han efterlyser i stedet, at arbejder på at opbygge velfungerende institutioner og opbygge kapacitet i landets institutioner. Som eksempel nævner han, at man med fordel kan satse på at opbygge et velfungerende skatteministerium. Det ministerium kan så opkræve skatter fra udenlandske virksomheder, som opererer på udviklingslandets jord. »I dag går nogle af de afrikanske lande glip af store summer, fordi multinationale selskaber slipper uden om deres skattevæsen. Men de penge kunne så bruges til yderligere forbedringer for befolkningen.«
Nødhjælpsorganisationen IBIS har i lang tid arbejdet med uddannelse i blandt andet Afrika. De ærgrer sig over, hvad de læser som en nedprioritering af uddannelse. »Det er frygtelig ærgerligt, at uddannelse nedprioriteres. Det er netop et af de steder, hvor vi ser, man virkelig kan rykke noget med bistandshjælp,« siger formanden Mette Müller.
I DR-programmet Horisont fortalte udviklingsministeren i mandags, at en del af uddannelsesbistanden kunne gå gennem Verdensbanken. Men ifølge Mette Müller er det 'ikke tilstrækkeligt'. Det bygger hun på, at Verdensbanken mellem 2004-2011 har haft en bevilling på 1,3 milliarder amerikanske dollars til støtte af uddannelsessystemet i udviklingslandene. Indtil videre er kun 270 millioner uddelt, så koordineringen fra Verdensbanken har ikke fungeret optimalt, siger hun.
Til gengæld roser hun udviklingsministeren for mere risikovillighed i den danske udviklingsbistand, når fremtidige bistandsmodtagere vælges.
»Nu kan vi gå ind i sværere lande, så det ikke kun er de her 'donor-darlings' der modtager støtten, men man faktisk også gå ind, hvor der er en befolkning, der er enormt berørt af fattigdom, og som bliver straffet af at have nogle diktatorer eller har haft borgerkrig i lange perioder. Det er ikke nemt at arbejde med udviklingsbistand i de her lande, men det er jo ikke en argumentation for, vi ikke skal gøre det.«
Lige præcis det initiativ roses også af de andre kilder, Information har snakket med.
Ligestilling og aids
Hos AIDS-Fondet savner de ligeledes konkrete løsninger i udkastet. Henriette Laursen, direktør i fondet, er dog tilfreds med, at bekæmpelsen af hiv/aids igen er at finde i udkastet for den danske udviklingspolitik.
I en pressemeddelelse på fondets hjemmeside skrev direktøren i går, at »det oprindelige forslag var en katastrofe. Den nyeste version er en anerkendelse af, at hiv/aids-epidemien er en af de alvorligste trusler mod mange udviklingslandes mulighed for at skabe en bedre fremtid for deres befolkninger.«
Dog savner hun mod i udkastet, der kun et sted nævner bekæmpelsen af hiv/aids - og kun for kvinder. »AIDS-fondets fokus er på de allersvageste, eksempelvis sexarbejdere og kriminelle. Her burde Danmark gøre mere, have mod og fokus til at gå skridtet videre. Hvad med hiv der transmitteres fra mænd til andre mænd? Det er for nemt kun at kigge på kvinderne.«
Fra Mellemfolkeligt Samvirke roser Trine Pertou Mach det nye udkast for igen at prioritere ligestilling som en vigtig faktor for at skabe et velfungerende demokrati.
Desuden er hun tilfreds med, at Søren Pinds udspil er fremsynet og vidtfavnende.
»Udspillet er meget kompleks, der er mange facetter. Det er positivt, at der er taget højde for handelspolitik, klimakrise og fødevarekrise. Udspillet tager hele paletten med.«
I Latinamerika vil udspillet få betydning for de to lande, som lige nu modtager dansk støtte. Både Nicaragua og Bolivia vil miste deres støtte, uden at ministeren dog ville give en tidshorisont på sit pressemøde i Udenrigsministeriet.
»Vi kommer til at gå ud af Latinamerika, men det kommer til at ske på en ordentlig måde,« sagde han.


