Stadig langt over to grades opvarmning
I den ikke-bindende København-erklæring fra COP15 accepterer de lande, som vælger at tilslutte sig erklæringen, at den globale temperaturstigning skal holdes under to grader


 I den ikke-bindende København-erklæring fra COP15 accepterer de lande, som vælger at tilslutte sig erklæringen, at den globale temperaturstigning skal holdes under to grader. Landene opfordres til inden 1. februar at skrive under på erklæringen og angive deres nationale mål for CO2-reduktion i 2020. Forskere tilknyttet de to videnscentre Climate Analytics og Ecofys siger i kølvandet på klimatopmødet, at det er uklart, om to graders-målet kan overholdes.
»Netop nu har ingen lande eller grupper af lande indleveret mål for udledningsreduktioner,« konstaterer de to centre med henvisning til, at diverse CO2-løfter afgivet før topmødet nu formelt skal bekræftes via landenes meldinger herom til FN's Klimasekretariat.
Før topmødet har de fleste i-lande og en række store u-lande sat reduktionsmål. Flere har både et nedre mål og et øvre, betinget af om København resulterede i en ambitiøs global aftale.
»Selv de bedste reduktionsmål op til topmødet i København når kun halvvejs til det niveau i 2020, som kunne holde den globale temperaturstigning under to grader eller under de 1,5 grader, som 100 lande har talt for,« siger Climate Analytics og Ecofys. De vurderer, at de mest ambitiøse mål - herunder f.eks. det EU-mål på 30 pct. CO2-reduktion i 2020, som EU endnu ikke har forpligtet sig på - vil resultere i en global opvarmning i 2100 på 3,2 grader. Regner man i stedet på de nedre værdier for landenes CO2-mål, er der udsigt til en temperaturstigning på 3,5 grader. 

