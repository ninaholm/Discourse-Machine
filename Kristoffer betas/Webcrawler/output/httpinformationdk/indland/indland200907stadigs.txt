'Det er stadig svært at være homo i Danmark'
Én fik skrevet bøsserøv i panden på det billede, der hang af ham i vuggestuen, hvor han arbejdede. En anden oplevede, at en forældregruppe ville have ham fyret, fordi han er homoseksuel, og forældrene mente, han derfor også måtte være pædofil. Diskrimination af homoseksuelle er langtfra fortid i Danmark
Jacob Chresten Hermansen har aldrig haft lyst til at fortælle på sin arbejdsplads, at han er homoseksuel.


 I 1981 slettede Sundhedsstyrelsen homoseksualitet fra listen over sygdomme, og siden er det gået frem for de homoseksuelles rettigheder og anerkendelse som gruppe i det danske samfund - ikke mindst på grund af homobevægelsen, som har formået at sætte fokus på bøsser og lesbiske bl.a. gennem store arrangementer som Copenhagen Pride og World Outgames, der starter i morgen. Alligevel er det stadig svært at være andet end heteroseksuel i Danmark.
Miki Flores Marker Christensen er homoseksuel og har arbejdet i to år på ungdomstelefonen for bøsser og lesbiske, hvor unge kan ringe ind og få rådgivning.
Han er i sit arbejde stødt på mange, som er bange for at være åbne omkring deres sexualitet.
»Jeg synes tit, at man glorificerer Danmark i forhold til diskrimination. Men der er f.eks stadig masser af steder i København, jeg aldrig ville turde at gå og holde i hånd med min kæreste - hvis jeg havde en,« siger han og nævner som eksempler Nørrebro, Amager og Christianshavns Torv. Miki Flores Marker Christensen er blevet råbt efter på gaden, og i byen oplever han tit, at der er nogen, der vil slås, fordi han er 'bøsse'.
Bøsserøv i panden
Men det værste, Miki Flores Marker Christensen har været udsat for, var, da han sidste år arbejdede i en vuggestue på Christianshavn. En dag efter arbejde blev han ringet op af nogle af sine kollegaer.
»De fortalte, at der var nogen, der havde skrevet homosvin i panden på det billede, der hang af mig ude i gangen. Det var selvfølgelig nogle af forældrene eller pædagogerne, der havde gjort det, for børnene kunne jo ikke finde ud af det,« siger han.
»Jeg var så rystet. Jeg har aldrig prøvet noget lignende,« husker han.
To dage senere skulle vuggestuen holde sommerfest, men han havde ikke lyst til at deltage.
»Jeg havde ikke lyst til at stå og feste og være glad, når jeg ikke vidste, hvem der havde gjort det,« fortæller Miki Flores Marker Christensen. Men det mødte ikke forståelse blandt kollegaerne.
De fortalte, at han ville blive indkaldt til tjenstlig samtale, hvis ikke han mødte op.
»Jeg råbte og skreg og forbandede dem langt væk, og så løb jeg tudende ud derfra,« fortæller han.
Episoden fik ham til at sige op.
»Jeg ville ikke arbejde et sted, hvor jeg ikke blev bakket op i en diskriminationssag,« siger han.
Anklaget for pædofili
Jakob Chresten Hermansen, som læser idræt og sundhed på Odense Universitet og er homoseksuel, mener, at sagen om den københavnske metro, som i sidste uge ikke ville vise en film, hvor to mænd kysser - og først efter megen medieomtale pludselig vendte på en tallerken - er meget sigende for de homoseksuelles situation i Danmark.
Han har aldrig selv følt sig diskrimineret på sin arbejdsplads, men han har dog heller aldrig i sit job som lærer haft lyst til at være åben omkring sin seksualitet. »Jeg har en god ven, der har været udsat for så grel en hetz, at han begyndte at overveje, om det var værd at leve,« fortæller han. Hans ven var pædagogmedhjælper i en børnehave i Vestjylland.
»Man snakker jo med sine arbejdskollegaer om forhold i sit privatliv, og nogle af de oplysninger slap så videre til en forældregruppe, som straks sagde, 'det kan vi ikke have i vores dagsinstitution',« fortæller han. Forældrene mente ikke, han skulle have lov til at arbejde i institutionen, fordi man risikerede, at han var pædofil, når han var homoseksuel.
»Han blev i en alder af 22 år beskyldt for den slags, og han har brugt mange år på at komme ovenpå igen. I dag, hvor han er 26 år, slås han faktisk stadig med det,« siger Jacob Chresten Hermansen.
juha@informaton.dk

