Tørklæde tilladt på talerstolen
Folketingsmedlemmer må gerne bære tørklæde på talerstolen, men ikke tilsløre sig med muslimsk burka. Det afgjorde tingets præsidie på baggrunden af sagen om Asmaa Abdol-Hamid
-Jeg er glad for, at der endelig er kommet en afgørelse og er helt tilfreds med beslutningen, fordi jeg mener, det er en sejr for demokratiet,- siger Enhedslistens folketingsuppleant Asmaa Abdol-Hamid til præsidiets beslutning.


 Dansk Folkepartis medlem af Folketingets Præsidium, Søren Espersen, kan ikke bede Enhedslistens suppleant, Asmaa Abdol-Hamid, fjerne sit tørklæde på Folketingets talerstol. 
 Det fremgår af en fælles praksis, som Folketingets Præsidium i går besluttede trods delte meninger. Samtidig siger præsidiet, at beklædning ikke må forhindre, at medlemmerne kan genkendes. Derfor er det forbudt at bruge muslimsk burka.
Det oplyste Folketingets formand, Thor Pedersen (V), efter præsidiets møde på Havreholm Slot i Nordsjælland.
Skønt Søren Espersen beklagede flertallets holdning, lovede han at følge den fælles praksis. Thor Pedersen glædede sig over, at den fælles praksis er fundet ved konsensus uden afstemning.
"Er man valgt til Folketinget, så deltager man også i Folketingets arbejde, så man kan stemme og tale. Forudsætningen er, at vi har almindelige ordensforskrifter, men også at man er genkendelig. Altså kan man ikke være fuldstændig indhyllet. Man skal kunne se, hvem der taler fra talerstolen," fastslog Folketingets formand.
 Præsidiet vil fortsat gribe ind over for medlemmer, som laver happenings eller demonstrationer fra talerstolen ved at bære kasket, klaphat eller kommer med usædvanlige ytringer fra talerstolen. Derimod kan medlemmer frit bære muslimsk tørklæde eller et kristent kors, forklarede Thor Pedersen. 
Frygt for højesteretssag
Præsidiet skelede til, at Folketinget kunne tabe en sag i Højesteret, fordi et forbud kunne stride mod grundloven. 
Det forklarede præsidiemedlem Helge Adam Møller (K). Han henviste til grundlovens paragraf 70 om, at ingen på grund af sin tro eller afstamning kan fratages sine fulde borgerlige rettigheder.
"Folk, der bærer tørklæder, som jeg er en meget lille tilhænger af, er valgt med et tørklæde. Ifølge grundlovens paragraf 70 kan ingen udelukkes, uanset hvilken tro de har. Vi risikerer at tabe en sag ved Højesteret," sagde Helge Adam Møller.
Søren Espersen beklagede, at han i præsidiet kæmpede alene imod medlemmer med muslimsk tørklæde.
"Det er en forkert beslutning. Vi havde håbet, at det var gået den anden vej. Vi havde ønsket at følge Tyrkiets eller Frankrigs eksempel om, at det ikke hører hjemme på Folketingets talerstol," sagde Søren Espersen.
 Han afviste frygten for grundlovsbrud med, at Folketinget fastlægger sin egen forretningsorden.


