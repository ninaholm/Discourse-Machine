Retspolitiske opgør i vente ved blå sejr
Der bliver ingen revolution i retspolitikken, uanset hvem der vinder valget. Alligevel kan et opgør lure


 Lige meget om statsministeren efter folketingsvalget hedder Helle Thorning-Schmidt (S) eller Lars Løkke Rasmussen (V), skal man ikke forvente en »paladsrevolution« på det retspolitiske område. Det siger Jacob Mchangama, direktør i den juridiske tænketank Justitia.
Og slet ikke, hvis det bliver den nuværende regering som fortsætter: »Da den nuværende regering kom til – og i særdeleshed da SF stadig var en del af regeringen – var det en regering, som faktisk var imod mange af de ting, de borgerlige havde gennemført inden. SF havde stemt imod begge terrorpakker, Radikale havde stemt imod den ene terrorpakke, og alle regeringspartierne ville gøre noget ved administrative frihedsberøvelser og var modstandere af den nye offentlighedslov. På alle de områder har de blot videreført VK-initiativerne, så jeg forventer faktisk ikke, at der kommer et opgør på dette område,« siger Jacob Mchangama.
Anderledes ser det ud, hvis de borgerlige partier igen får flertal. I så fald forventer Jacob Mchangama, at der kan komme til at ske mere på retspolitikken. Ud over mulige skærpelser af straffe og en sænkelse af den kriminelle lavalder forventer Jacob Mchangama, at den borgerlige ledet regering vil fjerne flere paragraffer.
»Både Konservative og Liberal Alliance ønsker et opgør med myndighedernes muligheder for at trænge ind på privat ejendom. Derfor kunne man godt forestille sig, at der kom et opgør med det. Det samme gælder blasfemiparagraffen. Flere borgerlige partier er modstandere af paragraffen, og her vil de tre mindre borgerlige partier kunne opfatte det som en vigtig, værdipolitisk sejr til dem,« siger Jacob Mchangama.
FORSKELLEN PÅ BLOKKENES POLITIK
Beskæftigelsespolitik: Dagpengene kan give blå blok problemer
Sundhedspolitik: Løkke skærper blå sundhedspolitik
Uddannelsespolitik: Uddannelse er vigtig for både rød og blå
Skattepolitik: Ikke råd til megen ny skattepolitik
Retspolitik: Retspolitiske opgør i vente ved blå sejr
Velfærdspolitik: Næppe færre offentligt ansatte

