’Jobtilbuddet blev min vej tilbage til samfundet’
Olga Runciman havde fået diagnosen skizofreni og troede aldrig, hun ville kunne undvære førtidspensionen. Det ændrede sig, da hun fik tilbudt et skånejob. I dag klarer hun sig uden offentlig hjælp
Olga Runciman havde planlagt selvmord i mindste detalje, men i sidste øjeblik gav hun livet en chance til, og kort efter fik hun tilbudt et skånejob, så hun kunne komme væk fra førtidspensionen.


 For syv år siden var 44-årige Olga Runciman førtidspensionist på tiende år. Hun havde i en alder af 34 år fået stillet diagnosen skizofreni, og den havde vendt rundt på hele hendes tilværelse.
»De første 6-7 måneder tilbragte jeg på en lukket afdeling, og jeg mistede mit arbejde og mit netværk. Det hele røg,« fortæller hun.
Olga Runciman havde hørt stemmer, siden hun som barn var blevet udsat for seksuelle krænkelser, og stemmerne var fortsat langt ind i hendes voksne liv. Som 34-årig tog det til, og det blev efterhånden så slemt, at hun blev indlagt og fik ordineret medicin. Allerede efter den første indlæggelse blev Olga Runciman tilkendt førtidspension. Hun havde brug for pengene, så hun kunne betale sin husleje, men alligevel oplevede hun det ikke som en lettelse.
»Jeg kommer fra en familie, hvor der er store forventninger til, at man uddanner sig og får et arbejde, og jeg har altid tænkt, at hvis bare man har et arbejde, så skal det nok gå. Tanken om, at jeg nu bare skulle på førtidspension, slog mig helt ud,« siger Olga Runciman, som frem til indlæggelsen havde arbejdet som sygeplejerske.
»Jeg følte, at jeg pludselig blev gjort til et uønsket og marginaliseret menneske. Som skizofren bliver man ofte stemplet som utilregnelig, og det er en af de psykiske lidelser, som generelt møder flest fordomme. Det var meget hårdt at opleve,« siger hun.
De næste ti år tog Olga Runciman medicin dagligt. Det gjorde hende træt, sløv og initiativløs, og som regel sov hun op til 16 timer i døgnet.
»Medicinen lukkede fuldstændigt ned for mine følelser, og bare det at opretholde en samtale var en kæmpe anstrengelse for mig. Samtidigt påvirkede det min hukommelse, så det blev umuligt for mig at læse en bog,« siger hun og tilføjer, at hun en dag fik nok og besluttede sig for at begå selvmord.
Olga Runciman planlagde selvmordet ned til mindste detalje, og en del af forberedelserne indebar, at hun ville skrive et brev til sin familie for at forklare, hvorfor hun ikke kunne fortsætte.
»Jeg skrev til dem, at jeg havde forsøgt alt for at ændre min tilværelse, men det gik op for mig, at jeg måske endnu manglede at gøre et sidste forsøg. Jeg meldte mig ind i en frivillig forening, der lavede sociale arrangementer, for at få nogle nye kontakter,« siger hun.
Et medlem af foreningen spurgte hende tilfældigvis, om hun ville deltage i en konference om psykiske sygdomme, og selvom Olga Runciman egentlig ikke orkede det, blev hun overtalt, da hun hørte, at programmet også bød på en gratis middag.
»På konferencen hørte jeg et oplæg, der handlede om, at man ikke er dødsdømt, selv om man er psykisk syg. På det tidspunkt var jeg sikker på, at ikke jeg ville overleve, hvis skizofrenien kom igen,« fortæller hun.
Først skånejob
Manden, der holdt oplægget, hed Jørn Eriksen, og han var forstander for et bosted for folk med sindslidelser. Da Olga Runciman henvendte sig til ham efter oplægget for at sige tak, tilbød han hende et job.
»Det var som at få en kæmpe gave, for der var stort set ingen, der havde lyst til at ansætte en person, som havde været indlagt for skizofreni i ti år. Hans tilbud blev min vej tilbage til samfundet,« fortæller hun.
Olga Runciman blev i første omgang ansat på bostedet i et skånejob, som efterhånden udviklede sig til et fleksjob. I dag – fem år senere – arbejder hun på fuldtid lige som hendes kolleger. Hun mener, at der generelt skal ske en større indsats for at få psykisk syge tilbage på arbejdsmarkedet.
»Der er mange arbejdspladser, der er nervøse for at ansætte folk, som har haft eller stadig har en psykisk lidelse, og mange af de psykisk syge bliver stemplet som ustabile mennesker, der ikke kan tage et arbejde. Det betyder, at det for mange er en ekstrem hård proces at komme tilbage til samfundet,« siger hun og understreger, at det skal ske i et tempo, så folk kan følge med og ikke bliver endnu mere stressede, end de allerede er i forvejen.
Olga Runciman er ikke i tvivl om, at hun aldrig ville have overlevet, hvis hun var blevet tvunget til at fortsætte sit liv på førtidspension.
»Folk blomstrer jo, når de kommer i arbejde, og det gjorde jeg også selv. Mit liv er så ubeskriveligt meget bedre nu, end det var dengang«.

