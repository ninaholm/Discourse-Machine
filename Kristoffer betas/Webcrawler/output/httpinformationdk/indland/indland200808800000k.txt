800.000 kr. for anholdelser
Statskassen må punge ud med godt 800.000 kroner, efter at 262 mennesker blev anholdt under en demonstration til fordel for Ungdomshuset i 2006. 251 krævede sammen erstatning, og det har 245 fået


 Godt 800.000 kroner. Det er hvad statskassen skal af med, efter at Statsadvokaten for København og Bornholm har tilkendt 245 personer erstatning for ulovlig anholdelse. 251 af de 262, der blev anholdt under en demonstration til fordel for Ungdomshuset i september 2006, krævede samlet erstatning for uberettiget anholdelse.
 - Vi har besluttet, at de 245 skal have erstatning. Fire har fået afslag, fordi de selv gav anledning til anholdelsen, mens de to sidste sager ikke er afgjort, siger statsadvokat Lise-Lotte Nilas.
 Demonstranterne får mellem 3000 og 4000 kroner hver i erstatning, afhængig af, hvor længe de var anholdt.
 Masseanholdelsen fandt sted under en ikke anmeldt demonstration til fordel for Ungdomshuset den 24. september 2006. Demonstrationen blev opløst af politiet, og de unge blev anholdt, da de ikke forlod området. 
 Det straffes med bøde eller endda fængsel, så der var lagt op til en bøderegn over de mange anholdte. Men i marts i år opgav politiet at rejse sag mod langt de fleste, og 251 gik derefter sammen om erstatningskrav for uberettiget anholdelse.
 Statskassen har før måttet punge ud med erstatninger som følge af uberettigede masseanholdelser foretaget af Københavns Politi.
 88 mennesker fik et samlet beløb på 300.000 kroner for at blive anholdt under en demonstration i Hillerød i februar 2006. Politiet tilbageholdt dem for at forhindre et sammenstød med aktivister fra den højreorienterede gruppe Dansk Front, som var på gaden for at aktionere for Jyllands-Postens Muhammedtegninger.
 Samme år blev 47 unge fra ungdomshusmiljøet anholdt under en fest ved Knippelsbro i København. Det var heller ikke i orden, og anholdelserne udløste en samlet erstatning på 135.000 kroner.
