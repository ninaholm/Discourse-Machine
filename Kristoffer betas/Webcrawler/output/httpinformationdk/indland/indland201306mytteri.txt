Mytteri i folkekirken
Kirkens højrefløj opfordrer til boykot af præster og biskopper, der er homoseksuelle eller går ind for kirkevielse af homoseksuelle


 
	Ufred hærger hyppigt i kirkelige kredse. Senest er folkekirkens højrefløj gået i flæsket på alt homoseksuelt: Præster, der lever i homoseksuelt forhold, biskopper, der støtter homoseksuelle vielser, og præster, er foretager sådanne vielser.

	Otte af landets gudsfrygtigste mænd – jovist, mænd er de alle – har i Kristeligt Dagblad skrevet en kronik, hvor de opfordrer til boykot af biskopper og præster, der på den ene eller anden måde er sovset ind i homoseksualitet. Præster, der selv er homoseksuelle, omtales som: »De præster, som i deres civilstand er en levende forkyndelse af, hvad Guds ord advarer imod.«

	De gudsfrygtige otte mænd – anført af formændene for Indre Mission, Luthersk Mission, Evangelisk Luthersk Mission og Evangelisk Luthersk Netværk – begrunder deres fordømmelse med ordene: »Vi vil ikke stå i en situation, hvor der berettiget kan rejses tvivl om, hvorvidt vi bakker løgnen op.«

	Og »løgnen« er det homoseksuelle kirkeviede forhold. De otte vrede formænd erklærer samtidig, at de fremover ikke vil deltage »i forkyndelsesmæssigt fællesskab« med dem, der medvirker til denne løgn. Det må forstås sådan, at de vrede formænd ikke vil deltage i gudstjenester sammen med løgnesprederne.

	Præsteafkald

	Dette forhåndsafbud har fået Viborgs biskop, Karsten Nissen, til at melde sig i striden. Han påpeger, at de, der betakker sig for det folkekirkelige fællesskab, også giver afkald på at kunne udnævnes til præster. Udnævnelsen sker nemlig ved en ordination – en kirkelig handling – foretaget af biskoppen. Biskop Nissen spørger: »Hvordan kan man lade sig ordinere af en biskop, som man ikke accepterer som biskop?«

	Biskop Nissen gør også opmærksom på, at mange gudstjenester foretages af flere præster i forening. Derfor bliver det nødvendigt at udfritte præstestillingsansøgere: Vil de boykotte deres homo-næstekærlige præstekolleger?

	I en leder konstaterer Kristeligt Dagblad tørt: »Så besværlige præster ønsker de færreste menighedsråd.«

	Det fører til et mere principielt spørgsmål: Hvorfor drager de, der væmmes ved homovielser, ikke den konsekvens, at de udtræder af folkekirken? Det ville for manges vedkommende betyde et farvel til den lune præstebolig. Altså et ægte offer på den stålsatte tros alter.

	Da Tårbæk-præsten Thorkild Grosbøll i 2003 luftede sin tvivl om ’en skabende og opretholdende Gud’, fnøs folkekirkens højrefløj over, at Grosbøll ikke tog konsekvensen og fratrådte sit embede. Tager samme højrefløj nu konsekvensen af, hvad den selv mente om konsekvensen af et afvigende kirkesyn?

