Bagsiden: Politikere uden hæmninger
Kandidaterne klovner, tæver og brøler løs hver aften på tv i kampen om stemmerne til valget i Brasilien den 3. oktober.


 Nu blev Jacob Haugaard jo rent faktisk blev valgt ind i Folketinget i 1994, og derfor skal danskere selvfølgelig ikke råbe alt for højt. Alligevel kan der ikke herske nogen tvivl om, at brasilianske politikere er i en klasse for sig, når det drejer sig om disciplinen vanvittige valgløfter og -kampagner.
I Latinamerikas største land har hver kandidat nemlig en kode, som de skal have prentet ind i hovederne på vælgerne. Derfor er alt, der skiller sig ud, godt.
Og det virker. Således ser det ud til, at den professionelle klovn Francisco Everardo Oliveira Silva, kendt som klovnen Tiririca, skaffer 900.000 stemmer til det Republikanske Parti og altså kan entre deputeretkammeret, der sammen med senatet udgør landets parlament.
I sin valgvideo, som kører flere gange på de vigtigste kanaler hver aften, står Tiririca udklædt som en sjælden krydsning mellem Pjerrot og Ronald McDonald i rød- gule-og hvide farver, ledsaget af en melodi, der piner sine tilhørere mange timer efter afspilning.
Her fremsiger han sine 'valgløfter', mens han svajer frem og tilbage.
»Hvad laver et medlem af deputeretkammeret? Det ved jeg helt ærligt ikke. Men stem på mig, og så fortæller jer det. Stem på Tiririca, det bliver ikke værre, end det allerede er.«
Alle er med Lula
Man får helt lyst til at give ham et lille dask, så det fjollede smil i det mindste ville blive afbrudt... og det er netop, hvad en anden kandidat har valgt at gøre: José Adilson Rodrigues, kaldet Maguila, er tidligere sværvægtsbokser. I sin video minder han om tidligere tiders meritter ved at daske til en boksepude med en klovn på, mens han fortæller, at »politik er et alvorligt emne, slut med klovnerierne«.
En anden film, man kun svært ryster af sig, er den, hvor den kvindelige kandidat brøler sit budskab:
»10.500 er kraften! 10.500 er modet! 10-500! ... Mit navn er Havanir!«
Blandt de mere spidsfindige valgvideoer hører den, hvor José Serra, oppositionspartiet og det brasilianske socialdemokratis, kandidat til præsidentvalget, ses sammen med Lula da Silva.
Ideen er at fremstille de to som erfarne politikere, mens Kommunistpartiets og dermed Lulas kandidat, Dilma Rousseff, virker politisk uerfaren. Hvad hun også er sammenlignet med Serra og Lula.
Næppe en anden runde
Alligevel står Rousseff til at vinde. Støtten fra Lula betyder alt, og i disse dage får hun derfor omkring 50 procent af stemmerne. Dermed kommer det sandsynligvis ikke til nogen anden runde efter valget den 3. oktober. Ud over præsident vælger brasilianerne bl.a. også medlemmer af deputeretkammeret og senatet samt delstatsguvernører den dag.
Links: Klovne-videoen: http://www.youtube.com/watch?v=bRBVA-BiZVQ&feature= related.  Bokseren: http://www.youtube. com/watch?v=Nm2dJfnnRQ0


