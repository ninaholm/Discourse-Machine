Som at slå i en dyne
En høj gennemsnitsalder og en topstyret ledelse har gjort det umuligt at diskutere i den radikale gruppe, siger Simon Emil Ammitzbøll, der har mistet tilliden til Margrethe Vestager
Folketingsmedlem Simon Emil Ammitzbøll melder sig ud af Det Radikale Venstre og bliver løsgænger. Udmeldelsen kommer efter, at han søndag aften havde et møde med den radikale leder, Margrethe Vestager.


 Han er ikke så glad for at kalde sin exit fra Det Radikale Venstre for et smæk med døren. Alligevel er frustrationen hos Folketingets nyeste løsgænger, Simon Emil Ammitzbøll, tydelig over, at det ikke har gungret mere i de radikale mure, når han har prøvet at råbe ledelsen op.
"Det siger meget, at reaktionen fra Margrethe Vest-ager - den gruppeformand, som jeg lige har sagt, at jeg ikke har nogen form for tillid til - er, at jeg bare kan komme tilbage. Det viser præcis den måde, som man diskuterer tingene på i Det Radikale Venstre: At det glemmer vi bare. Lad os komme videre."
Offentligheden har gentagne gange måttet lægge øre til Simon Emil Ammitzbølls frustration over tingenes tilstand. I maj erklærede han sig her i Information som lodret modstander af parti-linjen i spørgsmålet om dommeres tørklæder. Og i sidste måned gik han i frontalangreb på Margrethe Vestagers strategi under efterårets valgkamp. Det skete i en kronik kort før partiets landsmøde - som han i øvrigt ikke deltog i, fordi han skulle til FN's Generalforsamling i New York. 
"I dag ærgrer det mig, at jeg ikke var med til landsmødet, for det irriterer mig at skulle se mig selv omtalt som krysteragtig. I forhold til alle dem, der mener det samme som mig, men aldrig siger deres mening, så ved jeg godt, hvem det begreb bedre dækker over," siger Ammitzbøll.
Vestagers forræderi
Han mener, at der er alt for meget, der ikke bliver sagt højt i den radikale folketingsgruppe, "men bliver sagt på de små kontorer".
Uenigheden handler først og fremmest om den linje - eller mangel på samme - som Simon Emil Ammitzbøll oplever, at den radikale ledelse under Margrethe Vestager har ført lige siden valgkampen.
"Politiske partier vælger jo tit, om deres strategi er at stemmemaksimere eller at indflydelsesmaksimere. Vi har så valgt én, hvor man ikke gør nogle af delene".
For Ammitzbøll skete det store 'forræderi', da Margrethe Vestager under valgkampen valgte entydigt at pege på Helle Thorning-Schmidt (S) som statsminister og i øvrigt at nedtone uenigheden med S om 24-års-reglen. Det var ifølge ham et brud med den strategi, som var lagt i hovedbestyrelse og gruppe. 
"Jeg var formentlig ikke den eneste kandidat, der havde svært ved at forklare dét skift for vælgerne midt i valgkampen. Der var ingen på nær Margrethe Vestager og næstformanden Morten Østergaard, der vidste, hvad der foregik. Men da vi så kom til efter valget, så nægtede de begge, at de overhovedet havde brudt strategien".
Ifølge Simon Emil Ammitzbøll har hele den strategiske diskussion været "tabuiseret" i den radikale folketingsgruppe. Det har været som at slå en dyne, siger han og peger på den radikale folketingsgruppes høje gennemsnitsalder som en af forklaringerne. 
Tæppet ved at glide ned
Da de radikale mistede syv mandater ved sidste valg, sagde de også farvel til en række yngre folketingsmedlemmer - og med Ammitzbølls exit stiger gennemsnitsalderen fra 52,5 til 55 år. 
"Samtidig var vi også i den meget uheldige situation som parti, at vi ikke fik én eneste nyvalgt og dermed ikke ny energi ind i gruppen".
"En stor del af gruppen ved godt, at de nok ikke er her på Christiansborg særlig meget længere. Selv om man er utilfreds med nogle forhold, så gider man ikke længere tage kampene, for man ved godt, at tæppet er ved at glide ned."
Simon Emil Ammitzbølls endelige beslutning om udmeldelse kom efter en samtale med Margrethe Vestager fredag og en række samtaler med andre radikale på og uden for Christiansborg i weekenden.
"Efter det må jeg konkludere, at jeg ikke kan have tillid til den personlige relation mellem mig og Margrethe Vestager - og til at Margrethe Vestager kan lede det Radikale Venstre".
- Hvad vil det sige?
"Jeg har aftalt med Mar-grethe, at vi ikke refererer indholdet af vores samtale, så det vil jeg holde mig til".
Simon Emil Ammitzbøll fastholder, at han ikke er på vej over i et andet parti. 
"I første omgang betragter jeg mig som borgerlig, humanistisk fritænker, og dét kan der være brug for i Folketinget. Jeg er stadig interesseret i at påvirke samfundet, og det kan man altså også gøre andre steder end i den radikale folketingsgruppe."
- Hvorfor træder du så ikke helt ud af Folketinget?
"Jeg har nu i første omgang truffet én meget voldsom beslutning, så nu vil jeg tage den derfra," siger Simon Emil Ammitzbøll.


