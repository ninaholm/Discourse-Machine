PET bestormet af 33 borgere
Efter offentliggørelsen af PET-Kommissionens rapport i juni har PET endelig fået noget at rive i. En 'lang række' borgere ønsker nemlig oplyst, om tjenesten gemmer registreringer om dem


 I Svendborg sidder Frede Jakobsen med en stak beklagende breve fra Politiets Efterretningstjeneste.
Et par dage efter, at PET-Kommissionen offentliggjorde sin rapport i juni, sendte Jakobsen nemlig en ansøgning om aktindsigt i PET's eventuelle registreringer om ham. Som tidligere redaktør af den lille trotskistiske ugeavis Klassekampen var han efter endt læsning af PET-rapporten overbevist om, at hans person måtte være registreret, og det ville han såmænd gerne have lov at se nærmere på.
»Mit navn er nævnt i rapporten, så et eller andet må PET jo have på mig,« som Jakobsen forklarer.
Men nemt skulle det ikke være. Med et første brev i juli, et andet brev i august og et tredje i september har PET således beklaget, at sagsbehandlingen trækker ud og trækker ud:
»Den lange sagsbehandlingstid skyldes, at efterretningstjenesten i forlængelse af PET-Kommissionens beretning har modtaget en lang række ansøgninger om aktindsigt,« som PET i brevet fra midten af september gentager den faste formulering.
Information har på den baggrund spurgt PET's presseafdeling, hvor mange ansøgninger tjenesten reelt har modtaget, siden PET-rapporten kom. Svaret viser sig ikke at være så voldsomt overvældende: Nemlig 33, hvoraf de 17 allerede er besvaret, som tjenestens informationsmedarbejder Carsten Brink oplyser.
At den langsomme besvarelse af borgernes ansøgninger om aktindsigt i registreringer dog ikke kun har at gøre med antallet, fremgår af en kryptisk sætning, som Jakobsen kan læse i det foreløbig seneste udsættelses-brev, han har modtaget fra PET. Brevet er fra midten af november:
»Deres anmodning er fortsat ikke færdigbehandlet, hvilket til dels skyldes de mange anmodninger, og at Politiets Efterretningstjeneste afventer at modtage en række oplysninger, der vil gøre det muligt at udfinde eventuelle relevante dokumenter i efterretningstjenestens arkiver.«
Læs lige den sætning igen! Hvad skal det nu betyde?
Men her er der ikke meget hjælp at hente fra PET. Således afviser Carsten Brink pure at udddybe budskabet:
»Ingen kommentarer,« svarer han blot.
Jakobsen er optimistisk:
»Det er en helt ny formulering, som PET ikke tidligere har brugt. Jeg tror, det dækker over et kommende historisk gennembrud, hvor PET vil give en vis indsigt i deres hemmeligheder.«
Om det er korrekt, vil først blive afgjort om flere måneder. I novemberbrevet gør PET således opmærksom på, at en færdig behandling tidligst forventes i løbet af 60 dage.

