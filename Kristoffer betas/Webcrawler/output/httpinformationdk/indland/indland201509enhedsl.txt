Enhedslisten vil bevare åbne skattelister
Dansk Folkeparti har meldt ud, at partiet ikke længere støtter åbne skattelister. Nu annoncerer Enhedslisten op til sit årsmøde, at partiet vil sikre, at oplysningerne bevares på en offentlig hjemmeside
 Skattelisterne er vigtige, fordi de skaber øget åbenhed om selskabers skatteindbetaling i Danmark, siger Rune Lund fra Enhedslisten, som vil tage initiativ til at indsamle de allerede eksisterende skattedata fra SKAT og offentliggøre oplysningerne på partiets hjemmeside. Foto: Miriam Dalsgaard/Polfoto


 De åbne lister over virksomheders indbetalinger af selskabsskat, som blev indført i slutningen af 2012, skal bevares, mener Enhedslisten. Derfor har partiet nu taget initiativ til at indsamle de allerede eksisterede skattedata fra SKAT og offentliggøre oplysningerne på hjemmesiden skattebasen.dk. Det sker op til Enhedslistens årsmøde i weekenden.
»Skattelisterne er vigtige, fordi de skaber øget åbenhed om selskabers skatteindbetaling i Danmark. Og det er vigtigt at få en debat om den skatteindbetaling – og i mange tilfælde manglende skatteindbetaling,« siger partiets skatteordfører Rune Lund.
Initiativet kommer efter, at Dansk Folkeparti, der i 2014 indgik en politisk aftale om at videreføre og udbygge listerne, i sidste måned meldte ud, at partiet ikke længere støtter offentliggørelsen af skattelisterne.
Derfor har Enhedslisten altså ved hjælp af blandt andet såkaldt data scraping lavet en åben database med de indtil nu offentliggjorte skattelister. Det vil ifølge partiet give offentligheden mulighed for at se, hvad en kvart million danske selskaber har betalt i skat. Listerne er tiltænkt almindelige borgere, politikere, virksomheder og journalister, siger Rune Lund.
Trods Dansk Folkepartis udmelding er de oprindelige skattelister dog stadig tilgængelige på SKAT’s hjemmeside, men skatteminister Karsten Lauritzen (V) har sagt til DR, at de åbne skattelister bestemt ikke er en »idé, der er groet i Venstres baghave«.
Først imod, så for og så imod
Da S-R-SF-regeringen vedtog at indføre skattelisterne i 2012, advarede blandt andet Dansk Industri om, at det ville kunne føre til færre investeringer i Danmark. Dansk Folkeparti stemte da også nej til forslaget, og partiets skatteordfører talte om, at der var rykket socialister ind i Skatteministeriet med henvisning til den daværende skatteminister Thor Möger Pedersen (SF).
Men senere, i 2014, indgik Dansk Folkeparti en politisk aftale om bekæmpelse af skattely med den daværende regering. En del af aftalen handlede om at videreføre og udbygge skattelisterne. Og det er altså den del af aftalen, som Dansk Folkeparti i august i år har meldt ud, at partiet nu ikke kan støtte længere.
Det vakte kritik fra blandt andre ulandsorganisationen IBIS, der mente, at det ville gå imod en tendens om mere åbenhed på skatteområdet at lukke listerne.
Den borgerlige tænketank CEPOS vurderede imidlertid, at skattelisterne hverken har en positiv eller negativ effekt i forhold til virksomhedernes indbetaling af selskabsskat. Men listerne er alligevel ikke en god idé, sagde CEPOS’ analysechef Otto Brøns-Petersen til Information i august. Hans argument er, at listerne er egnede til at skabe misforståelser.
»Skattelisterne omkring selskabsskatten er altså ekstraordinært dårlige, fordi der er mange specifikke forhold, der spiller en rolle for, hvor meget selskaber betaler i skat. Det er erfaringsmæssigt svært for folk at forstå: Hvorfor skal selskaber ikke betale skat hvert år, når almindelige mennesker gør det? Forklaringen er, at det er en anden type skat,« sagde Otto Brøns-Petersen.
Enhedslistens Rune Lund erkender da også, at skattelisterne ikke giver det fulde billede.
»Det er ikke hele sandheden om en virksomheds bidrag til samfundet,« siger han og tilføjer: »Men jeg synes, at det er en relevant oplysning. Særligt om de virksomheder, der år efter år betaler et rundt nul i skat i Danmark, selv om de har været her i årevis.«
Det var fredag ikke muligt at få en kommentar fra Dansk Folkepartis skatteordfører.

