Jurist: Eritrea-sag udstiller manglende uafhængighed
Udlændingestyrelsen er ikke den uafhængige asylmyndighed, som den siges at være, vurderer juraprofessor. Han peger på sagen om den kritiserede rapport om landet Eritrea, hvor en ekspert har trukket sig som kilde i rapporten, fordi han føler sig misbrugt og forrådt af styrelsen
 ’Du kan være 100 procent sikker på, at de fleste af flygtningene fra Eritrea ville være i fare, hvis de vendte tilbage,’ siger professor Gaim Kibreab til Ritzau. Han har trukket sig som kilde til Udlændingestyrelsens Eritrea-rapport.


 Udlændingestyrelsens uafhængighed i forhold til Justitsministeriet er udfordret på baggrund af styrelsens rapport om forholdene i det nordøstafrikanske land Eritrea.
Det vurderer professor Jens Vedsted-Hansen fra Aarhus Univer-sitet, der har speciale i udlændingeret.
»Der har været et mantra i næsten 20 år om, at styrelsen var en uafhængig asylmyndighed, hvis arbejde justitsministeren og ministeriet slet ikke kunne blande sig i. Men det holder simpelthen ikke,« siger Jens Vedsted-Hansen.
En af hovedkilderne i Udlændingestyrelsens rapport trak sig fredag fra rapporten, fordi han føler sig »misbrugt« og »forrådt« af Udlændingestyrelsen. Det fortalte Berlingske i går.
Jens Vedsted-Hansen vurderer, at Udlændingestyrelsens uafhængighed i forhold til ministeriet rent juridisk altid har været tvivlsom. Hovedreglen er nemlig, at ministerier har såkaldt instruktionsbeføjelse over for underliggende styrelser. Dermed skal styrelser som udgangspunkt efterleve ministeriers ordrer.
»Men man kan sagtens forstå den politiske logik bag sådan et mantra, for det er særdeles bekvemt for ministeren at have sådan et armslængdeprincip, mens der alligevel kan gå politiske signaler fra ministeriets embedsmænd til styrelsen,« siger Jens Vedsted-Hansen.
Kilden, som har trukket sig fra rapporten, er professor Gaim Kibreab fra London South Bank University. Han mener, at styrelsen har citeret ham ude af kontekst, og at Udlændingestyrelsen kun har håndplukket bestemte oplysninger til rapporten om Eritrea. Rapporten er et resultat af en såkaldt fact finding-mission, hvor styrelsen har indhentet oplysninger om forholdene i landet. Det er sket efter, at daværende justitsminister Karen Hækkerup (S) udsendte en pressemeddelelse i august, hvor hun undrede sig over, at der var sket en stigning i antallet af asylansøgere fra Eritrea.
Gaim Kibreabs kritik i Berlingske retter sig mod den måde, som hans udtalelser er blevet brugt på af Udlændingestyrelsen. Han har godkendt et skriftligt referat af et møde med styrelsen, som optræder som et bilag i rapporten. Men hans kritik er altså rettet mod den måde, som de udtalelser efterfølgende er blevet brugt på i rapporten.
Intet samarbejde
Claus Juul, der er juridisk konsulent hos Amnesty International, peger på, at Udlændingestyrelsens rapport om Eritrea ikke er lavet sammen med andre organisationer.
Det er ellers ofte sådan, at styrelsen foretager sådanne fact finding-missioner i samarbejde med jurister fra Dansk Flygtningehjælp, påpeger han.
»Det har den styrke, at når dagen er gået, så skal de blive enige om, hvad det er, de har hørt fra kilderne. Det betyder, at man lettere kan undgå denne her slags diskussioner,« siger Claus Juul med henvisning til professor Gaim Kibreabs kritik af rapporten.
I et skriftligt svar til Information udtaler vicedirektør i Udlændingestyrelsen Lykke Sørensen: »Der gælder et armslængdeprincip i relation til Justitsministeriet. I sidste ende er det Flygtningenævnet, der fastlægger praksis. Vi iværksætter fact finding-missioner ud fra vores selvstændige vurdering af, hvornår der er behov for opdatering af baggrundsoplysninger, således også om at iværksætte en mission til Eritrea.«
Hun påpeger desuden, at professor Gaim Kibreab skriftligt har godkendt selve referatet af det afholdte møde. Derudover peger hun på, at:
»Gaim Kibreab roste også rapporten, efter at han fik tilsendt den samlede rapport. I tirsdags den 25. november skrev han således en tak til styrelsen for ’en velskrevet og informativ rapport’«.
Det har ikke været muligt at få en kommentar fra Gaim Kibreab til Udlændingestyrelsens påstand om, at han skulle have rost rapporten.
En kontorchef fra Udlændingestyrelsen siger imidlertid til politiken.dk, at professoren har sagt til styrelsen, at han ikke havde læst den endelige rapport, da han roste rapporten. Den læste han først senere.

