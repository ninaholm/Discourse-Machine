Flere børn går i specialklasse
Sidste år fik hver 10. skoleelev specialundervisning, og tallet ser ud til at stige. Kommunerne vil arbejde for at få flere elever over i normalklasserne


 Langt fra alle børn kommer til at lære abc i en almindelig folkeskoleklasse, når de på i dag begynder i skole.
I en rundspørge, som Ritzau har lavet blandt en række kommuner, svarer hver fjerde kommune, at flere børn end sidste år begynder direkte i en specialklasse eller på en specialskole efter sommerferien.
62 procent svarer, at niveauet er det samme som sidste år, mens kun hver 10. kommune mærker et mindre behov for specialundervisning hos de nye skolebørn. I alt 37 kommuner har svaret i rundspørgen.
Lærernes formand, Anders Bondo Christensen, opfordrer til en undersøgelse af, hvorfor stadig flere danske børn får brug for specialundervisning.
»Vi har kunnet konstatere et stærkt stigende behov over de seneste år, men hidtil er der ikke givet nogen forklaring på hvorfor. Nogle taler om flere for tidligt fødte børn, andre om stigende krav i folkeskolen, men vi ved det faktisk ikke. Lad os på noget viden på området,« siger  Anders Bondo Christensen.
Antallet falder ikke
I løbet af de seneste to år er antallet af børn, der får specialundervisning i Danmark, steget dramatisk fra godt 49.000 i 2007 til mere end 67.000 i sidste skoleår, viser en ny opgørelse fra Danmarks Statistik. Det svarer til, at næsten hver 10. elev nu får specialundervisning i folkeskolen.
Jane Findal (SF), formand for Børne- og Kulturudvalget i Kommunernes Landsforening, erkender, at det tårnhøje antal af danske skolebørn, der har brug for specialundervisning, ikke umiddelbart ser ud til at falde.
»Der er for mange børn, der udskilles til specialundervisning, og vi skal være i stand til at tage hånd om flere børn i normalklassen,« siger Jane Findal og fortsætter:
»Det vil vi arbejde på, og det kommer til at ændre sig, men det tager noget tid og kræver arbejde ikke kun fra kommunerne, men også lærerne, lovgiverne, forældrene og mange andre partnere på området.«
Langt de fleste børn bliver henvist til specialundervisning på grund af generelle indlæringsvanskeligheder. Ifølge opgørelsen fra Danmarks Statistik er det årsagen til 42 procent af de specialundervisningstimer, der sidste skoleår blev brugt i den danske folkeskole.
Udgifter eksploderet
Opgørelsen viser også, at behovet for specialundervisning er størst i folkeskolens store klasser.
Mens kun 3,1 procent af børnene i børnehaveklassen får specialundervisning, får næsten hver tiende elev fra  1.-6. klasse specialundervisning. I 7.-10. klasse får 10,7 procent specialundervisning.
Kommunernes udgifter til specialundervisning er de seneste år eksploderet, og derfor aftalte kommunerne og regeringen før sommerferien, at færre elever med eksempelvis ADHD og aspergerssyndrom skal tages ud af de almindelige skoleklasser for at gå en i specialklasse.
Det skal både spare kommunerne for penge og gøre folkeskolen mere rummelig.
Danmarks Lærerforening er positiv over for at lade flere børn få hjælp i normalklassen i stedet for at blive udskilt til specialundervisning.
»Men det kræver, at man sætter ind, så der er den tilstrækkelige hjælp i normalklassen. Ellers bliver rummeligheden hurtigt til det modsatte,« advarer Anders Bondo Christensen. ritzau


