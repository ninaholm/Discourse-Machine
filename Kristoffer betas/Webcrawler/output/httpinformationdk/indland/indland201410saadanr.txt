Sådan vil regeringen forringe vilkårene for flygtninge
Det lovforslag om ændring af udlændingeloven, som Justitsministeriet har sendt i høring, vil ikke bare udsætte krigsflygtninges mulighed for familiesammenføring. Det skal også være lettere at inddrage opholdstilladelser for en større gruppe flygtninge


 Socialdemokraternes udlændingeordfører Mette Reismann er kisteglad for, at det forslag til stramninger i udlændingeloven, som regeringen netop har sendt i høring, allerede har haft en vis effekt på tilstrømningen til Danmark: »Vi er meget opmærksomme på, at træerne ikke vokser ind i himlen. Men det er dog alligevel glædeligt at konstatere, at efter regeringen har bebudet, at man vil fortage denne her stramning, så er der sket et fald i syriske asylansøgere,« som Mette Reismann siger til Ritzau.
Sandt er det, at det i bemærkningerne til SR-regeringens nye lovforslag flere steder understreges, at regeringen på ingen måde har til hensigt at udvide adgangen til at få beskyttelse i Danmark.
Tværtimod vil lovforslaget på fire væsentlige punkter forringe vilkårene for udlændinge, der når frem til Danmark og søger om asyl.
Ringere beskyttelse
Lovforslaget introducerer en helt ny kategori for flygtninge, som på forskellige punkter får en ringere beskyttelse. I den gældende lov er der to kategorier, nemlig konventionsflygtninge, der er anerkendt som forfulgte efter Flygtningekonventionen, og flygtninge med beskyttelsesstatus, som ikke er omfattet af konventionen, men hvor der alligevel er risiko for f.eks. dødsstraf, tortur eller anden umenneskelig behandling ved hjemvenden.
Den nye kategori, som er flygtninge med midlertidig beskyttelsesstatus, opstår ved, at myndighederne så at sige deler kategorien med udlændinge, der har beskyttelsesstatus, i to dele.
Fremover vil udlændinge, der ikke kan opnå konventionsstatus eller beskyttelsesstatus, men som flygter fra »en særlig alvorlig situation i hjemlandet præget af vilkårlig voldsudøvelse og overgreb på civile« kunne få denne midlertidig beskyttelsesstatus.
Uanset om flygtninge får beskyttelsesstatus eller midlertidig beskyttelsesstatus, har de krav på beskyttelse ifølge Den Europæiske Menneskeretskonvention artikel tre.
Lovforslaget understreger, at den nye kategori kan blive tildelt udlændinge, der flygter fra »de mest ekstreme tilfælde af generel voldsudøvelse, hvor der består en reel risiko for overgreb alene i kraft af en tilstedeværelse på området«, som det hedder i lovbemærkningerne.
Kortere opholdstilladelse
Udlændinge, der i fremtiden vil få midlertidig beskyttelsesstatus, vil i første omgang få opholdstilladelse i Danmark i ét år. Derefter skal grundlaget for opholdstilladelsen tages op til vurdering, og hvis forholdene i hjemlandet ikke er forbedret, kan opholdstilladelsen forlænges.
Hidtil har det normale været, at en udlænding, der opnår beskyttelse i Danmark, får en opholdstilladelse for fem år. Selv om den gældende lov rummer mulighed for at give en opholdstilladelse på kun to år, hvis en generel vurdering af forholdene i hjemlandet tyder på, at betingelserne for asyl ikke vil være til stede i hele femårsperioden, har muligheden så vidt vides hidtil ikke været anvendt. En række jurister med erfaring fra asylsager, som Information har spurgt, har således ingen konkret erindring om en asylsag, hvor der var givet opholdstilladelse i to år.
Men sådan er det ikke længere. Fra januar og frem til august i år har der i ca. 50 sager om opholdstilladelse været givet ophold i kun to år, fremgår det af en opgørelse fra Udlændingestyrelsen, som Justitsministeriet har sendt til Folketinget efter spørgsmål fra Enhedslisten. I samme periode har 98,5 procent af alle udlændinge, der har fået opholdstilladelse i Danmark, fået det i en femårig periode.
Det har hidtil ikke været muligt at få Udlændingestyrelsen til at forklare nærmere, hvorfor 1,5 procent – svarende til ca. 50 opholdstilladelser – kun har fået opholdstilladelse i to år. Måske vil myndighederne fremover bruge de korte opholdstilladelser i større omfang end hidtil, måske endda i forhold til alle tre kategorier. I hvert fald skal det ifølge lovforslaget ikke længere være muligt at klage over længden af opholdstilladelse.
Nemmere at inddrage tilladelse
Lovforslaget vil gøre det lettere for myndighederne at inddrage opholdstilladelserne for alle andre flygtninge end konventionsflygtningene. En flygtning med konventionsstatus kan kun få sin opholdstilladelse inddraget, hvis der er sket »fundamentale, varige og stabile ændringer i hjemlandet«.
Hidtil har Flygtningenævnet fortolket reglerne sådan, at det skulle være lige så svært at inddrage opholdstilladelsen for udlændinge, der ’kun’ havde fået beskyttelsesstatus i Danmark, som det er for konventionsflygtninge.
Men sådan skal det ifølge lovforslaget ikke være i fremtiden: Både for udlændinge med beskyttelsesstatus, der i de senere år er kommet til Danmark, og de udlændinge, der i fremtiden får tildelt midlertidig beskyttelsesstatus, skal barren sænkes. Fremover skal der »efter omstændighederne«, som det hedder i lovbemærkningerne, være tilstrækkeligt grundlag til at inddrage opholdstilladelsen, hvis der er sket forbedringer »af de generelle forhold i hjemlandet«, selv om »forholdene − trods forbedringerne − fortsat er alvorlige og må betegnes som skrøbelige og uforudsigelige.«
På dette punkt fremstår lovforslaget uklart, fordi det ikke – sådan som rådet ellers lyder fra FN’s flygtningeorganisation UNHCR – tydeligt og klart fremgår, hvad der skal til, før en opholdstilladelse kan inddrages. Ifølge EU’s regler skal der være signifikante og ikke-midlertidige forbedringer, før en inddragelse kan komme på tale for personer med midlertidig beskyttelse. Lovforslaget anvender i stedet den uklare formulering, at forbedringerne ikke må være af »helt midlertidig karakter«, hvis en inddragelse af opholdstilladelse skal finde sted. Væk er ordet ’signifikante’, og i stedet introducerer Justitsministeriet formuleringen ’helt midlertidig’. Tænkeligt kan det dunkle begreb åbne op for en vis elastik i myndighedernes afgørelser.
Det er en hel del flygtninge, der med et snuptag her får forringet deres beskyttelse. Ifølge Udlændingestyrelsen fik 1.872 udlændinge konventionsstatus i 2013, mens 1.419 ’kun’ fik beskyttelsesstatus. For de første ni måneder i år er tallene henholdsvis 2.663 og 1.368.
Ringere familiesammenføring
Udlændinge, der opnår den midlertidige beskyttelsesstatus, vil som den eneste af de tre kategorier ikke have mulighed for at ansøge om familiesammenføring det første år. Kun når eller hvis deres opholdstilladelse i Danmark forlænges efter 12 måneder, kan de ansøge om at få ægtefælle og eventuelle børn familiesammenført til Danmark.
Det kan virke paradoksalt – og måske også uproportionalt – at det netop er for den nye kategori, som altså får midlertidig beskyttelse i Danmark, fordi deres blotte tilstedeværelse i hjemlandet ville medføre risiko for overgreb, at mulighederne for familiesammenføring bliver indsnævret. Hvis deres ægtefæller og eventuelle børn stadig er i hjemlandet, ville de umiddelbart kunne få midlertidig beskyttelse, hvis de kom til Danmark, fordi hjemlandet er for farligt et sted at opholde sig.

