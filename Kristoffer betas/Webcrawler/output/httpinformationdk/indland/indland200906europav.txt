Efter europavalget venter den store kongekabale
Med det endelige valgresultat på plads skal EU-kongerne for de næste fem år krones. De konservative sidder med de bedste kort på hånden


 Knap er den sidste stemmeseddel fra søndagens europavalg talt op, før politiske ledere samles i Bruxelles for bag lukkede døre at fordele valgbyttet mellem sig og danne nye politiske alliancer.
Valget af de 736 EU-parlamentarikere er især blevet fulgt med stor spænding blandt de europæiske top-politikere, som håber at kunne sætte sig i en af de eftertragtede formandsstole i toppen af unionen. I første omgang gælder det den magtfulde post som formand for EU-Kommissionen, og med en styrket centrum-højre-fløj i Parlamentet efter valget ligner det et genvalg til den konservative favorit, portugiseren José Manuel Barroso.
Barroso var i går i Berlin for at mødes med forbundskansler Angela Merkel, som uden tvivl vil støtte, at han bliver genudpeget i næste uge. Men han skal også have et flertal i Parlamentet bag sig.
Den liberale gruppe sidder på en række midtermandater i Parlamentet og ynder at se sig selv som "kongemager", når det kommer til Barrosos fremtid. Men den liberale leder, Graham Watson, har antydet, at han formentlig vil tage sig betalt i form af posten som formand for Europa-Parlamentet. En post, som traditionelt deles mellem to politikere i den fem-årige periode.
Med de konservative og liberale mangler der dog fortsat enkelte mandater for at skabe et flertal. De næste dages forhandlinger vil vise, om de skal findes på den mere EU-skeptiske højrefløj, eller om der kan etableres et samarbejde ind over midten med den store røde gruppe i Parlamentet med socialdemokrater og socialister, der fremstår som valgets store taber.
Ganleys nederlag
En mand, som absolut ikke spiller nogen rolle i magtfordelingen, er den irske mangemillionær Declan Ganley og hans nyoprettede, EU-skeptiske Libertas-parti. Sent mandag aften smed Ganley håndklædet i ringen, efter at en fintælling af stemmerne ikke skaffede ham en plads i Bruxelles.
Det vil uden tvivl glæde EU-lederne, at det samtidig er et endeligt farvel til politik fra Ganley, som lagde navn og penge til en stor del af kampagnen, der sikrede et irsk 'nej' til Lissabon-traktaten sidste år. ritzau


