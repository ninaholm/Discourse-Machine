Forebyggelsesforslag afvist på stribe
Allerede inden Forebyggelseskommissionen havde fremlagt sine forslag, skød regeringen en række af de mest effektfulde ned. Oppositionen raser


Forebyggelseskommissionen havde end ikke indledt sin pressekonference i går, før regeringen gik i gang med at skyde en række af dens væsentligste forslag ned.Sundhedsminister Jakob Axel Nielsen (K) og senere statsminister Lars Løkke Rasmussen (V) afviste begge i tydelige vendinger kommissionens forslag om at hæve prisen på cigaretter til 50 kr pr. pakke samt at hæve afgifterne på slik og andre usunde sukkervarer.Dét udløser hård kritik fra oppositionen."Det er helt utroligt skuffende. Det betyder, at danskerne må vente med at få tre ekstra leveår, til der kommer en ny regering," siger SF's forebyggelsesordfører, Carl Bornhøft, med henvisning til regeringens erklærede mål om at hæve danskernes gennemsnitlige levealder med tre år.Flemming Møller Mortensen (S) betegner regeringens afvisning som respektløs over for kommissionens arbejde."Og så er det frustrerende, at regeringen igen og igen har henvist til kommissionen. Men halvanden måned inden får vi så en skattereform, der tager luften ud af flere af de væsentligste forslag," siger han.Grænsehandel grundenRegeringen afviser forslagene om højere afgifter med, at man allerede havde givet bl.a. cigaretafgifterne et lille nøk opad som led i skattereformen. Og ifølge Venstres sundhedsordfører, Birgitte Josefsen, ville en markant forøgelse af tobaksafgiften bare betyde en eksplosion i grænsehandlen, "hvor københavnere i stor stil valfarter til Malmø for at købe deres cigaretter her"."Det kan også være, at borgerne ikke længere gider stå model til os politikernes evige lyst til at slå dem oven i hovedet igen og igen," siger hun - men understreger, at der blandt Forebyggelseskommissionens 52 forslag også er en lang række, som regeringen vil arbejde videre med.Regeringen fastholder sin vision om at hæve middellevetiden med tre år i løbet af de kommende ti år. Men de afgiftsforhøjelser, som den nu afviser, er nogle af de forslag, der ville have allerstørst effekt, påpeger kommissionsformand Mette Wier."Jeg noterer mig, at regeringen er positiv over for en række af vore forslag. Men den bliver nødt til at finde på nogle andre vidtgående ting i stedet for afgiftsforhøjelser, hvis den vil nå sit mål," siger hun.
