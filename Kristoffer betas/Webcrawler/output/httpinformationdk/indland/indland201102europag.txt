Europagt kan få DF til at droppe Løkke
Regeringen advares mod at gå med i ny europagt. Det kan koste opbakningen fra støttepartiet Dansk Folkeparti


 Statsminister Lars Løkke Rasmussen (V) kan ikke længere regne med opbakning fra regeringens støtteparti, Dansk Folkeparti, hvis regeringen tilslutter sig en ny pagt om stærkere økonomisk koordinering mellem eurolandene. Det advarer Dansk Folkepartis Morten Messerschmidt, som er dybt forarget over Tysklands og Frankrigs forslag om at koordinere de nationale politikker om blandt andet pensionsalder, lønregulering og virksomhedsbeskatning.
»Det er helt afgørende, at den danske regering siger nej til at deltage i det her,« fastslår Messerschmidt.
»Hvis regeringen ikke siger fra, så vil det få konsekvenser for den parlamentariske situation i Danmark. Dansk Folkeparti kan ikke lægge stemmer til en finanslov og en politik, som er dikteret fra Bruxelles,« fortsætter han.
Selv om det tysk-franske udspil om 'en europæisk pagt om konkurrenceevne' først og fremmest er rettet mod de 17 eurolande, er døren åben for at lande uden for eurozonen kan tilslutte sig.
Det efterlader Løkke med en svær beslutning. Indtil nu har regeringen arbejdet aktivt for, at et nyt økonomisk samarbejde skal omfatte alle medlemslande og ikke bare eurolandene. Men DF's trussel kan måske få statsministeren på andre tanker. Det er dog ikke kun i Danmark, at der rejser sig kritik af den hidtil uset koordinering af den økonomiske politik. Også internt i eurozonen er de første protester dukket op til overfladen.
Belgiens premierminister, Yves Leterme, slår fast, at han langtfra er enig i de tysk-franske planer, som blandt andet vil få konsekvenser for det belgiske system med inflationsbestemte lønstigninger: »Der skal være mere økonomisk samarbejde, men medlemslandene skal fortsat have plads til at føre deres egen politik,« siger den belgiske premierminister.ritzau

