Venstres tesemagere: Vi vandt velfærdskampen
Mens debatten om reformer af velfærdsstaten raser, har en gruppe Venstre-folk svært ved at skjule deres begejstring. De politikere, der i 2003 stod bag de såkaldte 10 liberale teser, mener, at de faktisk fik ret i, hvad der skal gøres
Peter Christensen (t.v.) og Søren Pind var to af de markante Venstre-folk, der for ni år siden stod bag de 10 liberale teser.


 De blev beskyldt for partiskadelig virksomhed. Og blev i to omgange tvunget at trække deres forslag tilbage fra Venstres landsmøde, hvorefter de angreb debatkulturen i partiet for at ligge under for »al-Qaeda-tilstande.«
Men næsten et årti efter, at en række medlemmer af Venstre, med den daværende københavnske borgmester Søren Pind i spidsen, i 2003 lancerede 10 såkaldte liberale teser, mener de fleste af underskriverne, at de faktisk har fået ret et langt stykke ad vejen.
Nu taler nemlig selv SRSF-regeringen om, at skatten på arbejde skal sænkes – og at det skal kunne betale sig at arbejde.
En af de i alt 13 tese-magere var Torsten Schack Pedersen, som i dag er Venstres skattepolitiske ordfører.
Torsten Schack Pedersen fremhæver den seneste skattereform i 2009, som sænkede marginalskatten til 56 procent fra 63 procent.
»Så man kan jo sige, at vi er kommet halvvejs i forhold til teserne, hvor målet var, at skatten højst må være 50 procent. Og i det hele taget er der kommet øget fokus på, at det skal kunne betale sig at arbejde,« siger Torsten Schack Pedersen og fortsætter:
»Om man så lige kan trække en streg fra teserne og hertil, vil man selvfølgelig nok få lige så mange udlægninger af, som man spørger.«
Udfordring af Fogh
Reaktionen var ellers voldsom, da de 13 i sommeren 2003 afleverede teserne både til pressen som et læserbrev og til Venstres partikontor som et forslag, de ville have til afstemning på efterårets landsmøde.
Teserne var nemlig ikke alene en udfordring af den midtsøgende linje, som den daværende statsminister Anders Fogh Rasmussen (V) og beskæftigelsesminister Claus Hjort Frederiksen (V) havde udstukket. De udfordrede kombinationen af en intakt velfærdsstat og skattestoppet.
Da Anders Fogh Rasmussen vendte hjem fra sin årlige sommerferie i Frankrig, understregede han, at hans »klare holdning« var, at forslaget ikke skulle til afstemning på Venstres landsmøde. Og sådan blev det.
Da Søren Pind & co. tre år senere skar de 10 teser ned til tre ændringsforslag til Venstres principprogram, gentog seancen sig.
En af forslagsstillerne, Mogens Vad, som i dag sidder i kommunalbestyrelsen i Gentofte, mener imidlertid, at historien har vist, at de 10 teser er »langtidsholdbare«.
»Når regeringen taler om, at det er vigtigere, at skatten på arbejde falder, end at den offentlige sektor vokser, og at den enkelte har et ansvar for fællesskabet, så viser det, at der reelt ikke er noget alternativ til vores tanker,« siger Mogens Vad.
Edith Thingstrup, der i dag slår sine folder som klummeskriver i Berlingske, er enig:
»Det er ikke sådan, at jeg kan sige, at lige dér fik vi 100 procent ret. Men når regeringen nu begynder at tale om, at det altid skal kunne betale sig at arbejde, hvor er det så lige, at vi har hørt det før? Og så har teserne selvfølgelig også sat sig sine spor hos Liberal Alliance og De Konservative, som har købt ideen om en lavere vækst i overførselsindkomsterne.«
Til gengæld beklager både Thor Gunnar Kofoed og Michael Fagerlund, som begge i dag har trukket sig ud af politik, at tesemagerne reelt aldrig formåede at sætte skattetrykket til debat.
»Det kræver nemlig, at man diskuterer, hvor mange opgaver det offentlige egentlig skal løse,« siger Thor Gunnar Kofoed.
»Men der kom alligevel et nyt parti ud af den diskussion – nemlig Liberal Alliance,« tilføjer Michael Fagerlund.
En del af inderkredsen
Alle de tidligere tesemagere fremhæver samtidig, at det er et synligt eftermæle, at to af deres daværende kampfæller, Søren Pind og Peter Christensen, i dag er en del af inderkredsen omkring Venstres formand, Lars Løkke Rasmussen.
Hverken Søren Pind eller Peter Christensen har ønsket at kommentere de 10 teser.
Claus Hjort Frederiksen, som mere end nogen anden kritiserede de 10 teser, mener, at tiden blot er en anden i dag:
»Nu har der været en økonomisk krise siden 2008, som har betydet, at overskuddene på finanslovene er forsvundet, og flere mærker noget til arbejdsløsheden. Det betyder, at krisebevidstheden bliver større – og dermed er der også grobund for diskutere mere radikale reformer.«
Den liberale blogger og radiovært Jarl Cordua er dog ikke i tvivl om de 10 tesers betydning:
»Husk på, at det er de færreste politiske udspil, som nogen husker efter blot 14 dage.«

