Enhedslisten foreslår stop for privatiseringer
Danskerne har fået nok af privatiseringer, viser en meningsmåling, Enhedslisten har fået foretaget. Partiet foreslår et privatiseringsstop og får støtte fra resten af oppositionen til et forslag om at undersøge privatiseringernes omkostninger
Enhedslistens medlemmer vejrer morgenluft, efter at meningsmålingerne igen giver partiet luft til spærregrænsen. Partiets 20-års-jubilæum blev fejret med knyttede næver, kampsang og et forslag om privatiseringsstop.


 Over halvdelen af danskerne mener, at privatiseringerne af offentlige ydelser er gået for vidt. Det viser en meningsmåling, Catinet har foretaget for Enhedslisten.
I målingen erklærer 53 procent af de adspurgte sig enige i udsagnet: "Der er blevet privatiseret for meget, og der bør indføres et stop for privatiseringer".
Danskerne bakker dermed øjensynligt op om Enhedslistens forslag om at sætte en stopper for privatiseringer af den offentlige sektor. Partiets politiske ordfører, Johanne Schmidt-Nielsen, mener, modviljen mod privatiseringer bunder i, at danskerne har oplevet forringelser som følge af privatiseringer:
"Privatisering betyder jo, at nogle skal tjene penge på ydelserne. De penge kommer enten fra prisstigninger eller fra serviceforringelser. Det mærker folk i dag," siger hun.
Privatiseringer og udliciteringer har været på den politiske dagsorden under skiftende regeringer siden 1982. Tele Danmark, Københavns Lufthavne og Giro Bank er nogle af de selskaber, der er solgt fra, mens det endelige salg af TV2, DSB og Post Danmark stadig er til debat.
Argumentet for privatiseringer er ofte, at de skaber effektivitet og bedre konkurrence. Men de mange privatiseringer og udliciteringer har hidtil ikke været en økonomisk gevinst for staten, vurderer Johanne Schmidt-Nielsen:
"Jeg tror bestemt ikke, der har været en gevinst. Som sagt er der jo nogen, der skal tjene på ydelserne, og de penge har borgerne betalt, samtidig med at servicen er blevet forringet."
Enhedslisten foreslår, at konsekvenserne af de allerede gennemførte privatiseringer bliver kortlagt. En sådan undersøgelse skal afdække, om privatiseringerne f.eks. har medført serviceforringelser, prisstigninger og skadet den lige adgang til velfærd og forsyning, lyder det. 
S, SF og R bakker op
Der er samlet set blevet privatiseret mere under SR-regeringen i 90'erne, end under Schlüter- og Fogh-regeringen tilsammen. Men i dag mener Socialdemokraterne alligevel, at der er blevet privatiseret for meget - især på det sociale område og på sundhedsområdet. 
"Vi er enige i, at der er blevet privatiseret alt for meget, og der har været for meget fokus på, at man bare skulle privatisere for privatiseringens skyld," siger politisk-økonomisk ordfører, René Skau Björnsson.
Socialdemokraterne lægger derfor gerne stemmer til forslaget om at undersøge konsekvenserne af privatiseringerne, men vil ikke love at støtte et stop:
"Vi kan jo se specielt på sundheds- og ældreområdet, at man har oplevet forringelser. Så det vil være oplagt at lave en analyse af, hvad konsekvenserne har været af de seneste privatiseringer, og så må vi derfra tage stilling til et stop," siger han.
SF tager også afstand fra privatiseringstendensen og ønsker ikke at fortsætte den efter et eventuelt regeringsskifte, oplyser politisk-økonomisk ordfører, Ole Sohn, der dog ikke støtter et samlet privatiseringsstop:
"Vi har hele tiden sagt, at det er dumt at privatisere statslige selskaber med en god økonomi, og derfor skal vi ikke fortsætte privatiseringer dér. Men det må altid bero på en konkret politisk vurdering, og man skal være påpasselig med sådan nogle bombastiske politiske beslutninger," siger Sohn. 
Hos Radikale Venstre, indtager Margrethe Vestager en mere pragmatisk position:
"Vi har ikke et ideologisk forhold til privatiseringer, og derfor støtter vi heller ikke et stop. Man kan gøre det, hvis der er fordele forbundet med det, og lade være, hvis der ikke er," siger hun.
De radikale bakker dog op om en undersøgelse, siger Vestager. 
Dermed kan Enhedslisten ved et eventuelt regeringsskifte få flertal for om ikke et stop, så i hvert fald en analyse af konsekvenserne af de sidste to årtiers udliciteringer og privatiseringer.
Det var i går ikke muligt at få en kommentar fra Venstres politiske ordfører, Peter Christensen.

