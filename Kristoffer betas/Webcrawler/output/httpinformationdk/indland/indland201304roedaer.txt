Rød ærgrelse over at aktionærer slipper for skattestigning
Før de borgerlige partier forlod forhandlingerne om vækstplanens sidste del, nåede de at få regeringen til at opgive en skattestigning på aktiegevinster til stor ærgrelse for Enhedslisten og centrumvenstre tænketanken Cevea
Venstres formand Lars Løkke Rasmussen kalder det et ’meget, meget stærkt ønske’ fra de borgerlige partier, at arveafgiften afskaffes.


 Det er trist og ærgerligt, at danskere med aktieinvesteringer alligevel ikke skal til at betale en procent mere af deres indkomst fra aktieudbytter. Det mener tænketanken Cevea og Enhedslisten, efter det tilsyneladende er lykkedes for de borgerlige partier at få forhandlet skattestigningen ud af regeringens vækstplan.
I sit vækstudspil, VækstplanDK, havde regeringen lagt op til, at aktieindkomst skulle beskattes med 43 procent i stedet for de nuværende 42 procent. Det skulle forhindre, at aktionærer kunne få en fordel af at trække de kommende selskabsskattelettelser ud af virksomheden. Men nu tyder alt på, at aktieindkomst også fremover vil blive beskattet med 42 procent.
»Regeringen bøjer sig for de borgerlige, som har et ønske om, at de rige skal have mere. Det er trist. Det bliver jo betalt ved at skære i velfærden, og det lægger ikke særlig vægt på at skabe mere beskæftigelse,« siger Frank Aaen, finansordfører for Enhedslisten.
Den manglende stigning i beskatningen af aktieindkomst vil betyde stigende ulighed, forudser Jens Jonatan Steen, analysechef i Cevea.
»Det er ærgerligt, fordi det er endnu en lille dråbe i det glas, der handler om den stigende ulighed i Danmark. Nu får vi en vækstplan, som i endnu højere grad vender den tunge ende nedad. Betydningen er selvfølgelig ikke voldsom stor, når det kun gælder en procent. Men i forhold til selskabsskattenedsættelsen havde det været glimrende at få en justering via en øget beskatning af aktieindkomst,« siger Jens Jonatan Steen, der gerne havde set, at regeringen havde lagt op til en større beskatning af aktieindkomster. Det samme havde Enhedslistens Frank Aaen:
»Når man nu sænker selskabsskatten, gør man det bare endnu mere skævt ved ikke samtidig at hæve aktieindkomstbeskatningen. Det øger skævheden. En øget beskatning af aktieindkomst var en lille lap på et dårligt forslag fra regeringen i udgangspunktet. Nu gennemfører man et dårligt forslag og fjerner lappen,« siger Frank Aaen.
Jens Jonatan Steen undrer sig samtidig over, at det har været væsentligt for oppositionen at få forhandlet den potentielle skattestigning ud af vækstplanen.
»At en procent på aktiebeskatning kan hidse oppositionen op, siger en del om, hvor de er henne. De kører videre med sodavandskrigen, hvor det er små detaljer, der bliver udråbt som det helt store. Det er så små ting, at det ingen betydning får for danskerne. Der er meget lidt føde på de fugle, som den borgerlige opposition kæmper for lige nu. Det undrer mig, at noget så småt tilsyneladende er blevet et kardinalpunkt for en visionsløs opposition,« siger Jens Jonatan Steen.
Det ser ud til, at oppositionen har haft held til at overbevise regeringen om at fjerne den højere aktieindkomstbeskatning, mens oppositionen har haft sværere ved at overtale regeringen til at droppe arveafgiften ved generationsskifte i familievirksomheder.
Det koster omkring en milliard kroner, og det satte i går forhandlingerne om den sidste del af vækstplanerne i stå. Efter et kort møde i Finansministeriet forlod oppositionen forhandlingerne, da regeringen ikke ønskede at imødekomme ønsket fra Venstre, Konservative og Liberal Alliance.
Ifølge finansminister Bjarne Corydon (S) ønsker regeringen ikke at fjerne arveafgiften, da den ifølge regeringen ikke er med til at skabe job. I stedet håber ministeren på, at oppositionen »besinder sig.«
»Jeg vil komme med den stille appel, at man ikke håndterer det her så dramatisk og taktisk, og at vi i stedet sætter os ned og finder de løsninger, som kan skabe arbejdspladser i Danmark,« siger Bjarne Corydon til Ritzau.
 

