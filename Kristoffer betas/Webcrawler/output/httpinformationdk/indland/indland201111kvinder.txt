Kvinder kæmper kampen alene
Kvindebilleder, kvindeidealer og beskyldninger om den forkerte kvindelighed fyger omkring i den offentlige debat. Debatten er symptom på, at kvinderne stadig har en kamp at kæmpe, men den tages alene
Information skrev i weekend-udgaven om Lisbeth Hammer, der er mor til tre børn og har valgt at gå hjemme, i hvert fald indtil den yngste på halvandet når treårsalderen. Hun er 32 år og er på orlov fra sin uddannelse til Rudolf Steiner-pædagog og har de sidste otte år sammen med sin mand valgt, at børnene  og familien er karrieren. Men det er ikke alle kvinder, der mener, moderskabet er den rigtige karrierevej


 Der er røde. Der er blå. Der er dem, der selv vil bage de meget omtalte speltboller, mens de passer børnene derhjemme. Og så er der dem, der vil op over glasloftet på direktørgangen. Eller også vil de det hele på en gang.
Der er et væld af forskellige måder at være kvinde på, og der er en offentlig debat om dem, der er så heftig, at skældsordet 'speltkusse' pludselig er helt legitimt i det offentlige rum.
Diskussionerne om kvinderollerne er så skarpe, fordi hver enkelt kvinde forsøger at finde sin egen kvindeidentitet og gerne vil gøre sin egen kvindesag til den rigtige. Det vurderer Karen Hvidtfeldt Madsen, der er lektor ved Institut for Litteratur, Kultur og Medier og forsker i blandt andet køn og moderskab.
»Tidligere var man sammen om at prøve at definere en kvindekamp. Hvordan gør man? Hvem undertrykker? Hvilke kampe skal man tage? Indsatserne blev defineret fælles. Nu er det individuelle stemmer, der råber i kvindedebatten. Man skal legitimere sine egne valg, og derfor angriber man andre,« siger Karen Hvidtfeldt Madsen.
Hun påpeger, at eftersom kvindekampen er blevet individuel, er den netop tegn på, at den fortsat er nødvendig.
»At være kvinde i dag er et refleksivt projekt, som er bundet op om det enkelte individ. Moderskabet, barselsorlov og kvindekamp er lagt ud til privat overvejelse,« siger hun.
»Den debat, vi ser, er tegn på, at spørgsmålet om, hvordan man skal vægte forholdet mellem hjem og karriere stadig er et kvindespørgsmål. Det er ikke mændenes problem, hvordan kvinderne får det til at gå op. Det er kvindernes projekt, men på individuelt niveau,« siger Karen Hvidtfeldt Madsen.
Forkert karrierevej
Den heftige debat er blandt andet kommet til udtryk på den borgerlige debattør Anne Sophia Hermansens blog og i Berlingske Tidendes debatspalter, ligesom der i Informations lørdagsavis både var fortalere for og modstander af moderskabet som karrierevej.
Selv om kvinderollen af mange opfattes som den enkeltes frie valg, er der stadig behov for at fortælle andre om netop ens eget valg.
Eva Agnete Selsing er en af dem, der tager højlydt del i debatten. Hun er filosof og borgerlig ligestillingsdebattør i blandt andet Dagbladet Børsen.
I valgkampen sendte hun sammen med en række andre liberale kvinder en debatbredside mod kvindesammenslutningen Albright-gruppen, der havde taget initiativ til en række anbefalinger til den kommende regerings ligestillingspolitik.
»I og for sig kunne man godt passe sit eget og blande sig uden om den her debat om kvinderoller. Men jeg føler, at jeg må blande mig, når der bliver opfordret til en lovgivning, der kan ramme både mig og min familie. Det feministiske meningstyranni har siddet tungt på den debatten i mange år, og det er nødvendigt at udfordre, at de vil forhindre mig i at leve det familieliv, jeg ønsker, for eksempel ved at øremærke barsel og bestemme, at mine børn skal i institution tidligt i deres liv,« siger Eva Agnete Selsing.
Fælles kvindelige træk
Medunderskriver på det nævnte debatindlæg og borgerlig debattør på Berlingske Tidende Mie Harder vurderer, at man på trods af uenighederne om det rigtige kvindeideal, godt kan tale om noget fælles kvindeligt, som rækker ud over den enkelte kvinde.
»Kvindekampens ide var, at man var kvinde før individ. Som liberal er man altid først og sidst individ. Men selvfølgelig kan man sige, at der er en kvindesag også i dag i form af nogle kulturelle normer og nogle ting i biologien, som at kvinder for eksempel prioriterer yngelpleje højere end mænd. Kvinderne har andre præferencer og vil gerne både passe børn og have karriere. Det er ikke et spørgsmål om tvang fra mændenes side, men noget, der ligger inde i kvinderne selv, og som ikke er særlig let at løse. Det er svært dilemma, som man står med som kvinde, men det må man klare selv efter bedste evne,« siger Mie Harder.
Husmoderlivet
Sidsel Marie Rosengreen er psykologistuderende og i gang med sit speciale om diskurser i kønsdebatter.
Hun vurderer, at en individualiseret debat om kvinderollen kan skade den enkelte kvinde, når hun begynder at legitimere sine valg med for eksempel biologi eller sociale konstruktioner i samfundet.
»Det er problematisk at retfærdiggøre sit husmoderliv med biologiske årsager, men også at modsige det med en old-school feministisk kritik af, at kvinder undertrykker sig selv ved at gå derhjemme,« siger Sidsel Marie Rosengreen.
»Man kommer ingen vegne ved at trække fronter op mellem de forskellige positioner og kritisere hinanden for at være mor på forkerte måder. Ved at se det så forsimplet reproducerer man de modsætninger, der er i debatten. Når man for eksempel retfærdiggør sit livsvalg som husmor med biologi, sætter man alle andre kvinder i samme bås og siger indirekte, at alle burde gøre det samme,« siger Sidsel Marie Rosen-green.

