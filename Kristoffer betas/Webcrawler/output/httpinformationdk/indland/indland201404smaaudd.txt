Små uddannelser risikerer lukning på baggrund af ensidig rapport
Regeringens Kvalitetsudvalg henviser til kvalitetsproblemer, når det i sin rapport anbefaler at lukke små uddannelsesudbud, men det stemmer ikke overens med en undersøgelse, som udvalget selv har bestilt


 
	Da Kvalitetsudvalget i sidste uge udgav sin første rapport om strukturen i det videregående uddannelsessystem, lød udvalgets vurdering, at små uddannelsesudbud har sværere ved at sikre en høj kvalitet end større uddannelsesudbud, og at man derfor bør lukke de små udbud.

	Men det strider mod den undersøgelse, der ligger til grund for Kvalitetsudvalgets analyse, og som udvalget selv har bestilt hos Danmarks Evalueringsinstitut, EVA. Her lyder hovedkonklusionen: »Undersøgelsen hverken bestyrker eller svækker en antagelse om, at erhvervsakademier og professionshøjskoler har problemer med at opretholde et tilfredsstillende kvalitetsniveau på små udbudssteder. Analyserne af fire kvalitetsindikatorer peger i forskellige retninger«, skriver EVA.

	I Kvalitetsudvalgets rapport er den konklusion helt udeladt. I stedet gengiver Kvalitetsudvalget hovedsageligt de resultater fra undersøgelsen, der peger på kvalitetsproblemer på små uddannelser.

	Professionshøjskoler og erhvervsakademier beskylder Kvalitetsudvalget for bevidst at udelade fakta, der ikke passer til deres anbefalinger.

	»Det er nogle drastiske konklusioner, de drager, ud fra nogle relativt skrøbelige data,« siger Niels Egelund, rektorformand for erhvervsakademierne, der risikerer at skulle lukke små uddannelser i provinsen.

	’Behov for en vis volumen’

	Et af problemerne med at konkludere noget entydigt er, at det er meget få udbud, man har haft mulighed for at undersøge, siger specialkonsulent Tue Vinther-Jørgensen, der er en af forfatterne bag EVA’s undersøgelse.

	»I vores undersøgelse er der ikke statistisk belæg for, at små udbud altid har store kvalitetsudfordringer,« siger Tue Vinther-Jørgensen. Han får opbakning af professor i uddannelsesstatistik Peter Allerup, Aarhus Universitet, der også finder EVA’s tal for usikre at konkludere på: »Det er en meget ofte begået fejl, at man ser nogle numeriske forskelle og hæfter sig ved, at det går i den retning, man måske selv ønsker. Men derfra og til at tro, at der også er en statistisk signifikant forskel, er der ret langt,« siger Peter Allerup.

	Formanden for Kvalitetsudvalget, Jørgen Søndergaard, erkender, at man må tage nogle forbehold for konklusionerne. Alligevel fastholder han, at små udbud er mere skrøbelige.

	»Vi tør måske trække konklusionen mere tydeligt frem end EVA’s efter min vurdering noget forsigtige konklusion, når man ser på, hvad det er for et materiale, de har,« siger Jørgen Søndergaard.

	Samtidig har Kvalitetsudvalget lagt større vægt på, at andre af udvalgets anbefalinger også peger i retning af større udbud af uddannelser, siger han: »Så ud over de problemer, der kan være med kvaliteten i den eksisterende struktur, så kommer vi med anbefalinger, som yderligere trækker i retning af, at man har behov for en vis volumen.«

