Lars Løkke er et nødvendigt onde for de borgerlige
Drømmen om ro samler de borgerlige partier bag Lars Løkke Rasmussen. På trods af at Venstres formand er ophavsmand til blokkens aktuelle problemer, ville en ny formand for Venstre have givet de tre andre borgerlige partier flere udfordringer


 
	Det var ikke kun blandt de loyale Løkke-støtter, at lettelsens suk blev draget natten til onsdag, da det viste sig, at formanden for Venstre fortsat hedder Lars Løkke Rasmussen. Også blandt lederne af de øvrige borgerlige partier åndede man lettet op.

	For godt nok var og er Lars Løkke Rasmussens person stadig en belastning for det borgerlige Danmark, men en ny formand for Venstre havde – lige meget om det var blevet Kristian Jensen eller Søren Gade – været en joker, der ville bringe unødvendig usikkerhed ind i kampen for at sende Helle Thorning-Schmidt ud af Statsministeriet.

	Og usikkerhed er det, der er mindst brug for i den borgerlige blok efter tre tumultariske uger i Venstre og et valg til Europa-Parlamentet, som har vendt op og ned på styrkeforholdene mellem partierne.

	»Jeg blander mig ikke i Venstres interne forhold, men jeg er rigtig glad over, at der nu er ro på den sag, så vi kan arbejde med politik igen her i huset. Jeg synes, vi har haft nogle uger, hvor vi har spildt en masse tid. Forhandlinger om vækstaftale og reform af arbejdsmarkedet er gået fuldstændig i stå,« sagde Lars Barfoed til Berlingske Nyhedsbureau, da det stod klart, at Lars Løkke Rasmussen stadig står som det borgerlige statsminister-alternativ.

	Og blandt de øvrige borgerlige partier er der et enormt håb og ønske om, at det nu bliver muligt at diskutere politik. Først og fremmest regeringens udspil til en reform af beskæftigelsesområdet og vækstinitiativerne, men de øvrige partier deler også et ønske om, at Venstre vil komme med flere selvstændige politik-udspil.

	Hvis Lars Løkke Rasmussen vil dreje fokus væk fra sine egne og Venstres interne udfordringer med at samle partiet efter en opslidende magtkamp, bør partiet komme med bud på, hvordan de vil forandre landet. Om de øvrige partier så er enige eller ej, er ikke det afgørende. Blot der kan diskuteres politik, lyder håbet.

	For i øjeblikket tales der blandt de borgerlige om Lars Løkke Rasmussens »politiske glaskæbe«, hvor selv det mindste stød vil kunne få det hele til at falde sammen igen. Skal »glaskæben« styrkes, skal Løkke genetableres som én, der kan tale om politik, uden vælgerne tænker på hans partibetalte boxershorts.

	Løkke hjælper Thulesen Dahl

	Men især Liberal Alliance og Dansk Folkeparti havde deres særlige grunde til at krydse fingre for Lars Løkke Rasmussens politiske overlevelse natten til onsdag:

	»Fra første dag har jeg sagt, at der er ikke nogen i Venstre, der når ham til sokkeholderne, når det kommer til det politiske,« roste Anders Samuelsen Lars Løkke Rasmussen gennem Berlingske Nyhedsbureau dagen derpå, og Samuelsens garant for indflydelse på en eventuel ny borgerlig regering hedder Lars Løkke Rasmussen. Hvis Liberal Alliance og Anders Samuelsen skal gøre sig nogle forhåbninger om at få indflydelse på politikken i en eventuel ny borgerlig regering, kræver det en stærk Venstre-leder, som kan sige fra over for Dansk Folkeparti og Kristian Thulesen Dahl. Til det job er Lars Løkke Rasmussens Liberal Alliances bedste mand – også selv om Venstre og Løkke ikke får så godt et valgresultat, som partiet tidligere har stået til i meningsmålingerne.

	Dansk Folkeparti står til gengæld godt i meningsmålingerne, og resultatet af Europa-Parlamentsvalget gjorde partiet til Danmarks største. Den position forpligter – men Kristian Thulesen Dahl har lige nu ingen inter-esse i at blive udråbt som leder af det borgerlige Danmark. Den opgave vurderer DF-toppen, at Lars Løkke Rasmussen som tidligere statsminister må påtage sig. Det gør Løkke gerne, og det letter presset på Thulesen Dahl.

	Men selv om de ånder lettet op i de øvrige borgerlige partier efter hovedbestyrelsesmødet i Venstre, mangler de stadig at nå frem til en enighed om, hvordan partiernes økonomiske politik, som spænder fra Dansk Folkepartis ønske om en vækst på 0,8 procent om året i den offentlige sektor og Liberal Alliances ønske om -1,5 procent, kan forenes.

	Den diskussion forsøgte Løkke at lukke ganske få dage, før den seneste bilagssag brød ud i medierne. Her fastslog han i en række interview, at Venstre står fast på nulvækst og gav de øvrige partiledere klar besked:

	»Jeg vil ikke være statsminister for enhver pris.«

	Efter den seneste uges magtkamp i Venstre tyder meget dog på, at Lars Løkke Rasmussen vil være statsminister for enhver pris.

