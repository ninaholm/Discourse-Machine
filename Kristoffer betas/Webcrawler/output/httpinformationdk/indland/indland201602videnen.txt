’Viden er jo det eneste, vi har, hvis vi skal have noget at leve af’
Fyringerne på Københavns Universitet vil betyde, at Danmark falder tilbage i det globale videnskapløb, advarer ansatte på universitetet. I dag vil de demonstrere i protest mod nedskæringerne, og i går slog de Esben Lunde Larsen af tønden


 »Det er kortsigtet at fyre på universiteterne. Vi har ikke nok olie i undergrunden og naturressourcer til, at vi kan leve af det. Vi skal leve af viden og innovation. Det, man får ud af at fyre en masse, er mindre af det.«
Sådan siger Thomas Hartig Braunstein, specialkonsulent på Biomedicinsk Institut på Det Sundhedsfaglige Fakultet på Københavns Universitet, om konsekvenserne af den fyringsrunde, der er i gang på Københavns Universitet netop nu.
Læs også: Professor: Fyringer på universiteter er en katastrofe
209 forskere, undervisere og ansatte i service og administrative stillinger har allerede modtaget eller vil inden for de næste to dage modtage en fyreseddel, mens 323 stillinger nedlægges eller opsiges ved frivillig fratrædelse.
I alt svarer det til, at 7 procent af medarbejderne på Københavns Universitet skal spares væk. Det skriver Københavns Universitet på deres hjemmeside.
Sammen med et par kolleger har Thomas Hartig Braunstein derfor, som Universitetsavisen i går kunne fortælle, arrangeret en protestdemonstration i dag klokken 12 ved indgangen til Panuminstituttet i København
Forskeren advarer om, at de mange fyringer vil gå ud over Danmarks status og fremtid som videnssamfund. Besparelserne harmonerer ikke med Københavns Universitetets udmelding om, at det skal være i top ti i forhold til udlandet, når det kommer til forskning og viden. For man kan ikke konkurrere med universiteter som Oxford og Cambridge, hvis man bliver ved at skære i forskningsmidlerne.
»Bunden er for længst nået. Man skal simpelthen stoppe med at save i den gren, man sidder på. Viden er jo det eneste, vi har, hvis vi skal have noget at leve af,« siger Thomas Hartig Braunstein. »Man må melde klart ud, hvis man ikke vil satse på Danmark som videnssamfund fremover, for hvis vi bliver ved med at skære, bliver der ikke tid til forskning.«
Thomas Hartig Braunstein forklarer, at han aldrig før har været med til at arrangere en demonstration.
»Jeg har faktisk heller aldrig deltaget i en demonstration før, men vi gør det i en form for afmagt og protest over de nedskæringer, der sker. Vi ved godt, at det er for sent at gøre noget. Nedskæringerne sker. Men vi vil vise vores kollegaer sympati og vise regeringen, at det her er den helt forkerte vej at gå.«
Ifølge forskeren er det trist at se, at kun få protesterer ude på de enkelte fakulteter.
»Jeg tror, folk sidder og trykker sig og frygter, det bliver dem. De tør ikke stikke næsen frem. Måske tror de, det forsvinder, hvis de lukker øjnene.«
Esben Lunde i tønden
Også på Institut for Antropologi protesterede de i går over de mange fyringer.
Her stod adjunkt Stine Krøijer sammen med en håndfuld andre bag en fastelavnstøndeslagning, hvor katten, der skulle slås af tønden, skulle forestille at være forskningsminister Esben Lunde Larsen.
»Vi ønskede at bringe folk sammen på instituttet til en fejring af fællesskabet, som fastelavn jo er, og samtidig vise vores utilfredshed med nedskæringerne på uddannelse og forskning her på KU,« forklarer Stine Krøijer.
Klokken 11 i går formiddags, to timer efter, at de ansatte på KU skulle sidde klar ved deres computere for at modtage besked om, hvorvidt de var fyret, kunne man derfor deltage i at slå Esben Lunde Larsen af tønden.
»Vi mente, det var et godt tidspunkt at samle folk og kollektivt sige, at vi synes, de her nedskæringer er udtryk for forkerte prioritereringer«.
Stine Krøijer fortæller, at Esben Lunde Larsen-tønden dog ikke holdt særlig godt og derfor var slået i stykker efter et kvarter.
»Det er selvfølgelig ikke Esben Lunde Larsen, vi slår på,« understreger hun. »Det er en symbolsk repræsentation af ham. Som det er med fastelavn, er det jo en festligholdelse, men også en mulighed for at vende op og ned på autoriteter og magtforhold. En lille oprørshandling, som viser en protest«.
Ligesom Thomas Hartig Braunstein mener Stine Krøijer, at Danmark med nedskæringerne vil falde tilbage i forhold til andre lande.
»Det er faktisk lykkedes Esben Lunde Larsen at slå videnskabssamfundet ud. Tidligere regeringer har haft ønsker om, at vi ligger foran i videnskapløbet, men nu diskvalificerer vi os selv«.
Det har ikke været muligt at få et interview med uddannelses- og forskningsminister Esben Lunde Larsen, men i en mail til Information skriver han:
»Bevillingerne til videregående uddannelser er steget 36 procent siden 2008, og statens bevillinger til forskning er steget over 50 procent siden 2005. Derfor overgår det min fatteevne, at man kan beskylde regeringen for at slå videnssamfundet ud af Danmark. Med den flotte prioritering, som uddannelse i årtier har haft i Danmark, så kan vores uddannelsesinstitutioner altså godt tåle at stramme op uden at give køb på, at vi har uddannelser af høj kvalitet – og uden at vi slår videnssamfundet ud af Danmark.«

