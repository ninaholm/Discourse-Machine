Au pair afslører værters udnyttelse af arbejdskraft
Fire ud af fem filippinske au pairer i Gentofte arbejder mere, end deres kontrakt tillader. Det viser en undersøgelse, som en filippinsk sociologistuderende, der selv er au pair, har udarbejdet. Regeringen vil undersøge au pair-ordningen


 Bag de flotte facader i Gentofte Kommune bliver au pairers arbejdskraft ofte udnyttet. Det viser en undersøgelse udført af den filippinske sociologistuderende Vanessa Faith Agrada, der selv er au pair i velhaverkommunen, hvor omkring 80 procent af au pairerne i Danmark bor og arbejder. Undersøgelsen, der er lavet på baggrund af mere end 50 personlige interview, viser bl.a., at fire ud af fem filippinske au pairer i Gentofte arbejder mere, end deres kontrakt tillader. Halvdelen er utilfredse med au pair-ordningen, mens kun 20 procent beskriver sig selv som ’glade og tilfredse’.
Vanessa Faith Agradas værtsfamilie i Hellerup gennem de seneste 11 måneder behandler hende godt, fortæller hun. Men det er snarere undtagelsen end reglen, erfarede hun, da hun talte med andre filippinske au pairer i området, og det satte hende i gang med at afdække ordningen indefra.
»Jeg oplevede, at mange bliver behandlet som stuepiger, der arbejder på fuld tid i huset, og at de ikke får lov til at nyde det danske liv og den danske kultur,« siger hun med henvisning til, at ordningen oprindelig var en kulturudvekslingsaftale, hvor man modtager 3.150 kroner om måneden i lommepenge.
Ordningen gennemgås
Regeringens støtteparti, Enhedslisten, er klar til at ændre ordningen.
»Den er et levn fra gamle dage, hvor vesteuropæiske kvinder rejste rundt i vesteuropæiske lande,« siger arbejdsmarkedsordfører Jørgen Arbo-Bæhr. »I dag er det kvinder fra tredjeverdenslande, der kommer herop, og som stort set bliver ansat som slavearbejdere.« Partiet foreslår derfor at ændre ordningen, så au pairerne får mere ordnede forhold og mere i løn. Danmark skal tiltræde ILO-konventionen om ’Domestic Workers’, lommepengeraten skal forhøjes, og au pairer skal sikres basale rettigheder.
FOA bakker op om forslaget, og SF er positive. Arbejdsmarkedsordfører Eigil Andersen (SF) siger, at regeringen allerede er ved at se på området, og det bekræfter beskæftigelsesminister Mette Frederiksen (S), som dog undlader at forholde sig til Vanessa Faith Agradas undersøgelse. I en mail skriver hun til Information, at det er »vigtigt at have alle relevante fakta på bordet, hvis ordningen skal ændres, så det kan ske på et velovervejet grundlag«.

