S og R: Eftersyn er spild af tid
Regeringens 360 graders- eftersyn er spild af tid og penge, siger S og R. Der eksisterer allerede masser af viden om,  hvad der er brug for  i folkeskolen


 »Spild af tid« og »en syltekrukke«. Sådan betegner uddannelsesordførerne fra S og R samstemmende det »360 graders eftersyn« af folkeskolen, som regeringen indleder i morgen. »Det er spild af tid, når nu alle interessenter med hjælp fra en række forskere netop i et fælles oplæg beskriver en række rigtig fine initiativer, det ligger lige på den flade hånd at gennemføre,« siger Marianne Jelved (R) med henvisning til Fælles viden - fælles handling-oplægget.
Hun undrer sig over, at statsminister Lars Løkke Rasmussen (V) på sit pressemøde i går understregede, at det hastede med at komme i gang,  men samtidig er villig til at bruge et halvt år på eftersynet.
»I stedet burde regeringen tage sig sammen og også bruge den internationale viden og forskningsresultater, vi allerede har«.
Til indtægt for spareplan
Christine Antorini (S) er  enig.
»Det her er en syltekrukke,  og det er simpelthen useriøst. Det er helt til grin, at alle interessenter skal op på Marienborg og bruges til ikke noget som helst,« siger hun og efterlyser, at regeringen i stedet brugte oplægget til et udviklingsarbejde for, hvilke kompetencer, folkeskolen skal give de danske elever om ti år.
»Jeg tror, at man er grundigt træt af, at regeringen bliver ved med at sige, at vi skal evaluere og samtidig igen og igen fastslår, at vi har verdens dyreste folkeskole. Mange i sektoren frygter, at de bliver taget til indtægt for en sparerunde i stedet«.
Dét tror undervisningsminister Bertel Haarder (V) ikke. »De parter, der har udarbejdet oplægget, må være glade for, at de får lejlighed til at præsentere deres synspunkter i et forum med en stærkt engageret statsminister for bordenden,« siger han.
Haarder erklærer sig helt enig med Antorini i, at der skal fokuseres på, hvad folkeskolen skal give fremtidens elever.



