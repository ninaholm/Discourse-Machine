Særregel for skandinaver blev udstrakt til alle udlændinge
Justitsministeriet kan takke sig selv for det ekstraarbejde, ministeriets embedsmænd nu er sat til i sager om bl.a. den 17-årige Martin Van Tran fra Viborg, der ikke kan benytte sig af regeringens lette adgang til statsborgerskab, selv om han er født og opvokset i Danmark


 Intentionen var skyhøj og ikke til at misforstå, da regeringsgrundlaget blev skrevet i oktober 2011: »Reglerne om statsborgerskab skal bruges aktivt til at fremme integration.« Nu ville den nye regering ændre reglerne, så unge, der er født og opvokset i Danmark og har bestået folkeskolens afgangsprøve med gennemsnitskarakteren 02, automatisk tilbydes dansk statsborgerskab, medmindre de er dømt for alvorlig kriminalitet.
Intentionen var stadig i behold, da Folketinget knap 30 måneder senere diskuterede et lovforslag fra justitsminister Karen Hækkerup, L 162, der ville gøre det muligt for unge mellem 18 og 19 år at få dansk statsborgerskab, hvis de opfyldte betingelserne og afleverede en erklæring til Statsforvaltningen, inden de fyldte 19. Den daværende socialdemokratiske indfødsretsordfører Lennart Damsbo-Andersen opsummerede regeringens tilbud til de unge med disse ord:
»Hvis jeg sørger for at gå i skole og passe min skolegang, ligesom alle de andre danske børn gør, og går op til eksamen og består den, så har jeg mulighed for at få et statsborgerskab,« som han sagde, da L 162 blev diskuteret den 8. april 2014.
Også Lone Loklindt (R) var begejstret: »Med L 162 bliver det nemlig muligt for børn og unge, som er opvokset i Danmark, at opnå statsborgerskab ved blot at afgive en erklæring, såfremt de har bestået folkeskolens afgangseksamen med mindst 02, eller hvis de er fyldt 18 år, medmindre – altså – de er dømt for grov kriminalitet.«
Justitsminister Karen Hækkerup kom hverken i sin skriftlige fremlæggelse af L 162 eller i hendes indlæg fra talerstolen ind på en detalje, som bare få måneder senere skulle gøre det umuligt for 17-årige Martin Van Tran fra Viborg og hundredvis af andre unge at få gavn af den nemme vej til dansk statsborgerskab.
Information har før nytår beskrevet den 17-årige unge viborgenser med vietnamesisk baggrund, der – selv om han er født og opvokset i Danmark og går i 2.g – ikke kan blive løst fra det vietnamesiske statsborgerskab, som han har arvet efter sine forældre, der i sin tid kom til Danmark som bådflygtninge.
Heller ikke nogen af ordførerne var opmærksomme på, at detaljen ville få vidtrækkende konsekvenser, og det gjaldt også Institut for Menneskerettigheder og Dansk Flygtningehjælp, da de havde lovforslaget til høring.
Djævlen viser sig
Detaljen blev først bemærket af andre end Justitsministeriets embedsmænd, da Statsforvaltningen skulle til at behandle de første sager, hvor unge skulle aflevere en erklæring. Således kunne DR den 3. september fortælle, hvordan unge med tyrkisk baggrund ikke kunne få gavn af forslaget, selv om de var født og opvokset i Danmark: Forklaringen var, at de unge ikke uden videre kunne blive løst fra det tyrkiske statsborgerskab, som de havde arvet efter deres forældre.
Men løsning fra et tidligere statsborgerskab var netop et krav i L 162. Også før lovforslaget havde det nemlig været muligt for nordiske statsborgere – finner, nordmænd, svenskere og islændinge – at få dansk statsborgerskab med erklæring, men kun under forudsætning af, at de samtidig blev løst fra deres tidligere finske, norske, svenske eller islandske statsborgerskab.
Kravet om løsning, som aldrig har været et problem for de nordiske statsborgere, var i L 162 uden større opmærksomhed udstrakt til at gælde samtlige ansøgere – uanset om det overhovedet kunne lade sig gøre for de unge at få en løsning eller ej.
For de unge tyrkere var ikke alene, selv om de udgjorde langt den største gruppe blandt de unge. I de følgende uger skulle det vise sig, at også unge med pakistansk og vietnamesisk baggrund havde problemer. Ja, faktisk var der ifølge tidligere oplysninger fra Justitsministeriet over 60 lande, hvor ministeriet erfaringsmæssigt kendte til problemer med at blive løst fra et tidligere statsborgerskab.
På et samråd med Indfødsretsudvalget i oktober var der massiv kritik fra både EL og SF, og tonerne fra justitsministeren var da også passende dæmpede til lejligheden: Hvad der før entydigt var lanceret som et tilbud til alle unge om at blive dansk statsborger, bare de opførte sig ordentligt, blev nu nedjusteret til, at i hvert fald var der ingen unge, som var født og opvokset i Danmark, der var blevet stillet ringere af forslaget.
Ifølge ministeren havde det dog hele tiden »været klart, at der vil være en gruppe velintegrerede unge, som ikke ville kunne benytte erklæringsadgangen, fordi de ikke kan blive løst fra deres hidtidige statsborgerskab«, uden at ministeren kom nærmere ind på, hvem det havde været klart for.
Hun medgav, at det selvfølgelig var »frygtelig synd« for de unge, men selv om ministeren flere gange blev spurgt, hvorfor hendes ministerium ikke på forhånd havde taget højde for dette problem i L 162, lykkedes det ikke at få et klart svar, som SF’eren Karina Lorentzen Dehnhardt udtrykte sig under samrådet.
Sjuskefejl?
Måske var det bare en banal sjuskefejl fra ministeriets side, at kravet i L 162 om løsning fra et tidligere statsborgerskab ikke blev gjort bare en smule afhængigt af, om det overhovedet ville være muligt for de unge at få en sådan.
I hvert fald blev kravet om løsning fra et tidligere statsborgerskab først indført i 2002-04, da adgangen til at få dansk statsborgerskab med en erklæring blev begrænset til kun at gælde borgere fra de nordiske lande.
Ifølge indfødsretseksperten Eva Ersbøll fra Institut for Menneskerettigheder var der ikke tidligere noget krav overhovedet om en sådan løsning til unge, hvis de var født og opvokset i Danmark og kunne få statsborgerskab med en erklæring. Ligeledes var og er der heller ikke noget i den konvention om begrænsning af dobbelt statsborgerskab fra 1963, som Danmark har opsagt til udløb den 31. august, som kræver løsning fra tidligere statsborgerskab i erklæringssager. Kort sagt behøvede kravet om løsning slet ikke at være stillet i L 162. Men det blev det – uden at nogen tilsyneladende var opmærksomme på konsekvenserne.
194 afvist
Statsforvaltningen har siden juli 2014 givet indfødsret ved erklæring til 13 unge under 19 år, mens 194 sager er blevet afvist på grund af manglende løsningsattest, oplyser Statsforvaltningen til Information.
Måske har Justitsministeriets embedsmænd vurderet, at der trods alt var tale om et mindre problem, som under alle omstændigheder snart ville forsvinde den 1. september 2015, når Danmark accepterer dobbelt statsborgerskab.
Hvis det er forklaringen, bliver det bare endnu vanskeligere at forstå, hvorfor kravet om løsning overhovedet skulle stilles i L 162, som Karen Hækkerup i foråret i Folketinget præsenterede som »en gulerod«:
»Hvis man opfører sig ordentligt, hvis man følger med i skolen, hvis man ikke begår kriminalitet, hvis man er ligesom alle sine andre klassekammerater, så vil man få mulighed for at erhverve et dansk pas. Man kan få et dansk statsborgerskab, man kan tage med på studietur, man kan mange ting. Det gør tilværelsen meget lettere, og det er på en eller anden måde også et godt signal at sende til de børn, at lykkes de med deres skolegang, er der den her gulerod, der venter i den anden ende.«

