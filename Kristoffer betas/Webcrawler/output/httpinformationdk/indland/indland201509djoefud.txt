DJØF-udvalg: Juraen i dag er ganske fornuftig
Trods skandalesager skal der ikke laves grundlæggende om på de nuværende regler for embedsmænds arbejde, mener udvalg nedsat af fagforeningen DJØF


 Den grundlæggende juridiske ramme, som embedsmænd i centraladministrationen arbejder inden for, er ganske fornuftig. Det siger den tidligere departementschef Bo Smith, der har ledt et udvalg, som mandag afleverede en rapport om embedsværket. Det såkaldte Bo Smith-udvalg er nedsat af fagforeningen DJØF efter en række politiske skandalesager, hvor embedsmænd har været involveret.
Arbejdet blev yderligere aktualiseret af bogen Mørkelygten af journalist Jesper Tynell, der blandt andet beskriver, hvilken juridisk ramme der gælder for embedsmænds arbejde.
Embedsmænd har eksempelvis kun ret og pligt til at sige fra over for en handling, der er »klart ulovlig«. Retten og pligten til at sige fra gælder ikke, når der kun foreligger en situation, hvor der »kan argumenteres på lødig og vægtig måde for, at der foreligger ulovlighed«.
Bogen og afdækningen af de grundlæggende regler for embedsmænd afstedkom stærke politiske reaktioner.
Læs også: Embedsmænd er til for ministeren – ikke Folketinget
Men Bo Smith-udvalget ønsker ikke at ændre på den ramme for embedsmænds arbejde.
»Juraen i dag er ganske fornuftig. Hvis man nu forestiller sig, at embedsmænd i en situation, hvor juraen ikke var sikker, kunne sige til ministeren, at de godt nok ikke var sikre, og at det var en vurderingssag eller en skønssag, men hvis du ikke gør, sådan som vi synes, så vil vi ikke medvirke – eller så går vi et andet sted hen, sådan som nogle har foreslået, så ville man tildele de ansatte en reel vetoret i sådan en situation,« siger Bo Smith.
Udvalget har ikke taget stilling til, om såkaldte whistleblowerordninger for embedsmænd vil være fornuftigt, sådan som nogle har foreslået, siger Bo Smith. Det skyldes ifølge formanden, at et andet embedsmandsudvalg har vurderet mulighederne for at indføre en sådan ordning. Udvalget kom imidlertid frem til, at det ikke var fornuftigt, og forslaget blev derfor affejet politisk.
Urealistisk
Skandalesagerne har desuden rejst spørgsmål om ministeriernes betjening af Folketinget. Ét af løsningsforslagene er, at Folketinget skal tilføres ressourcer og styrke muligheden for at få hjælp juridisk og økonomisk analyse. Men det afviser Bo Smith-udvalget.
»Jeg tror, at det er urealistisk, at Folketinget kan opbygge en faglighed, som dækker samme faglighed, som ministerier besidder med 10.000 medarbejdere. Det er ikke realistisk, at Folketinget kan erstatte, at man kan lægge ministeriernes faglige vurderinger til grund,« siger han.
– Mindre kan vel også gøre det – man kan jo forsøge at udfordre ministerierne?
»Det, jeg synes, man kunne overveje, er, om Folketinget kan ruste sig selv til at være en mere kvalificeret spørger i forhold til ministerierne,« siger Bo Smith.
En del af grundlaget for rapporten er en spørgeskemaundersøgelse blandt over 3.700 personer, som er foretaget blandt embedsmænd mellem sagsbehandler- og op til kontorchefniveau i både kommuner og centraladministrationen. Det er dog ikke embedsmænd i alle ministerier, der er blevet spurgt – kun seks er udvalgt – og heri indgår eksempelvis det store og skandaleramte Justitsministerium ikke. Bo Smith oplyser, at ministerierne er udvalgt ud fra et ønske om at få en bred sammensætning. Han siger, at udvalget ikke har forholdt sig til, om netop Justitsministeriet skulle med eller ej i undersøgelsen.

