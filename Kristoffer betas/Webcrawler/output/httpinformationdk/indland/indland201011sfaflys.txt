SF aflyser SU-reformen
Der bliver ikke nogen aftale om SU'en, lyder det overraskende fra SF's ordfører Pernille Vigsø Bagge. Oppositionen er 'reaktionær', mener undervisningsminister Tina Nedergaard (V)


 Regeringen barsler i disse dage med sit udspil til en ny SU-reform, og oppositionen har indtil videre ventet forgæves på en mødeinvitation til forhandlinger. Men det papir kan man måske lige så godt spare sig i Undervisningsministeriet at dømme efter SF's uddannelsesordfører Pernille Vigsø Bagges klare udsagn:
»Der kommer ikke noget forlig,« siger hun.
Parterne har indtil nu hverken kunnet enes om at tage SU'en fra de hjemmeboende og overføre de frigivne midler til folkeskolen, som foreslået af regeringen, eller om at uddele gulerødder til de hurtige studerende ved at lade bankerne bidrage til finansieringen, som oppositionen ønsker. Heller ikke Venstres forslag om at tage SU'en fra udenlandske studerende vil oppositionen lægge stemmer til, selv om den del ifølge undervisningsministeren ikke når at blive en del af regeringens udspil. Og nu - altså før forhandlingerne overhovedet er kommet i gang - aflyser SF det hele.
»Grunden til, at hverken vi eller Socialdemokraterne er indkaldt til møde, er, at det slet ikke er meningen, at der skal komme et forlig ud af det her. De skal bare bruge deres oplæg til valgkamp. Der kommer ikke nogen aftale,« siger uddannelsesordfører Pernille Vigsø Bagge.
Intet svar
Hun har for tre uger siden skrevet til Undervisningsministeriet for at høre nærmere om planerne for forhandlingerne, men har intet hørt.
»Jeg har end ikke fået en kvittering for min henvendelse. Det bidrager til indtrykket af, at regerigen ikke ønsker en aftale,« siger SF's ordfører.
Men ifølge undervisningsminister Tina Nedergaard (V) er oppositionen kun i stand til at sætte sig i et hjørne og sige nej.
»Jeg kan ikke evidensbasere det, men jeg har en forestilling om, at S og SF er villige til at opgive at fremtidssikre SU-systemet,« siger ministeren.
»Hver gang vi kommer med noget, siger de 'nej, nej' og undgår en diskussion om substansen. De er pr. definition imod,« siger Tina Nedergaard og henviser til et forslag på folkeskoleområdet.
I søndags luftede ministeren sin tanke om at give kommunerne større frihed til selv at afgøre omfanget af niveaudeling i folkeskolen. Det fik oppositionen med SF i spidsen til at anklage Tina Nedergaard for at ville lukke enhedsskolen.
»Jeg ved ikke, hvor mange gange oppositionen har talt om at sætte kommunerne fri. Nu kommer jeg med noget, som KL har efterspurgt, og så vender SF tommelfingeren nedad. Oppositionen er simpelthen reaktionær i forhold til uddannelsespolitikken,« siger undervisningsministeren og tilføjer:
»De vil bare bruge flere penge, og det er altså ikke interessant i en tid, hvor man gældsætter sig.«
Men ifølge oppositionen er forslaget om en højere grad af holddeling en spareøvelse, der også undsiges af eksperterne.
Tag ansvar
Socialdemokraternes Christine Antorini er på linje med SF, når det handler om afvisningen af at tage SU-penge fra de hjemmeboende.
»Det kan vi ikke acceptere. Ministeren kan vælge enten at bryde forliget eller indkalde til drøftelser. Kun på den måde kan vi komme videre.«
Men undervisningsministeren har også en opsang til oppositionen ved udsigten til, at hele debatten om SU'en ender i ingenting
»De forligspartier bør gå ind og tage et medansvar. At være en del af en aftale giver ikke bare ret til at nedlægge veto, men også pligt til at lave politik,« >siger Tina Nedergaard.


