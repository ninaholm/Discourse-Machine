Nyt forslag til vindmøllecenter redder skoven
Tre nordjyske energieksperter har fundet et nyt sted til seks gigantiske testvindmøller. Forslaget ville redde livet for 3,5 millioner træer, men regeringens beslutning står fast. Vindmølleindustrien medgiver, at der kunne findes alternative løsninger, hvis der fandtes den politiske vilje


 På en bar hede i Thy har tre nordjyske energieksperter fundet plads til seks vindmøller på højde med Storebæltsbroen.
Heden skal udgøre Danmarks nye testcenter for fremtidens vindmøller, og i modsætning til regeringens forslag, skal der hverken fældes fredskov i massivt omfang eller tvangsflyttes familier ud af deres gårde. Det forklarer de tre energieksperter i dagens kronik i Information.
»Det her er bare et forslag ud af mange, og man kan sagtens forestille sig, der findes bedre. Men vores løser i hvert fald nogle af de problemer, der er med regeringens forslag,« siger Frede Hvelplund, der er professor i energiplanlægning ved Aalborg Universitet. Han står bag kronikken sammen med Preben Maegaard og Jane Kruse fra Nordisk Folkecenter for Vedvarende Energi.
Heden ligger blot få kilometer nordvest for Østerild Klitplantage, hvor regeringen vil placere testcentret og de 250 meter høje vindmøller. Regeringens forslag indebærer, at der skal fældes 8-12 kvadratmeter fredskov, og det får også konsekvenser for fuglelivet i området.
Regeringens forslag er blevet stærkt kritiseret af Danmarks Naturfredningsforening og møder stor modstand i befolkningen. I en nylig måling af A&B Analyse i netavisen Altinget er 56 pct. af befolkningen imod forslaget. I Region Nordjylland siger 75 pct. af de adspurgte nej til kæmpevindmøllerne.
Derfor har såvel Socialdemokratiet, SF og indtil for nylig dele af Venstres folketingsgruppe efterspurgt alternative løsninger, og det er netop, hvad de tre kronikører præsenterer.
Ved at tage kriterierne for placering af kæmpevindmøllerne op til revision har de fundet plads til at opstille vindmøllerne i to rækker, eller placere en del af dem i havet i den lavvandede Vigsø Bugt.
Her har møllerne de samme fordelagtige vindforhold som i Østerild, mener de tre energieksperter.
For megen fantasi
Men det afviser Jan Hylleberg, administrerende direktør i Vindmølleindustrien, der har været med til at formulere kriterierne for miljøministeriet.
»Vi takker, men det her forslag afslører, at der er en grund til, at der er nogle ansat til foreslå og udvikle vindmøller, som kender kravene og udfordringerne på området. Det her forslag er mere fantasifuldt, end det er virkelighed,« siger Jan Hylleberg.
Man kan ikke teste prototyper på vindmøller på vand eller i vandkantet, forklarer han. Der skal være kontrol over det såkaldte vindfelt foran vindmøllerne, der bestemmer, hvordan vinden opfører sig, og det bliver man nødt til at have over land.
Heller ikke forslaget med at stille møllerne på to rækker kan bruges, fastslår Poul Hummelshøj, der er programleder for test og måling af vindenergi på Risø DTU. Det skaber en ukontrollabel voldsom turbulens for de møller, der står bagved, forklarer han. Derved lever man ikke op til de internationale standarder for et testcenter.
»Det er også et interessant problem, men vi kan ikke teste alting på en gang,« siger Poul Hummelshøj fra Risø DTU, der kommer til at eje centret, når det står færdig.
For professor Frede Hvelplund er der ikke noget nyt i afvisningen. Han kender argumenterne til hudløshed, men han savner dokumentation for dem.
»Jeg tror ikke på det med turbulens, for de har ingen referencer på det. Vi har spurgt. Det er en uskik, at videnskabelige institutioner tror, de kan ryste sådan noget ud af ærmet uden at have det dokumenteret,« siger Frede Hvelplund.
Både Poul Hummelshøj og Jan Hylleberg understreger, at de ikke er ude på at fælde mest muligt skov eller genere flest muligt mennesker.
Vindmølleindustrien havde faktisk to alternative forslag højere op på ønskelisten end Østerild. Det ene på Kallesmærsk Hede ved Oksbøl, som er forsvarets største skydeterræn. Det andet ved Filsø i Vestjylland, der er et EF-fuglebeskyttelsesområde og et af de vigtigste rasteområder for den kortnæbede gås. Men der var ikke den nødvendige politiske vilje til at placere testcentret her, ligesom der ikke har været det på andre områder, mener Jan Hylleberg.
»Når man tager hensyn til de kriterier og de tekniske krav, der er stillet, så er Østerild den bedste placering. Men hvis man politisk beslutter sig for, at man hellere vil ekspropriere mange flere private ejendomme, så ville der også være andre mulige placeringer,« siger Jan Hylleberg.
Hastværk
Det er netop uviljen til at se på privat landbrugsjord som et alternativ, der irriterer Danmarks Naturfredningsforening og oppositionen.
Miljøminister Karen Ellemann (V) har på den ene side forsøgt at imødekomme kritikken ved at love at vende hver en sten. Samtidig har hun dog holdt fast i placeringen i Østerild Klitplantage. Budskabet er med andre ord, at miljøministeren har ret. De øvrige partier skal bare forstå det først.
I går fremlagde regeringen lovforslaget for testcentret i Østerild Klitplantage. Forslaget er blevet beskyldt for at være politisk hastet igennem blandt andet efter pres fra statsministeren. Ifølge Weekendavisen sagde Lars Løkke Rasmussen på mødet i sin folketingsgruppe onsdag, at det handler om, »at få Socialdemokraterne og SF ud af busken.«
På et møde fredag skal administrerende direktør i Vindmølleforeningen, Jan Hylleborg, hjælpe miljøministeren med at forklare Folketingets partier, hvorfor de syv Storebæltspyloner med vinger på ikke kan stå andre steder i hele Danmark end i en fredskov i Thy.


