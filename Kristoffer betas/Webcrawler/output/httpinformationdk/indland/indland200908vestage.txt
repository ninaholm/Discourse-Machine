Vestager: 'Vi lader os ikke hundse med'
Det er S og SF, der svinger taktstokken over oppositionens udlændingepolitik, erklærede Helle Thorning på det socialdemokratiske sommergruppemøde. Men de radikale siger nej


 Helle Thorning-Schmidt (S) og Villy Søvndal (SF) har gjort regning uden vært, hvis de tror, at de kan fastlægge udlændingepolitikken i en ny regering uden at tage de radikale med på råd.
Sådan lyder meldingen fra den radikale leder Margrethe Vestager efter det socialdemokratiske sommergruppemøde i går.
»Udlændingepolitikken er stadig til forhandling. Enten bliver vi enige om et kompromis nu - eller også må vi jo vente til efter valget, når vi skal forhandle regeringsgrundlag«, siger Vestager.
På sommergruppemødet erklærede Thorning-Schmidt, at det er S og SF, der som de »toneangivende« partier i oppositionen enerådigt vil fastsætte udlændinge- og integrationspolitikken i en ny regering.
»Det, som SF og S er blevet enige om, er sådan, det bliver, når vi får et nyt flertal,« sagde hun - og meldte sig dermed klar til at tromle både de radikales og Enhedslistens betænkeligheder over f.eks. 24-årsregel og tilknytningskrav.
Men de radikale »lader sig ikke hundse med«, siger Margrethe Vestager og gør opmærksom på, at de radikales mandater er afgørende for at skabe flertal for en ny S-ledet regering.
»Der er et stykke op fra vores mandater til 90. Men det er der så sandelig også fra S og SF's,« siger hun.
Også uenighed om skat
Den radikale leder vil ikke gå så vidt som at true med at forlade den røde blok - vel vidende, at de radikale ikke har noget alternativt sted at gå hen.
»Men det har S og SF heller ikke,« siger Vestager.
For Socialdemokraterne var meldingen om udlændingepolitikken en af de mest markante efter partiets sommergruppemøde på LO-skolen i Helsingør i går.
»Der er ingen tvivl om, at der ikke skal ske en lempelse af reglerne om, hvordan man opnår asyl i Danmark. Det er vi enige om hos os, og det er man også enige om i SF,« sagde den socialdemokratiske formand i går.
Også på skatteområdet kan de radikale få svært ved at få mange ord indført. Om kort tid forventes S og SF at præsentere et fælles udspil til en ny skattepolitik, der skal rette op på de »sociale uretfærdigheder« i VKO-flertallets skattereform fra i foråret.
Helle Thorning-Schmidt ville ikke gå så langt som at sige, at de radikale også skulle holdes helt uden for indflydelse her.
»Men det giver en ny dynamik, at vælgerne kan se, at en stor del af oppositionen støtter den samme politik - hvad enten det handler om udlændinge eller skat,« erklærede hun.
Hun benyttede samtidig lejligheden til at lægge klar afstand til den udlændingepolitik, der var gældende, da hendes forgænger Poul Nyrup Rasmussen var statsminister i 90'erne.
Det skete, da hun kommenterede Nyrups kritik af torsdagens politirydning af Brorsons Kirke på Nørrebro i København.
Nyrups slingrekurs
»Det giver mig mindelser om 1990'erne, hvor der var en vis slingrekurs, når det handlede om udlændinge- og integrationspolitikken. Jeg er glad for at sige, at det har vi ikke længere. Når man er i de her situationer, skal man netop vise rygrad, når det er svært,« sagde hun og fastslog, at i Danmark gælder loven for alle, »også i en kirke«:
»Hvis man er afvist asylansøger, skal man ikke op-holde sig i Danmark,« sagde hun.
Poul Nyrup Rasmussen, der betegnede politiaktionen for »kynisk« og »umenneskelig«, meddelte i går, at han stod ved sine ord, men ikke havde yderligere at tilføje.
Hos Dansk Folkeparti giver Pia Kjærsgaard ikke »fem flade øre« for den nye, »påståede klarhed« over oppositionens udlændingepolitik.
»Socialdemokraternes udlændingepolitik sejler lige så meget som den hele tiden har gjort, for der er alt for stor uenighed mellem de fire partier. Det her er så delikat et område, at jeg nægter at tro, at de radikale vil give køb på det. Og hvad i øvrigt med Enhedslisten?« siger Pia Kjærsgaard.


