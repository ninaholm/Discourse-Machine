Ph.d.-plagiat skal vurderes af praksisudvalg



 Teologisk Fakultet på Københavns Universitet (KU) har fundet syv tilfælde af afskrift i forsknings- og uddannelsesminister Esben Lunde Larsens (V) ph.d.-afhandling, derfor sender de nu afhandlingen videre til vurdering i KU’s praksisudvalg. Her skal afhandlingen kigges yderligere efter i sømmene, og udvalget skal træffe afgørelse om, hvorvidt der er tale om brud på god videnskabelig praksis.
Siden slutningen af november, hvor ministeren selv bad Teologisk Fakultet om at revurdere hans ph.d.-afhandling på grund af verserende rygter om plagiat, har teologi med hjælp fra det svenske firma Urkund søgt efter plagiat.
De tekstoverlap, der er fundet via en plagiatscanning er derefter blevet gransket nøje, forklarer dekan på teologi Kirsten Busch Nielsen: »Der skal et menneskeligt øje til at vurdere det her, men sagen har en karakter, som kræver, at praksisudvalget tager afhandlingen op til vurdering.«
Fakultetet har fundet frem til fem tilfælde af selvplagiat, mens der er fundet to tekster, hvor der er plagieret fra to andre forfattere.
DR har tidligere afsløret, at ministeren flere steder i afhandlingen skriver af fra sit eget undervisningsmateriale samt en passus fra professor Ove Kaj Pedersens bog Konkurrencestaten, som dog flere gange op til er citeret korrekt.
Ekstra Bladet kunne i går afsløre et nyt tilfælde af afskrift fra en artikel, skrevet af Grethe Bülow-Olsen.
Dekanen understreger, at det er fakultetets egen undersøgelse og ikke mediernes skriverier, der har ligget til grund for beslutningen. Næstformanden i KU’s praksisudvalg Peter Sandøe har flere gange udtalt sig om muligt plagiat i pressen.
Senest i Ekstra Bladet, hvor han kalder det alvorligt, at Esben Lunde Larsen ikke har citeret Bülow-Olsen i afhandlingen, selv om teksterne ligner hinanden til forveksling. Hvis praksisudvalget på KU skønner, at der er tale om plagiat, sendes sagen til Udvalgene vedrørende Videnskabelig Uredelighed.
»Om de vil taksere det som uredelighed eller som sjusk, må afhænge af en helhedsvurdering,« siger Peter Sandøe til Ekstra Bladet.
Er der tale om uredelighed, vil Københavns Universitet fratage Esben Lunde Larsen hans ph.d.-grad.

