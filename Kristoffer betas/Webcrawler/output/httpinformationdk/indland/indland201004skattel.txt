Skattelettelser på jord slår hul i statskassen
Reelt har regeringen givet landmændene en gave på 500 mio. kr. om året. Finansieringen af den nye jordskattelettelse hænger nemlig ikke sammen, og den gavner ikke engang landbruget, advarer overvismanden
Regeringens jordskattelettelser er ikke til gavn for landbruget, mener vismændene. Landbrugets krise er ikke bare forbigående, som den generelle økonomiske krise er det, og derfor hjælper det ikke med den slags engangsgaver til landmændene.


 Regeringens nye landbrugspakke giver skattelettelser for penge, der ikke er der, og som måske aldrig kommer.
Aftalen modsiger sig selv, påpeger økonomisk overvismand Hans Jørgen Whitta-Jacobsen.
Nye kvælstofkvoter skal årligt indbringe staten 350 millioner kr. og medfinansiere en jordskattelettelse på en halv milliard. Men samtidig er det ikke sikkert, at selv samme kvælstofkvoter bliver til noget.
»Det hænger ikke rigtigt sammen. Hvis kvælstofreguleringen ikke giver de forventede 350 millioner kr., så er der opstået et underskud, og så går det ud over den finanspolitiske holdbarhed,« siger Hans Jørgen Whitta-Jacobsen.
Kvotemodellen for kvælstofreduktion skal sikre et bedre vandmiljø. Men ordningen har været under skarp kritik fra landbruget, der frygter, at den vil tage levebrødet fra mange landmænd. Derfor har regeringen i den nye landbrugspakke sat en analysegruppe til at vurdere, om der findes andre måder at reducere kvælstofudvaskningen i vandet.
Direkte adspurgt bekræfter miljøminister Karen Ellemann (V), at det endnu ikke er sikkert, om kvotemodellen bliver til noget.
»Fuldstændig. Det er en analyse, som dels vil se på fordele og ulemper ved omsættelige kvælstofkvoter og også se på kvotemodellen i forhold til alternativer,« siger Karen Ellemann.
Alt er i spil
Det Økonomiske Råd har længe anbefalet at se på alternativer til kvælstofkvoter, men problemet er, at de ikke nødvendigvis kaster lige så mange offentlige indtægter af sig. Alligevel har regeringen og Dansk Folkeparti allerede brugt pengene på jordskattelettelsen.
Falder kvotemodellen, bliver der ikke tale om en engangsmanko, men et årligt tilbagevende hul i statsbudgettet på flere hundrede millioner kr.
Fødevareordfører for de Konservative Tage Leegaard, mener det er for tidligt at så tvivl om kvotemodellen.
»Alt er i spil, alt skal analyseres, og så tager vi den derfra. Men finansieringen ligger fast,« siger Tage Leegaard.
- Hvordan kan man så sige, at alt er i spil?
»Jamen vi ser på alle relevante muligheder for den finansiering. Der kommer en finansiering på landbrugspakken, og det ligger fast,« siger Tage Leegaard.
Men SF's fødevareordfører, Kristen Touborg, er spændt på at se, hvordan det skal hænge sammen.
»Vi spurgte også den tidligere fødevareminister, hvordan de vil finansiere jordskattelettelsen med et kvoteprojekt, som man intet ved om,« siger Kristen Touborg, der nu vil stille et nyt spørgsmål til den nye fødevareminister, Henrik Høegh (V).
Regeringen prøver bare at udskyde beslutningen til efter næste valg, mener Socialdemokraternes fødevareordfører, Bjarne Laustsen.
På den måde vil Socialdemokraterne stå med problemet, hvis de kommer til magten.
»De prøver endnu en gang at få det til at se ud, som om skattelettelserne er fuldt finansieret. Når vi så kommer til og ændrer på tingene, bliver landmændene sure på os i stedet,« siger Bjarne Laustsen.
Han vil hellere rulle jordskattelettelsen tilbage og hjælpe landbruget på anden vis.
I forvejen har vismændene kritiseret jordskattelettelsen i stærke vendinger, da den ikke er til gavn for landbruget. Landbrugets krise er ikke bare forbigående, som den generelle økonomiske krise er det, og derfor hjælper det ikke med den slags engangsgaver til landmændene, mener overvismand Hans Jørgen Whitta-Jacobsen.
»Det er en rigtig dårlig ide at nedsætte jordskatten som en støtte til landbruget, for det er et rent tilskud til de eksisterende landmænd. Det er ikke et tilskud til landbruget,« siger han.
Jordskattelettelsen vil føre til stigende jordpriser, og derfor favoriserer det kun dem, der allerede sidder på jorden. De meste effektive landmænd får sværere ved at opkøbe de mindre effektive landmænd, og den næste generation af landmænd får sværere ved at etablere sig, fordi de skal betale mere for jorden.
»Det kan være meget fornuftigt at forbedre pesticid- og kvælstofafgifterne, men det er ufornuftigt at bruge de penge til et dårligt formål som at sænke jordskatten,« siger Hans Jørgen Whitta-Jacobsen.
Det har ikke været muligt at få en kommentar fra Fødevareministeriet eller Finansministeriet.


