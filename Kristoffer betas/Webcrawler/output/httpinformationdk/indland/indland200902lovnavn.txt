'De har en lov med mit navn på'
Et år efter anholdelsen er han endnu hverken afhørt, sigtet eller dømt. 'I fjernsynet siger politikerne, at jeg er terrorist - hvorfor aner jeg ikke,' siger manden, der lagde navn til Tuneserloven, til Information, som her lader ham fortælle sin historie
Udvisningstrussel. Selvom tuneseren Slim Chafra aldrig har fået sin udvisningsdom prøvet ved en domstol, har han Højesterets ord for, at PET-s beviser mod ham ikke er tilstrækkelige til at varetægtsfængsle ham. -Jeg blev meget glad og lettet efter Højesterets afgørelse. Vi er bare ikke færdige endnu, for jeg er ikke frikendt, og politikerne siger stadig om mig i fjernsynet, at jeg er terrorist - hvorfor aner jeg ikke.-


 Klokken er 4.30 om morgenen den 12. februar i en lejlighed i Gellerup, Århus. Familien Chafra sover stadig, da tuneseren Slim Chafra vågner ved larm i opgangen. 
"Pludselig kommer mange mennesker ind i gangen, de er i civil, og de råber. Jeg ser kun øjne, da de lægger mig på gulvet og sætter en pistol til mit hoved. Jeg spørger, hvad der sker? En mand siger, at jeg er mistænkt, og at jeg ikke skal sige noget. Min kone er i chok, hun kan intet sige, fordi hun græder. Mit barn er som en lille fugl, der ryster. Manden har sat sit knæ i min ryg og pistolen mod mit hoved. Han viser mig et papir og spørger, om jeg ved, hvad det er? Jeg siger nej, så siger han: 'Du skal udvises om fire timer. Så du skal sige farvel til din familie nu'." 
Det er et år siden, at én af Danmarks mest berømte tunesere, Slim Chafra, blev anholdt for de formodede mordplaner på Muhammedtegneren Kurt Westergaard. Samme morgen bliver den 27-årige tuneser Karim og en 40-årig marokkaner anholdt af PET. 
Mens marokkaneren bliver løsladt senere samme dag, fordi han har dansk statsborgerskab, bliver de to tunesere administrativt udvist af Danmark uden mulighed for at komme for en domstol. De er således aldrig blevet tiltalt, sigtet eller dømt, og de har aldrig fået lov til at aflægge vidneforklaring. 
Livet før
I 2001 får Slim Chafra opholdstilladelse i Danmark. Fem år senere gifter han sig med den 19-årige Anna. Sammen har de i dag en søn på to år. I tiden op til anholdelsen er Anna ved at gøre sin 10. klasse færdig, mens Slim Chafra, der har gået på sprogskole og arbejdet som rengøringsassistent, går ledig. Både Slim Chafra og Anna beder fem gange om dagen, og Slim siger selv, at de er 'almindelige muslimer'. I Brabrand kender alle muslimer hinanden fra bazaren, og man hilser og spørger til hinanden, når man mødes på gaden, fortæller Slim Chafra. 
Også familien Chafras nabo, Karim og hans kone og barn, er venner af familien. Karim er den anden tuneser, der senere bliver anklaget for det formodede mord på Kurt Westergaard. 
"Jeg har kun været i Karims hjem to gange, og der gik tit halvanden måned imellem, at jeg så ham. Han var næsten aldrig hjemme, fordi han gik i skole og passede sin kone og sit barn," siger Slim Chafra.
Han beskriver Karim som en ganske almindelig ung mand, der elsker alle former for sport, men især kampsport. En interesse, der har vakt PET's opmærksomhed. 
De mener, planen var, at Karim skulle dræbe Kurt Westergaard med de bare næver, mens Slim Chafra skulle være hjernen bag mordplanerne. 
Det er i moskeen i Brabrand, at Slim Chafra møder den tredje formodede drabsmand, dansk-marokkaneren. De er ikke nære venner, men han har under Ramadanen været til middag med ham og fem-seks andre et par gange. Dansk-marokkaneren er egentlig uddannet mekaniker, men han har været bus-chauffør indtil for nylig, fortæller Slim Chafra.
"Han blev løsladt allerede 5-6 timer efter anholdelsen, fordi han har dansk pas. Det er lidt mærkeligt, for hvis de tror, han er farlig, hvorfor må han så gå frit rundt?," spørger Slim Chafra.
'Tunesersagen ruller'
Tilbage til morgenen den 12. februar 2008, hvor tre PET-agenter henter Slim Chafra i Brabrand og kører ham til Center Sandholm. De ankommer i lejren omkring kl. 7.30.
"Der er ikke nogen, der siger noget eller spørger mig om noget," siger Slim Chafra. 
Han taler ikke med nogen fra rigspolitiet i Sandholm. Kun Udlændingeservice.
"Jeg beder om en advokat, men de siger til mig, at de ikke tror, en advokat kan hjælpe mig." 
Slim Chafra siger til dem, at han ikke har gjort noget, "men PET-folkene siger, 'jo, du er færdig. Vi har beviser'."
Han bliver kørt til Vestre Fængsel og får at vide, at han skal sidde der i to timer, hvorefter han skal udvises fra Danmark. 
"Jeg er i chok. Jeg ved ikke, hvad jeg skal gøre. De er ikke kommet med beviser, de siger bare, at jeg vil dræbe ham der Westergaard," siger Slim Chafra. To timer senere kommer en af PET-agenterne med en tolk, der beder ham skrive under på en udvisning.
"Jeg siger, at jeg ikke vil skrive under, for jeg har ikke gjort noget. Så bliver han sur og siger, at jeg skal skrive under alligevel, for hvis ikke jeg gør det, så vil to politibetjente følge mig om bord på et fly til Tunesien og overlade mig til tunesisk politi. Jeg tror, jeg er færdig," husker han. 
Han ved, at han bliver torteret, hvis han kommer til Tunesien som terrormistænkt. 
"PET-manden siger, 'nej, nej, bare slap af. Vi har ikke snakket med dit land, og der er ikke nogen, der har hørt om din sag'."
Senere, i sin celle, tænder Slim Chafra fjernsynet. Her kan han se Algeriets ambassadør blive interviewet om 'tunesersagen', som nu ruller i de danske medier. 
"Hvordan kan manden fra PET sige, at der ikke er nogen, der kender til min sag, når Algeriets ambassadør står der og svarer på spørgsmål om mig? Jeg bliver meget bange. Hvis jeg bliver sendt til Tunesien som mistænkt terrorist, er det ikke kun mig, men også min familie, der vil blive torteret." 
Det næste ansigt, der toner frem på fjernsynsskærmen, er advokaten Frank Wenzel, der omkring en måned senere bliver Slim Chafras forsvarer. 
Beviser på bordet
To dage efter anholdelsen i februar bliver varetægtsfængslingen af Slim Chafra og Karim forlænget med fire uger i Københavns Byret.
"Jeg må ikke sige noget i retten, og hverken PET eller dommeren spørger mig om noget som helst," siger Slim Chafra. 
Det er meget sparsomt, hvad PET oplyser om beviserne mod Slim Chafra, men ifølge sagsakter, som Politiken har fået aktindsigt i, foretager PET minimum to ransagninger af den anden tuneser, Karims, lejlighed, hvor de bl.a. finder en kalender, som udgør et af de vægtigste beviser. 
I kalenderen er der under overskriften 'Overvågning' skrevet, hvad PET kalder en tjekliste. 'Tjeklisten' indeholder arabiske refleksioner over, 'om målet er det rigtige? Om der er børn, børnebørn og hund?' Og det nævnes, at man skal holde øje med bevægelser i huset, og at naboer og bekendte skal overvåges, samt hvordan man kan ransage huset. På andre sider i kalenderen optræder Kurt Westergaards navn med enkelt-V sammen med nummeret 110, som er tegnerens husnummer. Også navnet Carsten Juste, tidligere chefredaktør på Jyllands-Posten optræder i kalenderen. På en anden kalenderside er der en arabisk tekst, der ifølge PET omtaler en stjålen bil med sprængstof og detonatorer. 
Den 8. februar 2009 kunne BT imidlertid afsløre, at PET's oversættelse af denne side er forkert. Ifølge en uvildig arabisk tolk, som bl.a. arbejder for Rigspolitiet, er hverken sprængstoffer eller detonatorer nævnt i teksten. Ved ransagningen finder PET desuden en pistol, som de først angiver til at være en Walter PKK ca. 315K. Senere kommer det dog frem, at der er tale om en defekt gaspistol. I Karims lejlighed er der også en side fra et våbenblad, en ulovlig foldekniv med to klinger og en taske med en mindre økse. PET tager en kopi af harddisken i computeren i lejligheden, men de får kun 30 procent af indholdet med sig. Pc'en har kun få hits på søgeordene 'Juste', 'Rose' og 'JP', men det kan skyldes, at der findes et særligt program i computeren, som fjerner spor fra dens færden på internettet. Tidligere har PET fundet søgninger på forfalskning af pas og stempler, oplysninger om håndtering af sprængstoffer og besøg på diverse Jihad-sider. PET har imidlertid ikke fremlagt beviser for, at materialet fra Karims lejlighed har nogen forbindelse til Slim Chafra.
Defekt pistol og falsk pas
Efter eget udsagn kender Slim Chafra kun til kalenderens eksistens gennem PET, og pistolen har han heller aldrig hørt om før, men som han siger, viste det sig jo også at være en defekt gaspistol. 
"I retten spurgte min advokat, om PET har beviser for, at jeg har set jihad-film, og det svarede de nej til," fortæller Slim Chafra. 
"PET siger, at Karim har skrevet, at han har været derude (ved Kurt Westergaard red.), men jeg ved ikke, hvor han bor." 
I kalenderen fra Karims lejlighed er der på et opslag skrevet navn og adresse på to bilforhandlere. 
"PET siger, at jeg ville købe en bil for at stikke af til Tunesien, men de har ingen beviser for, at jeg ville købe en bil for at flygte."
Den planlagte tur til Tunesien var ifølge Slim Chafra for at besøge hans mor, som aldrig har mødt hans kone og søn. 
"I retten sagde PET, at de har ransaget min lejlighed hemmeligt og aflyttet min telefon og mit internet i omtrent to år. De siger selv, at de ikke har fundet noget," siger Slim Chafra.
Ligesom mange andre muslimer blev han rasende, da Muhammedtegningerne kom frem. 
"Men Kurt Westergaard er bare en gammel mand, og han har kun begået en enkelt fejl," siger han. Slim Chafra har tidligere bedt PET om lov til at mødes med Kurt Westergaard og forklare ham, at han ikke 'behøver være bange for ham'. Men det vil PET ikke tillade.
Loven bærer mit navn 
I dag er dansk-marokkaneren på fri fod, mens Karim skrev under på at rejse ud af Danmark og aldrig vende tilbage igen. Karim er ikke i Tunesien, men i et andet arabisk land, som Slim Chafra ikke vil oplyse.
"Karim har det svært lige nu. Han har ingen penge, og han har et tunesisk pas, så han kan ikke arbejde," siger Slim Chafra. 
Selv er han på tålt ophold i Center Sandholm, hvor han har meldepligt hver dag og skal sove hver nat. Sådan er det blevet efter et snævert flertal i Folketinget kort før jul hastevedtog den såkaldte Tuneserlov. 
"Det er hårdt, at de har en lov med mit navn. Alle taler om ham der terroristen," siger Slim Chafra. 
Selvom han aldrig har fået sin udvisningsdom prøvet ved en domstol, har han Højesterets ord for, at PET's beviser mod ham ikke er tilstrækkelige til at varetægtsfængsle ham. 
"Jeg blev meget glad og lettet efter Højesterets afgørelse. Vi er bare ikke færdige endnu, for jeg er ikke frikendt, og politikerne siger stadig om mig i fjernsynet, at jeg er terrorist - hvorfor aner jeg ikke."
Måske får Slim Chafra engang mulighed for at få prøvet sin sag ved en domstol. Lige nu barsler en arbejdsgruppe, som regeringen har nedsat, med anbefalinger til ændringer i reglerne om administrative udvisninger. Anbefalinger, der er lækket til pressen, lyder bl.a. på hemmelige domstole for terrormistænkte udlændinge. 


