’Hvad er din holdning til virksomhedspraktik?’
Drømmejobbet som arbejdsmiljøkonsulent er ikke lige om hjørnet for den nyuddannede kandidat Signe Edsberg, der til sin første samtale hos anden aktør bliver opfordret til at søge i virksomhedspraktik for at få noget mere på cv’et
’Det lyder som en god idé at finde folk, som laver noget, jeg godt kunne tænke mig at beskæftige mig med, og så se på, hvordan de er nået dertil,’ siger Signe Edsberg.


 Den hedengangne Arbejdsformidling i Tøndergade på Vesterbro er i dag forvandlet til hovedsæde for Albatros Travel. Men trapperne op til tredje sal bliver stadig betrådt af arbejdsløse. De moderne sofastole i klare, varme farver i de åbne lokaler minder dog ikke meget om fortidens AF-skranker, men konsulentbureauet Ballisager, der holder til her, er en arbejdsformidling anno 2015.
Københavns Kommune har givet Ballisager og fire andre private aktører ansvaret for at holde samtaler, kurser og hjælpe de højtuddannede ledige i det første halve år af deres ledighedsperiode. Men her hedder det ikke ledig, som konsulent på Ballisager Christian Kauman forklarer, men kandidat.
Den nyuddannede kandidat Signe Edsberg, der blev færdig med sine studier i arbejdsliv og psykologi på RUC i slutningen af august, er nået til sin første reelle aktiveringssamtale, da jobcenteret i Københavns Kommune aldrig nåede at kalde hende til samtale. Christian Kauman har behov for at få mere at vide om Signes jobmål og -søgning, og hvor meget tid hun har brugt på opslag, netværk og uopfordrede ansøgninger. Og så vil han gerne vide noget om de udfordringer, Signe har.
Signe Edsberg søger primært job i personaleafdelinger med fokus på arbejdsmiljø. Christian spørger, om hun har overvejet at søge job i rekrutteringsbranchen – som han selv har en fortid i.
Signe mener ikke, at hun har nok indsigt i det område til at søge job. Det er Christian ikke enig i.
»Man er nødt til at se på, hvor der er størst behov for nye medarbejdere,« forklarer han og understreger, at det er svært at leve sig ind i brancher og jobområder, man ikke kender til.
»Det primære argument for at få job dér er, om du har lyst til at beskæftige dig med rekruttering. Det handler om fokus på mennesket. At finde det rigtige menneske, der lige netop passer ind i den organisation og dens arbejdsmiljø, og der er sikkert flere her, som kan hjælpe med kontakter til de job,« siger Christian, hvis kolleger på konsulentbureauet ofte har en fortid inden for personale og rekruttering.
Kursusoverload
Signe Edsberg har i de seneste ni uger været på et utal af kurser om jobsøgning, som er endt i en frustration over alle de mange og ofte modsatrettede tip og tricks til at finde job.
»Der har måske også været lidt mange kurser, så nu forsøger jeg at lade være og finde min egen vej og strategi,« siger hun og masserer tindingerne.
Målet for Signe er at få skrevet en ansøgning til en opslået stilling og en uopfordret ansøgning hver uge. Hun har desuden været til en jobevent i Odsherred, hvor hun fandt ud af, at der var et ledigt barselsvikariat i kommunens personaleafdeling.
»Så den ansøgning har jeg brugt ret meget energi på,« forklarer Signe.
Christian har ansøgningen til barselsvikariatet liggende foran sig:
»Din ansøgning og cv’et er lidt teksttunge. Jeg tror, du skal passe på med at hive for meget af det akademiske med over i det, du skriver. Det handler om at gøre arbejdsgiveren nysgerrig.«
Signe synes ikke, ansøgningen er særlig akademisk i forhold til, hvordan den har set ud.
»Du er også tæt på at være der. I tredje linje bliver man nysgerrig, men hvorfor ikke gøre det i første linje?« spørger Christian.
Signe synes, det er svært at leve sig ind i, hvordan de tænker på virksomhederne og vil også gerne kunne have sig selv med i ansøgningen. Christian giver hende ret, ellers vil arbejdsgiveren bare vælge én fra til samtalen, hvis man ikke har sig selv med i det, man skriver.
»Men især i indledningen skal det kommunikeres tydeligere, hvad du kan bidrage med,« siger han.
Signe sukker dybt.
Så spørger jobkonsulenten til Signes uopfordrede ansøgninger. Listen er lang, og Signe har prøvet at finde arbejdspladser ud fra, hvilken vej hun gerne vil. Hun er godt klar over, at de mest kendte virksomheder har bunkevis af uopfordrede ansøgere.
»Derfor vil jeg søge Dansk Revision frem for Novo, selv om de også står på listen,« siger Signe.
»Der er nok også kortere vej til Novo via Dansk Revision,« siger Christian med henvisning til, at 73 procent af de private arbejdsgivere i Ballisagers rekrutteringsanalyse lægger vægt på relevant praktisk erfaring. Han foreslår Signe at finde lignende virksomheder gennem en markedsdatabase. På den måde kan hun effektivisere sin jobsøgning og bruge en tidligere ansøgning til virksomheder med fællestræk og nøjes med at skrive dele af den om.
»Det er måske min egen forfængelighed, at jeg ikke har gjort det, men jeg synes, det er spild af både arbejdsgiverens og min tid,« mener Signe.
Christian forklarer, at det er for at få mere luft i jobsøgningsprocessen, så hun ikke skal starte helt forfra hver gang.
Studer karrierestier
Udfordringerne for Signes jobsøgning er især, at hun mangler erhvervserfaring.
»Hvad er din holdning til virksomhedspraktik?« spørger Christian Kauman.
Det er Signe åben over for. Christian foreslår, at hun samler 6-7 virksomheder med fælles træk, hvor hun kan tilbyde at komme og arbejde med et specifikt projekt i en begrænset periode. Hun kan både søge om projektstillinger i de virksomheder, hun søger uopfordret, men også at se på folk med spændende jobs karrieresti.
»Det kan være kropumuligt at forestille sig, hvordan man kan nå til en bestemt position, men min erfaring fra rådgivning af både jurister, biologer og humanister er, at det er en god inspirationskilde at kigge på andres karriereforløb på LinkedIn,« forklarer Christian og understreger, at det ofte er svært at gå fra at være nyuddannet til at blive arbejdsmiljøkonsulent, som Signe gerne vil. Og Signe har også erkendt, at det ikke sådan uden videre kan lade sig gøre.
Christian mener også, at Signe bør finde nogle flere stillingsbetegnelser og brancher på listen, som hun kan søge.
»Som RUC’er har jeg allerede kæmpet en del for at finde ud af, hvilke stillinger min uddannelse passer til,« siger hun med et grin: »Men det lyder som en god idé at finde folk, som laver noget, jeg godt kunne tænke mig at beskæftige mig med, og så se på, hvordan de er nået dertil.«
Det bliver en del af hjemmeopgaven inden næste samtale om to uger at finde nogle steder, hun kan søge om at komme ind og arbejde gratis i otte uger.
»Hvis du havde et super studierelevant arbejde, ville jeg ikke nødvendigvis have foreslået det allerede nu, men på denne måde kan du både få noget på cv’et og få foden ind et sted,« siger Christian.
»Det bliver slet ikke nødvendigt, når jeg får det her job,« siger Signe med et grin og pakker ansøgningen til barselsvikariatet i tasken.

