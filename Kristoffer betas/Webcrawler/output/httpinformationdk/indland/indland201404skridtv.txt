Et skridt til venstre og to tilbage for Venstre
SR-regeringens udspil til en ny reform af beskæftigelsessystemet er et lille skridt til venstre, som kan skabe en klar kant til Venstre


 
	Radikale lytter. Nu også til fagbevægelsen. I den interne magtbalance i SR-regeringen har ikke blot Socialdemokraterne som parti, men også den centrum-venstre-fløj, som føres an af beskæftigelsesminister Mette Frederiksen (S), vundet en klar sejr. Kursen frem mod næste folketingsvalg er ved at blive ændret. Ikke revolutioneret, men trods alt justeret i retning mod sociale investeringer, der i bedste fald kan være med til at løfte bunden.

	Efter et længere »reformamok«, som statsminister Helle Thorning-Schmidt (S) selv har kaldt den hidtidige kurs, tager SR-regeringen nu et lille, men symbolsk opsigtsvækkende skridt i retning mod større social balance. Med gårsdagens udspil til en reform af det eksisterende aktiveringscirkus har landets trængte socialdemokrater ikke kun fået nogle reelt og længe efterspurgte socialdemokratiske paroler at turnere rundt med her på arbejdernes kampdag, men scenen sættes også for et klarere opgør med den borgerlige opposition.

	Udspillet til en reform af beskæftigelsessystemet – hvor indsatsen i højere grad skal målrettes de dårligst uddannede, som har brugt færrest skolepenge – vil næppe i sig selv kunne opveje den folkelige vrede mod de mange nedskæringer, ikke mindst på dagpengeområdet. Men både styrkelsen af a-kasserne og en markant prioritering af ufaglærte vidner om, at det ikke længere er den radikale økonomiminister Margrethe Vestager, som bestemmer alt i sidste ende.

	Ideologisk konflikt

	Efter hidtil demonstrativt at have videreført »VK-regeringens økonomiske politik i bredeste forstand«, er det nye forhandlingsudspil et signal om, at de to regeringspartier endelig har fundet sammen om en offensiv, som både begejstrer det socialdemokratiske faglige bagland og vil fremprovokere slagsmål med Venstre.

	Beskæftigelsesreformen er ganske vist ikke et brud med hovedlinjen i SR-regeringens krisekur, som hidtil og fortsat handler om at udvide og opkvalificere udbuddet af arbejdskraft, snarere end at øge efterspørgslen efter arbejdskraft, f.eks. i form af højere offentligt forbrug eller investeringer. Men for første gang i regeringens levetid er det lykkedes at skrue et udspil sammen, som har potentialet til at udstille en væsentlig forskel mellem regeringsblokken og oppositionen.

	Kernekonflikten handler om, hvorvidt landets alt for mange arbejdsløse aktivt skal hjælpes ind på arbejdsmarkedet gennem en øget uddannelsesindsats eller snarere presses til at tage sig sammen ved hjælp af endnu lavere ydelser. Her er for en sjælden gangs skyld et aktuelt påtrængende spørgsmål med en letforståelig ideologisk klangbund.

	Ikke alene er SR-regeringen uenig med Venstre. Sandsynligheden taler også for, at beskæftigelsesminister Mette Frederiksen kan få flertallet på sin side. Efter flere års nedtur er der ikke meget, som tyder på, at Venstres formand, Lars Løkke Rasmussens, krav om voldsomme, men endnu uspecificerede, besparelser i milliardklassen på de arbejdsløses bekostning, er en vindersag.

	Valgkamp er i gang

	Udspillet, som nu skal til forhandling i forligskredsen, er et tegn på, at Socialdemokraterne ikke har givet op endnu, trods historisk dårlige meningsmålinger. Og mindst lige så vigtigt kan ’Vejen til varig beskæftigelse’ være med til at mobilisere kampgejsten i dag rundt om til 1. maj-møderne i hele Danmark.

	Hvor statsminister Helle Thorning-Schmidt tidligere har haft mere end svært ved at levere ’de gode løsninger i morgen’, er det her lykkedes at lancere et initiativ med perfekt timing på forkant.

	Reformen rummer kontroversielle elementer, som Enhedslisten vil være kritiske over for, herunder nye økonomiske sanktioner mod ledige, som udebliver fra møder og lignende. Dele af fagbevægelsen er også højlydt utilfredse med, at de ekstra uddannelseskroner målrettes ufaglærte. Men i det store billede kan udspillet til en ny beskæftigelsesreform være med til at give tiltrængt optimisme til de vælgere, som i 2011 stemte regeringen til magten med andre forventninger, end der hidtil er blevet indfriet.

	Beskæftigelsesminister Mette Frederiksen er for alvor ved at tone frem og giver dermed regeringen en mere socialt afbalanceret og skandinavisk opbyggelig profil – og vel at mærke med en styrke, som selv de radikale har måttet bøje sig for. Kampen mod Venstre er begyndt.

