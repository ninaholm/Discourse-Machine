S og SF uenige om DF's annonce
SF's gruppenæstformand Astrid Krag langer hårdt ud efter en DF-annonce om indvandrere. FOA gør klogt i at afvise den, siger hun. Men Socialdemokraterne vil ikke blande sig


 Oppositionen ser ganske forskelligt på, at fagforeningen FOA i deres medlemsblad har valgt at afvise en annonce for Dansk Folkeparti, som plæderer for et stop for ikke-vestlig indvandring. SF roser FOA for dets stillingtagen og harcelerer over annoncen:
»Det er simpelthen hykleri ud over alle grænser på den ene side at stille sig op som de ældres forsvarer. Og så samtidig gå målrettet efter en af de grupper, der trækker et kæmpe læs netop i plejen af vores ældre borgere,« siger SF's næstformand Astrid Krag og tilføjer:
»Jeg har fuld forståelse for, at FOA har valgt at afvise en annonce, som på den måde lægger sig ud med over 11.000 af medlemmerne.«
Og netop ønsket om ikke at bidrage til at lægge et stort antal medlemmer med ikke-vestlig baggrund for had, er ifølge FOA's mediechef årsagen til afvisningen.
Men hos Socialdemokraterne vil man slet ikke blande sig: »Det må de selv om. Jeg blander mig ikke i, hvilken  annoncepolitik de kører i FOA,« siger politisk ordfører Henrik Sass Larsen.
Ifølge DF-annoncen er »kontrol med indvandringen en helt afgørende forudsætning for Danmarks velfærd i fremtiden«.
Socialdemokraternes ordfører vil med egne ord ikke »give karakter til annoncen«:
»Men jeg ville også afvise en annonce fra Venstre i Socialdemokraten,« siger han.
Dansk Folkepartis pressechef har kaldt FOA's afvisning for noget 'guddommeligt pjat' - men deri er Astrid Krag langt fra enig.
»Pia Kjærsgaard skylder en forklaring på, hvordan de vil få ældreplejen til at hænge samme uden de mange indvandrere, der i dag gør et stort arbejde i den sektor,« siger hun.


