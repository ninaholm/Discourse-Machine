Reform risikerer at skabe flere arbejdsløse fleksjobbere
Når regeringen udvider fleksjobordningen til også at gælde folk, der kun kan arbejde ned til to timer om ugen, risikerer man blot at skabe endnu flere arbejdsløse fleksjobbere, end der er i forvejen. Det vurderer flere fagfolk og organisationer, der samtidig kritiserer regeringen for ikke at have undersøgt reformens konsekvenser på omfanget af arbejdsløse fleksjobbere
Regeringen, som i weekenden præsenterede en reform af fleksjobordningen, får kritik for, at den vil føre til flere arbejdsløse fleksjobbere. Beskæftigelsesminister Mette Frederiksen mener, at det er en opgave ’vi er nødt til at løfte i fællesskab’.


 Fremover skal personer, der kan arbejde helt ned til to timer om ugen, kunne komme i fleksjob. Det fremgår af regeringens reform af førtidspensionen og fleksjobordningen, som de fremlagde i weekenden. Men gør man det, risikerer man blot at skabe endnu flere arbejdsløse fleksjobbere, end der er i forvejen, lyder kritikken nu.
»Der er simpelthen intet, der tyder på, at arbejdsmarkedet er i stand til at opsuge alle disse nye fleksjobbere, der kun kan arbejde meget lidt om ugen. Og der er heller intet i reformen, der lægger op til et øget incitament hos arbejdsgiverne til at tage imod dem. Det her vil kun skabe flere arbejdsløse fleksjobbere,« siger formanden for Landsforeningen af fleks- og skånejobbere, Hans Dankert.
Som det er i dag, skal man være i stand til at kunne arbejde minimum 12-15 timer om ugen, før man kan få tildelt et fleksjob, og allerede i dag er der 17.000 arbejdsløse fleksjobbere. Men udvider man ordningen, vil arbejdsløsheden i gruppen blot stige, mener Hans Dankert, som bakkes op af formanden for Danske Handicaporganisationer, Stig Langvad:
»I forvejen er det svært at få virksomhederne til at tage imod tilstrækkelig mange fleksjobbere. Hvis folk med en arbejdsevne helt ned til to timer om ugen nu også skal konkurrere om pladserne, siger det sig selv, at flere vil stå udenfor,« siger han.
Regeringen kender ikke omfang
Ifølge Lars Nellemann, der er markedsleder i Center for Aktiv BeskæftigelsesIndsats, er der en del usikkerheder i forhold til at vurdere reformens nøjagtige påvirkning på omfanget af mulige fleksjobbere. Men han vurderer, at reformen godt kan risikere at skabe flere arbejdsløse fleksjobbere, hvis ikke man samtidig aktivt øger antallet af fleksjob:
»Alt andet lige øger man jo udbuddet af fleksjobbere ved at udvide ordningen til også at gælde folk, der kan arbejde helt ned til 2 timer om ugen. For der flytter man jo reelt nogle, der ellers ville være kommet på førtidspension, over på fleksjobordningen. Og hvis ikke man samtidig får skabt flere fleksjob derude, risikerer man logisk nok at skabe flere arbejdsløse fleksjobbere,« siger Lars Nellemann.
Ifølge Beskæftigelsesministeriet har man i arbejdet med reformen ikke undersøgt, hvordan den risikerer at påvirke omfanget af arbejdsløse fleksjobbere, ligesom man heller ikke har undersøgt omfanget af, hvor mange der reelt er i stand til at arbejde mellem to og femten timer om ugen. Men det er kritisabelt, mener Enhedslisten, der allerede i weekenden ytrede sin generelle modstand mod reformen: »Det virker meget løsagtigt. Det her er en alvorlig ændring for en gruppe mennesker, og regeringen skylder dem i det mindste at undersøge hvilke mulige konsekvenser, reformen kan medføre, inden man laver så store indgreb,« siger arbejdsmarkedsordfører Christian Juhl.
Men spørger man Beskæftigelsesminister Mette Frederiksen (S), kan man ikke kritisere regeringen for ikke at have undersøgt reformens mulige konsekvenser på omfanget af arbejdsløse fleksjobbere.
»Man kan spå om så meget. Eller også kan man forsøge at lave handlingsorienteret politik, og det er det, vi gør med denne reform, som i øvrigt heller ikke skal stå alene. Vi har en fælles forpligtelse sammen med virksomhederne til at løse denne her opgave sammen,« siger Mette Frederiksen.
Hun mener tværtimod, at en udvidelse fleksjobordningen netop kan mindske arbejdsløsheden blandt fleksjobbere: »Der kan jo være mange, der i dag ikke kan finde et fleksjob, fordi de ikke er raske nok til at arbejde hele 15 timer om ugen. På denne her måde åbner vi jo netop op for, at også de kan komme i arbejde.«
– Men ligger der noget i denne reform, der skulle give virksomhederne større incitament til at tage imod fleksjobbere, der kun kan arbejde to timer om ugen?
»Det er jo noget, vi er nødt til at løfte i fællesskab. Jeg føler mig ikke overbevist om, at man kan lovgive sig til ansvarlighed,« siger Mette Frederiksen.

