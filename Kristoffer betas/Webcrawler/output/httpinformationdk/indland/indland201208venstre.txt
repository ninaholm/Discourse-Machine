Venstre afviser klimalov
Klimaministeren starter kampen for en klimalov, som yderligere skal nedbringe udslippet af drivhusgasser. Venstre mener dog, at der ikke er brug for at gøre mere nu, hvilket får Enhedlisten at melde sig som aftalepartner


 Inden klima- og energiminister Martin Lidegaard (R) nu tager første skridt i forsøget på at få vedtaget en klimalov, der skal nedbringe udslippet af drivhusgasser, afviser Venstre, at der er brug for yderligere CO2-reduktioner.
Venstres klimaordfører, Lars Christian Lilleholt, frygter, at sådanne reduktioner vil svække Danmarks konkurrenceevne
»Det er tiden ikke inde til. Så jeg vil opfordre regeringen til at revurdere sit mål i lyset af den svære økonomiske situation, Danmark befinder sig i. Regeringen skulle nøjes med at lægge sig på det, vi får ud af energiaftalen. Og der ligger vi allerede over det niveau, vi har forpligtet os til i EU-sammenhæng,« siger Lars Christian Lilleholt.
Selv om Danmark, som de øvrige EU-lande, har forpligtet sig til at nedbringe CO2-udslippet med 20 procent i 2020, så er SRSF-regeringen gået endnu videre. I regeringsgrundlaget står der, at udledningen af drivhusgasser skal være nedbragt med 40 procent i 2020.
Forårets brede energiaftale – med bl.a. netop Venstre – gav de første 34 procent. Og tilbage står nu de sidste seks procent, som skal hentes i forbindelse med den kommende klima-lov, som efter planen skal vedtages i 2013. Seks procent som – populært sagt – skal hentes fra bønderne, bilerne og boligerne.
Allerede mandag starter Martin Lidegaard dog drøftelserne om, hvordan dette mål skal nås. Det sker, når Energistyrelsen holder et heldagsseminar med deltagelse af en række interesseorganisationer, klimaeks-perter og tænketanke.
Michael Svane, branchedirektør i DI Transport og medlem af Trængselskommissionen, understreger på forhånd, at ét af transportsektorens »pejlemærker« er, at mobiliteten i samfundet sikres.
»Det er ganske dyrt at fortrænge et tons CO2 i transportsektoren, så det er vigtigt for os, at det sker på en fornuftig måde. Det skal være samfundsøkonomisk klogt. Men når det er sagt, vil vi gerne levere og vi er også klar til at se på for eksempel en omlægning af beskatningen af personbiler, ligesom vi er åbne over for at diskutere roadpricing.«
Også den grønne tænketank Cocito, som Martin Lidegaard i sin tid selv var med til at grundlægge, vil komme med sine bud. Tænketankens direktør, Thomas Færgemann, tvivler dog på, at regeringen når de første 34 procent med energiaftalen.
»Vores hovedanbefaling er, at man skal regne lagring af CO2 i jordburg med som en del af det samlede klimaregnskab. Det gør man ikke i øjeblikket,« siger Thomas Færgemann.
Enhedslisten vejre morgenluft
Venstre afvisning af yderligere CO2-reduktioner får Enhedslisten til at vejre morgenluft. Enhedslistens klimaordfører, Per Clausen, mener, at »det er på høje tid«, at klima- og energiministeren går igang.
»Når det kommer til selve klimaloven – og vedtagelsen af denne – så er det kun Enhedslisten som enig i, at vi skal reducere CO2-udslippet med 40 procent i 2020. Det synes de borgerlige partier er alt for ambitiøst et mål. Så hvis man vil fastholde ambitionsniveauet, så bliver det sammen med os. Men det betyder ikke, at man kan lave delaftaler med de borgerlige partier som kan reducere CO2-udslippet – det vil jeg ikke udelukke«
Martin Lidegaard har ikke ønsket at kommentere sagen forud for seminaret. Men både Socialdemokraterne og SF’s klimaordførere understreger, at målet om reducere udslippet af drivhusgasser med 40 procent i 2020 ikke er til diskussion.
»Det står i regeringsgrundlaget, så vi ved godt, hvad det handler om: Vi skal finde de sidste seks procent,« siger SF’s Steen Gade.
Socialdemokraternes Pernille Rosenkrantz-Theil vil dog ikke på forhånd udelukke muligheden for at få Venstre med i en bred aftale om klimaloven:
»Regeringen vil da rigtig gerne have Enhedslisten med i en aftale, men man skulle da være et skarn, hvis man ikke ønskede, at de borgerlige også kan se, hvilke fordele det rummer for erhvervslivet, hvis vi går ud af den her vej«.

