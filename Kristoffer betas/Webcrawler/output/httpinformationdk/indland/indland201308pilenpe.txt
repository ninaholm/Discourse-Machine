Pilen peger på landbruget
Dansk landbrug har reduceret sin udledning af drivhusgas betydeligt mindre end hidtil antaget, og det kan få stor indflydelse på landbrugets rolle i forhandlinger om en kommende klimalov, vurderer både eksperter og politikere


 
	Nye tal fra Energistyrelsen viser, at dansk landbrug har reduceret sin udledning af drivhusgas betydeligt mindre end hidtil antaget. I perioden 1990-2010 er landbrugets samlede udledning af metan og lattergas faldet med 14 pct. og ikke med 23 pct. som hidtil antaget. Det skyldes, at FN’s Klimapanel på baggrund af ny viden vurderer, at drivhusgasserne fra landbruget har en anderledes indflydelse på den globale opvarmning, end man tidligere har troet.

	Viceformand i Landbrug & Fødevarer Lars Hvidtfeldt kalder de nye retningslinjer for »matematikkens mysterier«, men hæfter sig ved, at det samlede antal ton CO2, som landbruget udleder, ifølge de nye modeller er lidt lavere end hidtil antaget – 8,9 mio. ton CO2i stedet for 9,5 mio. ton.

	»Målt i ton viser den nye regnemetode, at vi har en lavere udledning i 2010 end med den gamle metode, og jeg synes, det er mere relevant at forholde sig til ton end til procenter,« siger Lars Hvidtfeldt.

	Han understreger, at Landbrug & Fødevarer hele tiden har baseret sine tal på beregninger fra DCE – Nationalt Center for Miljø og Energi, og han mener i øvrigt, at »tallene fra Klimaministeriet er smækfulde af fejl og mangler«.

	Påvirker forhandlingerne

	Flere eksperter vurderer, at de lavere reduktionstal kan have stor indflydelse på landbrugets rolle i de politiske forhandlinger om en kommende klimalov. Landbruget har tidligere kunnet bruge den relativt høje reduktion på 23 procent som et argument for, at sektoren allerede var nået langt i klimakampen og derfor ikke burde pålægges yderligere forpligtelser, og derfor vil de ændrede tal ifølge seniorforsker ved DCE – Aarhus Universitet Steen Gyldenkærne »øge det politiske pres på landbruget«.

	Det er videnschef i den grønne tænketank CONCITO, Torben Chrintz, enig i.

	»Ifølge klimaplanen er det rigtig billigt at reducere udledningen i landbruget. Og når reduktionen samtidig bliver reduceret så meget, så peger pilen endnu tydeligere på landbruget. Det er klart,« siger Torben Chrintz.

	Professor ved Institut for Agroøkologi på Aarhus Universitet Jørgen E. Olesen mener også, at landbruget er et af de områder, hvor »det giver mest mening at lave tiltag«. Men han understreger, at meningen med klimaloven ikke er at straffe de sektorer, der har lave reduktionstal, men at få mest klima for pengene.

	»Vi er nødt til at kigge på helheden og se, hvor vi får mest valuta for pengene. Det er lidt skørt at sige, at den ene sektor frem for den anden skal gøre noget bestemt,« siger Jørgen E. Olesen.

	’Kom ind i kampen’

	Formand for Klima- og energiudvalget Steen Gade (SF), mener, at de lavere reduktionstal svækker landbrugets troværdighed i klimadebatten.

	»De nye tal må få landbruget til at stikke piben ind og stoppe deres løse påstande. De nye tal styrker kraftigt de store fordele, der er ved at løse en række miljø- og naturproblemer i landbruget samtidig med en ny markant klimaindsats. Man fristes til at sige: Kom ind i kampen, landbrug. I stedet for at lede efter hår i suppen,« siger Steen Gade.

	Socialdemokraternes klimaordfører, Pernille Rosenkrantz-Theil, vil ikke starte en talkrig, men mener, at de lavere reduktionstal viser, at der er behov for, at landbruget gør mere i klimakampen.

	»Man skal ikke tage fra landbruget, at det faktisk har gjort en indsats, men landbruget skal ikke hvile på laurbærrene,« siger Rosenkrantz-Theil.

	Hun nævner overdækning af gylletanke og udtagning af lavbundsjorder som såkaldt »lavthængende frugter«, der er lige til at plukke:

	»Her er klimaeffekten gigantisk, og indgrebet er minimalt, så det bør man gøre, uanset om man tidligere havde reduceret 10, 30 eller 80 pct.« siger hun.

	Kan koste arbejdspladser

	Venstres energi- og klimaordfører, Lars Christian Lilleholt, mener ikke, at Danmark skal reducere udslippet af drivhusgasser yderligere.

	»Jeg synes ikke, at tiden er inde til at skulle belaste dansk landbrug med yderligere omkostninger. Vi har de seneste år set en massiv udflytning af arbejdspladser i fødevaresektoren i Danmark, og hvis man kommer med yderligere tiltag, er der risiko for, at det kommer til at koste endnu flere arbejdspladser,« siger Lars Christian Lilleholt.

	Ifølge Landbrug & Fødevarer kan det globale klima blive taberen, hvis regeringen pålægger dansk landbrug nye klimakrav, fordi det kan få produktionen til at flytte til lande, der bekymrer sig mindre om klimaet end Danmark.

	»Hvis vi skal vi redde klimaet, skal vi – rent teoretisk – producere flere fødevarer i Danmark end i resten af verden, for vi har verdens laveste klimaaftryk. Men hvis du belaster erhvervet yderligere, vil fødevarerne bare blive produceret andre steder i verden med et endnu større klimaaftryk, og så taber klimaet,« advarer Lars Hvidtfeldt.

	Ikke et langdistanceløb

	Klima-, Energi- og Bygningsminister Martin Lidegaard (R) ser de nye tal som et udtryk for, at landbruget stadig har en række udfordringer med at gøre produktionen klimavenlig:

	»De nye tal understreger, at landbruget skal være en aktiv del af den klimaplan, vi går i gang med at forhandle. Det handler sådan set både om klima, om vandmiljø og om biodiversitet. Det er helt oplagt at tænke de indsatser sammen.«

	»Men det her er ikke et langdistanceløb, hvor de forskellige sektorer skal konkurrere imod hinanden. Alle sektorer kommer til at bidrage,« fastslår Lidegaard.

