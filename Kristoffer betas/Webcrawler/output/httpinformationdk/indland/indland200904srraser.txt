S og R raser over EU-nøl
De Radikale og Socialdemokraterne er stærkt utilfredse med Lars Løkke Rasmussen, der vil først afskaffe de danske EU-forbehold, når tiden er "moden"


 Hvor statsminister Anders Fogh Rasmussen (V) talte om en afstemning om EU-forbeholdene "i denne valgperiode", nøjes efterfølgeren, Lars Løkke Rasmussen, med at tale om, at afstemningen kommer, når tiden er "moden".
 De Radikales gruppeformand, Margrethe Vestager, mener, at den nye regering dermed aflyser opgøret med de danske EU-forbehold. 
 - "Det var en af de virkelig store skuffelser, for det er jo nyt at aflyse ambitionen på EU-området (i Løkkes første foketingstale som statsminister, red)", siger Margrethe Vestager.
I det såkaldte regeringsgrundlag står der ellers netop, at forbeholdene skal ophæves ved en folkeafstemning i denne valgperiode - altså inden næste valg. 
Ubestemt venteposition
Ifølge Socialdemokraternes EU-ordfører, Kim Mortensen, betyder den ændrede formulering reelt, at Lars Løkke Rasmussen ikke blot givet vetoret til SF, når det handler om afskaffelsen af forbeholdene. Han har også sat afstemningen i venteposition på ubestemt tid.
 - "Dette er tegn på en statsminister, som ikke blot fralægger sig ansvar, men som heller ikke virker synderligt målrettet på EU-området. Der er ingen tvivl om, at Lars Løkkes politiske erfaring er indenrigspolitikken, men som landets statsminister skal han altså også kunne agere internationalt og have internationalt udsyn. Og talen her tydede mere på, at Lars Løkke ikke har fulgt med i, hvad der sker på EU-området", siger Kim Mortensen.
DF jubler
 Til gengæld vækker meldingen glæde hos EU-skeptikerne i Dansk Folkeparti.
 - "Vi tager det som udtryk for, at der hermed aflyses folkeafstemninger i den her valgperiode om EU-forbeholdene - herunder euroforbeholdet - og det er jo et af de opløftende ting, vi kan se i talen", siger Dansk Folkepartis gruppeformand, Kristian Thulesen Dahl. 
Lars Løkke Rasmussen sagde i dag i sin redegørelse til Folketinget: 
- "Danmark skal være centralt placeret i EU-samarbejdet. De danske EU-undtagelser er og bliver skadelige for varetagelsen af danske interesser. Regeringen vil derfor fortsat arbejde for, at de danske undtagelser afskaffes. Men tiden skal være moden". 
