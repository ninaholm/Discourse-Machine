SF’s landsledelse: SF skal blive i regering
Trods uenighed internt i SF’s medlemskreds skal partiet ikke trække sig fra regeringssamarbejdet, mener landsledelsen, der dermed accepterer sænkningen af selskabsskatten


 Omdrejningspunktet for gårsdagens store diskussion på Christiansborg var, om SF ville blive i regeringen. Men trods kritik fra dele af baglandet tyder alt på, at landsledelsen ønsker at fortsætte regeringssamarbejdet. Det viser en rundringning, som Information har foretaget blandt SF’s landsledelsesmedlemmer.
»I min optik er vi en del af regeringen indiskutabelt. Det står simpelthen ikke til diskussion,« siger landsledelsesmedlem Poul Overlund-Sørensen.
Samme melding kommer fra et andet medlem af landsledelsen, Thomas Klimek.
Begge støttede Annette Vilhelmsen i formandsopgøret, og begge har udtrykt ønske om at skubbe SF i en rødere retning.
»Efter min personlige overbevisning skal vi selvfølgelig være i regering. Hvor det både gør godt og også ondt. Men jeg deler da absolut frustrationer med flere af medlemmerne,« siger han.
SF’s magtfulde landsledelse mødes i den kommende weekend. Og efter alt at dømme vil der ikke komme voldsomme angreb fra medlemmerne. Sådan lyder meldingerne i hvert fald enstemmigt fra de otte landsledelsesmedlemmer, som Information har haft held til at fange.
Flere af Annette Vilhelmsens støtter fremhæver da også, at de er blevet orienteret undervejs i forhandlingerne. Dermed tyder det på, at formand Annette Vilhelmsen har stået ved sine ord om at inddrage de 18 medlemmer af landsledelsen løbende under forhandlinger om større initiativer internt i regeringen og med andre partier. Et løfte, hun gav under formandsopgøret med Astrid Krag.
»I første omgang skal landsledelsen give et mandat, man kan forhandle ud fra. Så skal man også have en inddragelse undervejs og inden den endelige aftale ligger der,« lød det dengang fra Annette Vilhelmsen.
Og sådan er det også foregået, fortæller landsledelsesmedlem Thomas Klimek.
»Vi har givet et forhandlingsmandat, og der har været en grundig behandling af det mandat,« siger han og anerkender, at det selvfølgelig ikke er den skitse, regeringen er endt med.
Accepterer skattelettelse
Den samme formulering lyder igen og igen fra landsledelsens medlemmer: ’Hvis man kigger på den samlede vækstplan rummer den mange gode elementer, meeen ...’
Det store men skyldes især sænkelsen af selskabsskatten på tre procentpoint, hvilket ikke er god SF-politik, mener Thomas Klimek.
»Det er jo den fuldstændig skinbarlige sandhed. Men det er naivt at tro, at man ikke nogle gange får snavs på fingrene, når man går ind i et regeringssamarbejde.«
Også Ida Damborg, et andet medlem af landsledelsen, har svært ved at forstå argumenterne for at sænke selskabsskatten.
»Det er ikke hemmeligt, at tanker om selskabsskattelettelser ikke har groet i vores baghave. Og dernæst er det for mig at se også et meget dårligt instrument til at få flere i arbejde på kort sigt,« siger hun.
Endnu mere kontant lyder det fra Poul Overlund-Sørensen:
»Det element i vækstplanen er folkeligt talt knald i låget,« siger han.
Og det er ikke en SF-opfindelse, påpeger han.
»Jeg opfatter det som et krav fra Socialdemokraterne, og så må de stå på mål for det element. Men vi er jo nødt til at anerkende, at vi er en del af regering og af et folketing,« siger han.
De fleste landsledelsesmedlemmer står stærkt på, at SF skal blive i regering. Men ifølge gruppeformand for SF i Region Nordjylland, Lene Linnemann, skal partiet overveje sin fremtid. Hun har været skeptisk over for regeringssamarbejdet fra begyndelsen, og »generelt er det et spørgsmål om, hvorvidt det overhovedet er rigtigt, at SF er med i denne regering,« siger hun.
Helt modsat lyder det fra landsledelsesmedlem Tonni Hansen, der slet og ret kalder vækstplanen »skidegod«:
»Det er lige nøjagtig dét, vi har brug for i den tid, vi er i.«
Og Tonni Hansen vil absolut ikke opfordre partiet til at forlade regeringssamarbejdet.
»Politikken bliver ikke mere grøn og mere social af, at SF ikke er med i regering. Tværtimod.«
 

