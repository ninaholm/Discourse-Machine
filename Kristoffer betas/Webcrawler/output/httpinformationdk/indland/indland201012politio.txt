Politiordrer fra klimatopmøde forarger
Politiet møder hård kritik efter, at lydoptagelser dokumenterer en indsatsleders opfordring til også at slå på pressefolk under klimatopmødet. Justitsminister Lars Barfoed (K) bakker foreløbig sin politidirektør op


 »Så vil jeg fanden rende mig se den stav blive rødglødende, når vi skal op og have fat i den bil. Fuld skrue igennem det lort. Der står presse mellem bilerne, de skal sateme have samme tur. Slut.«
Den skrattende lydoptagelse fra en demonstration under klimatopmødet sidste år har sendt forargelse gennem store dele af det politiske liv. På optagelsen, der indgår i en dokumentarudsendelse, DR's netkanal for unge bragte i går, høres en politileders direkte ordre til betjente om at bruge stave mod både demonstranter og pressefolk:
»Jeg ved, der står fyldt med presse foran, men de er i en risikozone - det må de selv tage. Så I hugger bare til dem, de er en del af det, hvis de står der,« siger indsatslederen på optagelsen.
Ordene mødte i går forargede reaktioner fra både SF, Radikale Venstre, Enhedslisten, den borgerlige tænketank Cepos, Amnesty og Journalistforbundet, der alle kritiserer indsatslederens ordre på politiradioen.
Rystet og chokeret
Justitsminister Lars Barfoed (K) har bedt Københavns Politi om en orientering, men bakker foreløbig sin politidirektør op.
»Værre er det heller ikke. Det er en ophedet situation, hvor en indsatsleder muligvis har udtalt sig forkert, men jeg har ikke hørt, at politiet har handlet forkert,« siger Lars Barfoed til Politiken.
Også socialdemokraternes retsordfører Karen Hækkerup maner til besindelse over politilederesn opfordring til knippelsuppe.
»Jeg kan godt høre, at det ikke lyder pænt. Men vi kender ikke den situation, politiet stod i, og hvor ophidset situationen var«, siger Karen Hækkerup til Politiken:
»Derfor er det svært her et år efter at have en klar holdning til et enkelt citat fra en politimand«.
Formanden for Dansk Journalistforbund, Mogens Blicher Bjerregård, er derimod chokeret.
»Jeg er rystet over lydoptagelsen. Det lyser ud af indsatslederens sprogbrug, at han ikke har respekt for pressen og pressens arbejde. Den måde tingene bliver sagt på, sender nogle helt forkerte signaler, siger Mogens Blicher Bjerregård.
For store beføjelser
Over for TV 2 News har Københavns politidirektør, Johan Reimann forklaret, at udtalelserne fra indsatslederen skal ses i sammenhæng med hele den anspændte situation omkring demonstrationerne under klimatopmødet, hvor det var frygtet, at ekstreme demonstranter ville forsøge at tvinge sig vej ind i Bella Center for at afbryde COP 15-forhandlingerne.
»Når man er helt ude i den spidse ende, så har man en anden sprogbrug, end hvis man står og taler almindeligt sammen,« siger Johan Reimann.
Debatten om politiets opførsel ved klimademonstrationerne falder sammen med en opsigtsvækkende dom. Københavns Byret slog i går fast, at de 250 aktivister, der blev sat i 'futtog' under klimatopmødet, blev anholdt ulovligt og derfor har krav på erstatning. Københavns Politi vil nu anke dommen, oplyser politiadvokat Anders Dorph til Ritzau. I mellemtiden glæder Enhedslistens Line Barfod sig over byrettens klare dom.
»Det er en god dag for demokratiet. Vi har hele tiden ment, at politiet med lømmelpakken fik alt for store beføjelser. Masseanholdelser af fredelige demonstranter er fuldstændig uacceptable,« siger hun.

Leder på bagsiden

