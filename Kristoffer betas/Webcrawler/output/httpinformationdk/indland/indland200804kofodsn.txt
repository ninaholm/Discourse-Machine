Kofod snød eksperter
Politiske eksperter skød over mål, da de dømte Jeppe Kofod færdig efter sexsag. Nu er han tilbage


 "En færdig mand i dansk politik."
Sådan lød den kontante dom fra en række politiske eksperter, efter Jeppe Kofod i påsken havde sex med en 15-årig pige ved et DSU-stævne i Esbjerg. Kofod meldte sig syg og trak sig fra sine ordfører- og udvalgsposter.
Men tirsdag vendte Kofod tilbage til Folketinget, selv om han i første omgang må nøjes med tre udvalgsposter.
Chefredaktør på Se&Hør og politiske kommentator, Henrik Qvortrup, var blandt dem, der ikke levnede Kofod mange muligheder for at vende tilbage.
"Vurderingen af, at han var færdig i politik, holder helt indlysende ikke vand. Der er jeg blevet klogere. Det overrasker mig, at folkestemningen vendte rundt, og Jeppe Kofod i dag fremstår som noget nær en helt," siger Henrik Qvortrup.
TV2's politiske redaktør, Anders Krab-Johansen var også klar i mælet.
"Det korte svar er ja," besvarede han spørgsmålet om, hvorvidt sagen var dødsstødet for Kofods politiske karriere.
Anders Krab-Johansen siger, at hans vurdering hang sammen med, at ledelsen kaldte Kofods handling for 'utilgivelig'.
"Når jeg turde dømme ham ude så hårdt, som jeg gjorde, var det fordi, at ledelsen brugte ordet 'utilgiveligt'. Når jeg hører det ord, er døren smækket. Men folkestemningen skiftede også i forhold til, hvor slemt det skulle være. Det blev gjort til en generel debat om nypuritanisme i stedet for en debat om den konkrete sag," siger Anders Krab-Johansen. ritzau

