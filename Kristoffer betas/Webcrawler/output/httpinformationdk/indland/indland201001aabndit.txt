Åbn dit hjem for en muskelhund
Dyrenes bedste ven på tinge, Marlene Harpsøe fra Dansk Folkeparti, har bedt justitsministeren om at åbne op for, at 'kærlige' plejefamilier kan passe narkopushernes muskelhunde, når ejerne er i fængsel. Hjælp Marlene, meld dig som hundepasser ...
Har du kærlighed og plads, så tag en muskelhund i pleje, mens dens ejer afsoner sin straf. Det lægger DF's Marlene Harpsøe nu op til.

Endelig er der godt nyt for de stakkels hunde, hvis ejere skal en tur bag tremmer. Marlene Harpsøe, dyrevelfærdsordfører for Dansk Folkeparti, har med et spørgsmål i Retsudvalget til justitsminister Brian Mikkelsen (K) nu bedt ministeren »åbne for, at hunde, hvis ejere er i fængsel, kan anbringes i privat familiepleje«.En sådan »kærlig familie« er afgørende, fremgår det af Harpsøes spørgsmål, fordi hundene - hvoraf de fleste sandsynligvis vil være de fra medierne så kendte muskelhunde, som bl.a. narkopushere bruger som livvagt - ellers risikerer at blive »deprimerede« med risiko for, at de skal aflives ...I dag sker der nemlig ofte det med fængselskandidaters hunde, at de »anbringes i bokse på internater på ubestemt tid«. Dermed bliver hunde, hvis ejermand skal ind og ruske, ifølge Harpsøe udsat for en slags justitsmord: Hundene straffes jo uretfærdigt, selv om de ikke har gjort noget - altså andet end at tilhøre en person, der har overtrådt landets lovgivning så groft, at det takseres til hotel Gitterly.Et vov i nødenDet er ikke umiddelbart let at skaffe sig et overblik over hvor mange flere hunde, der nu skal findes kærlige plejefamilier til, hvis Brian Mikkelsen ender med at svare ja til Harpsøes spørgsmål. Dyrenes Beskyttelse skønner, at organisationen årligt kaldes ud til 20-25 såkaldte 'efterladte' hunde, hvor ejerne er forsvundet. I alt sørgede Dyrenes Beskyttelse for at skaffe nye hjem til 1.475 hunde i 2009.Det kunne tyde på, at det kan blive svært at skaffe endnu flere pladser til ensomme hunde, ikke mindst hvis der er tale om store, aggressive hunde.Trods flere henvendelser har Marlene Harpsøe ikke over for Information ønsket at uddybe, hvorfor Dansk Folkeparti tilsyneladende nu skifter kurs i forhold til muskelhundene.Men det skal naturligvis ikke afholde os fra at gå i brechen for et godt forslag, når vi ser et. Derfor sender Information nu en opfordring til alle læsere: Åbn dit hjem for en muskelhund. Har du kærlighed og plads, send en mail til marlene.harpsoe@ft.dkKing, Rollo, Himmler og hvad de firbenede dræbermaskiner ellers måtte have af navne, skal naturligvis ikke undgælde for, at deres ejermand har solgt heroin til forhutlede stofbrugere eller pushet tjald til skolebørnene ...Det skal Dansk Folkeparti nok sørge for!
