Den glade grønne natur
Det kunne se ud som om kurven for Informations elforbrug allerede er knækket 



 Prøv lige at kigge på grafikken nedenfor. Den viser Dagbladet Informations elforbrug uge for uge, som man kan aflæse den via hjemmesiden www.se-elforbrug.dk. Og tænk, i uge 36, den første uge efter at vi søsatte strategien for et grønnere mediehus, viser grafen et markant dyk. Faktisk noget der ligner en reduktion på 10 pct. – svarende til det langtidsmål, som vi ifølge vor ’Kurveknækker-aftale’ med Elsparefonden skal opfylde inden 2011. Hvis det virkelig er så let...
Selvfølgelig kan tilfældigheder påvirke elforbruget en bestemt uge. Tilbage i uge 42 sidste år var det næsten så lavt som nu. Men da var det efterårsferie med lavere bemanding.
Der kan jo komme tilbageslag, men tydeligt er det, at målet om at gøre virksomheden mere bæredygtig og klimavenlig p.t. har fået tag i mange på arbejdspladsen.
»Når jeg er her længe, går jeg rundt og slukker for folks computere, hvis de ikke selv har husket det. En del ved ikke, at man både skal slukke computeren og skærmen for at undgå et standby-forbrug,« siger en af journalisterne.
I køkkenerne har servicechef Leif Gram indkøbt nye termokander, så vi kan hælde den friske kaffe fra kaffemaskinen på kande og straks slukke maskinen. Vort eget skøn er, at vi kan spare 10-15.000 kr. og op mod fem ton CO2 om året, hvis det sker konsekvent i hele huset. En spadseretur rundt til husets små køkkener viser, at nogle har taget termokande-løsningen til sig, andre har endnu ikke.
Nede på 1. sal hos administrationen har en sekretær fået slukket for det lille kontorkøleskab, som alene brugtes til kildevand og den slags til direktørens møder. Vi har fire andre af den slags el-slugere, og de kører vist endnu.
I afdelingen for andre ressourcebesparelser er bogholderiet ved at forberede et skift fra månedlige breve til elektroniske lønsedler.
Det hele og en del andet er initiativer efter devisen ’mange bække små’. Det virker, og det er ret sjovt, forlyder det.
»Jeg ved ikke, om det er nyhedens interesse, men lige pludselig virker det meget engageret og motiverende med de ideer og tip, der lukkes ud på vores eget ’energiforum’,« skriver Mediefabrikkens chef Hans Thomas i det interne elektroniske forum, vi har oprettet til formålet.
Men der er også brug for kraftigere tiltag. Og nogle forslag er mere radikale end andre. Nikolai Thyssen, vores chef for nye medier – internet og den slags – skriver f.eks.: »Vi kunne nedlægge den trykte udgave af avisen og satse på information.dk.  Det ville spare flere hundrede tons papir om året svarende til en halvstor fyrretræsplantage.«
Et dybgrønt forslag, må man sige.
»Det må du ikke omtale. Men han har jo ret,« siger chefredaktør Palle Weis.
Flere læsere har meldt sig med noget, der kunne opfattes som kompromisforslag. F.eks. Steen Ole Rasmussen, der skriver:
»Hvorfor laver Information ikke et billigere abonnement for dem, der udelukkende er interesseret i den elektroniske udgave af avisen? Hvis jeg skulle genoptage mit abonnement, så skulle det være med et billigere uden papir. Jeg vil ikke have lidt ødelagt skov tilsendt hver dag med de ord på, som jeg allerede har set på nettet.« At begive sig ud på den grønne vandring giver en del at gruble over i et lille mediehus.
jsn@information.dk
Jørgen Steen Nielsen orienterer løbende om Informations vandring mod bæredygtighed. Vi modtager gerne gode råd, ris og ros fra læserne på mail-adressen: groen@information.dk

