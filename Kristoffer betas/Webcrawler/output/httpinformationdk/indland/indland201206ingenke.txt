Ingen kender fremtiden for Ritalin-brugere
Der er sket en mangedobling i forbruget af Ritalin i Danmark det seneste årti. Alligevel er der stadig ingen forskning i de længerevarende bivirkninger af hjernemedicinen, der især bliver brugt af børn og unge mellem 6-18 år med ADHD
Det neurostimulerende stof Ritalin har været kendt i 60 år, men alene de seneste fem år er forbruget steget over 80 pct. i vestlige lande. Især som medicin mod ADHD-lidelser, idet det kan styrke koncentration, dæmpe urolig adfærd og øge indlæringen. Men langtidsbivirkningerne kender man ikke. Og industrien vil ikke forske i dem, når stoffet sælger så godt.


 Mere end 35.000 danskere indløste sidste år recept på Ritalin og Concerta, hvilket er en mangedobling i forhold til, at kun cirka 2.000 brugte medicinen i år 2000.
Medicinen er kun godkendt til 6-18-årige med ADHD og virker stimulerende på koncentration og indlæringsevne. Men også et stigende antal voksne og 0-6-årige får imidlertid Ritalin på trods af, at ingen reelt kender til langtidsvirkningerne af medicinen, der går ind og påvirker dopaminstofskiftet i hjernen.
»Det her er en medicin, som folk får i mange år, og jeg er ikke tryg ved, at så stort et antal mennesker får medicin, som vi ikke kender langtidsvirkningerne af, for det er en slags amfetaminlignende stof, der har misbrugspotentiale,« siger Henrik Dibbern, der er formand for de praktiserende læger, og henviser til, at det primært er psykiaterne, der udskriver Ritalin.
Dibbern mener, der er eksempler på, at medicinen udelukkende bliver brugt som præstationsfremmende middel blandt studerede, men også blandt børn, hvor de canadiske studier viser, at det især var de yngste børn på en årgang, der fik Ritalin.
»Teoretisk set, kan det jo godt være, at vi står med en sygdom, som vi har haft svært ved at erkende, og det kan være Ritalin hjælper, men når man tænker på, at vi giver et stof, der ændrer på, hvordan hjernen arbejder, så er der også en risiko for, at den skaber varige forandringer i hjernen,« siger Henrik Dibbern.Selv om Ritalin har været på markedet i mere end 60 år, så er stoffet først for alvor blevet brugt de seneste 10-20 år, og først for nylig har amerikanske forskere fundet ud af, hvordan stoffet virker ved øge dopaminaktiviteten i hjernen. Som en slags hjerne-epo bliver ens evne til koncentrere sig og indlæringshastighed øget.Når ingen kender langtidsvirkningerne af stoffet, så skyldes det ifølge Henrik Dibbern, at medicinalindustrien ikke har den store interesse i at undersøge virkningen af et produkt, der allerede er stor afsætning på.
En af de kortsigtede bivirknin ger af stoffet er hjerte-kar-sygdomme – både hos børn, men især hos voksne, forklarer Doris Stenver, der er overlæge i Sundhedsstyrelsen.
Det aktive stof i medicinen er methylphenidate, der kan skabe afhængighed, og formentlig også kan føre til psykiske lidelser.
Op til lægerne
Men langtidsvirkningerne af stoffet kendes ikke, selv om langt de fleste ADHD-ramte får medicinen i årevis og halvdelen af de 35.000, der får den i Danmark er under 18. Sundhedsstyrelsen anbefaler, at man holder pause efter 12 måneder. Men hvis barnet eller den voksnes tilstand forværres, når man fjerner medicinen, så vil patienten ofte fortsætte på medicinen, forklarer Doris Stenver.
»Det, vi kan se, er, at forbruget stiger, så vi har grund til at tro, at flere får langvarig behandling, hvor de starter allerede som børn og fortsætter ind i voksenalder,« siger Doris Stenver og henviser til en 20-årig mand, der døde af hjertestop sidste år efter længerevarende brug af methylphenidate.
»Kan det virkeligt være rigtig, der pludselig er så mange, der er kommet i behandling med et lægemiddel, som næsten ikke blev brugt før? Eller er der andre ting, der skal til? Vi ved, at reglen om, at man først skal forsøge andre ikke bliver overholdt,« siger Doris Stenver.
Anne Mette Dons, der er tilsynschef i Sundhedsstyrelsen, påpeger, at det stærkt stigende forbrug af Ritalin blandt voksne, er op til lægerne og psykiaterne, som har ret til at udskrive medicin til såkaldt off-label- brug. Brugen af Ritalin til helt små børn, mener hun, udelukkende kan foretages på hospitalet. Hun påpeger, at Sundhedsstyrelsen kommer med en ny vejledning for brugen af Ritalin i næste uge.
»Men det er op til psykiaterne at gå ind og vurdere, hvornår voksne og børn har gavn af det. Vi kan ikke gå ind og sige, hvornår psykiaterne må brug det, da det er en højt specialiseret opgave,« siger Anne Mette Dons.
Hvad angår mangel på viden omkring langtidseffekterne, så forklarer hun det også med, at det er en gammel type medicin.
»Som oftest sker det ikke fra firmaets side, hvis der ikke er penge i nyudvikling,« siger Anne Mette Dons, der dog mener det er oplagt at undersøge.

