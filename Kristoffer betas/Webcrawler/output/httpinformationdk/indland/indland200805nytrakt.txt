Ny traktat betyder, at danske klyngebomber skal skrottes
Selv om de internationale forhandlinger om et klyngebombeforbud ikke er afsluttet, ligger det fast, at resultatet vil medføre et forbud mod de danske klyngebomber. Det vurderer den danske chefforhandler. Dansk Røde Kors er begejstret, mens forsvaret beklager forbud


 Danmark skal skrotte sine klyngebomber. Det bliver resultatet, når de internationale forhandlinger i Dublin falder på plads i morgen. 
Traktatteksten er endnu ikke forhandlet færdig, men det afsnit, der forbyder den danske klyngebombe, bliver der ikke skrevet om på. Det vurderer den danske chefforhandler Bent Wigotski: 
"Der er ingen lande, der på nuværende tidspunkt har en chance for at udvande traktatteksten, og der er heller ikke nogen, der arbejder for det," siger han fra en mobiltelefon i Dublin, hvor 109 lande i de sidste 12 dage har forhandlet om et forbud mod klyngebomber. 
"En stor sejr," siger den udsendte medarbejder fra Røde Kors, Anne Sofie Lauritzen. 
"Vi havde ikke forventet en så stærk traktat. Civile i krigsområder opnår en langt bedre beskyttelse, og vi er meget positive overfor, at danske klyngebomber nu også ender med at blive forbudt," siger hun. 
Men begejstringen deles ikke i Danske Artilleriregiment, hvor oberstløjtnant og stabschef, Claus Dixen Møller, gerne havde beholdt den danske klyngebombe. 
"Fra et militærfagligt synspunkt beklager jeg det," siger han. 
Storbritannien, der hidtil har insisteret på at beholde sine klyngebomber, skiftede i går politik på området, da den britiske premierminister Gordon Brown under forhandlingerne meddelte, at Storbritannien vil skrotte alle sine klyngebomber.
"Vi har besluttet, at vi tager alle klyngebomber ud af tjeneste," sagde Brown. 
Det danske Folketing besluttede i denne måned, at bevare klyngebomber i det danske forsvar, men den beslutning udfordres nu af den nye traktat. 
Kamp om procenter 
Da de 109 lande påbegyndte forhandlingerne i Dublin den 19. maj, var de enige om at forbyde alle klyngebomber, der medfører "uacceptable skader på civile", men uenigheden var stor, når det kom til at definere, hvilke klyngebomber en sådan formulering omfattede. 
Folketinget vedtog i denne måned at beholde klyngebombetypen DM1383 i det danske forsvar, selv om eksperter og humanitære organisationer advarede om, at den ville efterlade for mange ueksploderede sprængladninger på slagmarken. 
Klyngebomber består af granater, der spreder små bombletter over et større område, og da den danske granat indeholder 63 bomb
letter bliver den forbudt, ifølge den nye traktat, hvor granater kun må indeholde ni bombletter. Desuden skal bombletterne være udstyret med en elektronisk selvdestrueringsmekanisme, der efter sigende virker bedre end den mekaniske, som den danske type er udstyret med. 
Ifølge en regeringsrapport fra april, har klyngebomber militære fordele, som andre våbentyper ikke kan erstatte, og det problem kan Anne Sofie Lauritzen godt sætte sig ind i. 
"Alternative våbentyper koster mere, og de erstatter ikke klyngebomber, som du jo kan sprede ud over et kæmpe område og ramme alt, hvad der bevæger sig. Men klyngebomber er allerede i dag et meget kontroversielt våben, som NATO's ISAF-styrke i Afghanistan har valgt ikke at bruge, og vi har jo før set, at militæret har fundet alternativer til landminer og kemiske våben, som har været forbudt i mange år." 
Tab af ildkraft
Om den danske klyngebombe medfører uacceptable skader på civile vil oberstløjtnant Claus Dixen Møller ikke kommentere, men han understreger, at det er vigtigt at kunne beskytte sine soldater: 
"Vi har jo kun ét formål, når vi indsætter vores militære enheder, og det er at slå fjenden ihjel. Derfor vil vi have de bedste våbensystemer, og det er uheldigt, at vi fraskriver os en god, effektiv granat," siger han. 
- Under forhandlingerne har ni britiske eks-generaler opfordret den britiske regering til at skrotte deres klyngebomber, fordi de dræber både civile og egne soldater, og modarbejder genopbygningen? 
"De britiske generaler burde tie stille, for pensionerede generaler har ikke fingeren på pulsen, og derfor har de ikke længere forstand på tingene. 
- Men hvornår ville Danmark kunne få brug for klyngebomber? 
"Vi har endnu ikke været i konfliktsituationer, hvor vi har set os nødsaget til at anvende den form for granat, men den kunne være brugbar overfor modstandere i Afghanistan. Typisk ville man anvende den overfor en modstander på vores teknologiske niveau, men den situation har vi endnu ikke stået i," siger Claus Dixen Møller. 

