'Fyr ham!'
Tidligere S-ministre lader kritikken hagle ned over partiets politiske ordfører, Henrik Sass Larsen. Han har ingen gennemslagskraft, mener de. De bebrejder Helle Thorning-Schmidt for at være bange for fløjkrige og opfordrer hende til hurtigt at foretage et holdskifte i ledelsen
I år 2000 hed indenrigsministeren Thorkild Simonsen og by- og boligminister var Jytte Andersen (tv). De to tidligere socialdemokratiske ministre mener sammen andre eks-ministerkolleger som Pia Gjellerup, Helle Degn og Knud Heinesen, at partiet har et synlighedsproblem og mangler en markant ledelse, der tager mere klart stilling til versende politiske sager i stedet for at lægge låg på intern uenighed.

En fejltagelse. Sådan beskriver flere tidligere socialdemokratiske ministre valget af Henrik Sass Larsen som politisk ordfører og Helle Thorning-Schmidts højre hånd:»Valget af Henrik Sass Larsen som politisk ordfører har vist sig at være en fejl. Han har ikke kunnet magte opgaven, og derfor bør Helle Thorning-Schmidt skifte ham ud,« siger den tidligere socialdemokratiske beskæftigelsesminister, Jytte Andersen, der sad i Folketinget frem til 2007.I lørdagens udgave af Information rettede Ritt Bjerregaard ligeledes en hård kritik af ledelsen af partiet.Også den tidligere socialdemokratiske indenrigsminister, Thorkild Simonsen mener, at der er brug for ændringer i toppen:»Kritikken af Henrik Sass er stor, og den rækker langt ind i partiet. Han har altid været et kontroversielt emne,« siger Simonsen.Den tidligere minister for udvikling, Helle Degn, såer ligeledes tvivl om Socialdemokraternes politiske ordfører:»Undersøgelser har vist, at Henrik Sass meget sjældent bliver citeret i medierne. Det må da sende et signal til Helle om, at hendes udsendte ridder ikke slår igennem,« siger Helle Degn.Brug for nyt holdHun mener i det hele taget, at S-ledelsen fungerer utilfredsstillende:»Helle bør bruge sommeren på at sætte et nyt hold. Det hold, hun har omgivet sig med, har ikke formået at erobre dagsordenen, selv om de har haft adskillige anledninger til det.«Thorkild Simonsen ser gerne, at andre socialdemokrater overtager Henrik Sass Larsens stol:»Jeg synes hellere, man skulle holde på de to partivalgte næstformænd, Nick Hækkerup og Nicolai Vammen. De to sammen med Helle Thorning ville være et langt stærkere par,« siger Thorkild Simonsen og tilføjer:»Det bliver folk nok frygteligt fornærmede over, at jeg siger. Men det er, hvad jeg mener. Og det skal man jo helst sige.«Angst for fløjkrigeDermed rammer Thorkild Simonsen ind i essensen af den debat, som Ritt Bjerregaard satte i gang for to dage siden i Information. Hun mener ikke, at der er plads til debat i partiet. Noget hun selv oplevede, da hun lavede Den Røde Skole, hvilket partiledelsen, ifølge Ritt Bjerregard, blev »smasksure« over. Og den kritik rammer plet, mener Jytte Andersen:»Jeg er 100 procent enig med Ritt i den kritik. Den nye ledelse er så bange for fløjkrige i partiet, at man forsøger at lægge låg på en hvilken som helst diskussion,« siger hun, kalder det en fejl og fortsætter:»Det er netop gennem diskussionen, at de nye politiske ideer opstår. Ideer som man så siden kan stå sammen om i partiet. Så ledelsens holdning til intern debat lammer i virkeligheden udviklingen af en fremtidig politik,« siger Jytte Andersen.Helle Degn mener, at Thorning-Schmidt er »bange for enhver, der udtaler sig om noget, der ikke lige er den gængse opfattelse i folketingsgruppen.«»Alt for mange læner sig tilbage eller får ikke lov at sige noget uden at skulle stå skoleret bagefter,« siger Degn og påpeger, at det er S-lederens ansvar, at ledelsen består af folk med gennemslagskraft.»Hun lader sig styre af interne magtkampe i et forsøg på at skabe ro på bagsmækken. Det er at lade sig begrænse frygtelig meget.«Også den tidligere justits- og finansminister, Pia Gjellerup, mener, at partiet har et problem:»Ritt har ret langt hen ad vejen. Og når ikke vi kan tage diskussionerne om de svære spørgsmål, så bliver vælgerne usikre på, hvor de har Socialdemokraterne,« siger Pia Gjellerup.Ifølge den forhenværende finansminister står Socialdemokraterne i stampe:»Når ikke man tager diskussionerne, så bliver vælgerne usikre. Hvis man er i tvivl om, hvad partiet mener, så er vælgerne tilbøjelige til at kigge andre veje,« siger Pia Gjellerup. Og det kan allerede ses, mener Jytte Andersen.»Når en socialdemokratisk ordfører ikke kan komme med en skarp udmelding, før den er clearet af en mindre studiekreds af partiledere, så er det klart, at man savner partiet i den offentlige debat. Så tager SF over og bliver det ledende oppositionsparti,« siger Jytte Andersen, som dermed er på linje med partiets stemmesluger ved valget i 2007, Orla Hav, som advarer mod, at S bliver halehæng til SF.Ifølge Jytte Andersen er den lukkede ledelsesstil en stor misforståelse:»Vælgerne kan jo sagtens klare intern debat og uenighed. Da vi havde store fløjkrige, havde vi opbakning fra 35 procent af befolkningen. I dag kæmper vi for at holde de 25 procent.« Og derfor er det altså på tide med udskiftning i ledelsen, mener hun.Helle er for svagJytte Andersen mener dog ikke, at hele skylden skal placeres på Henrik Sass Larsens skuldre:»Det er til enhver tid lederens ansvar at skabe medspillere omkring sig, som skaber det stærkeste hold. Det har Helle ikke været i stand til, og derfor må man skyde efter lederen. Hun har været for svag og har ikke turdet at skifte sit hold ud,« siger Jytte Andersen.Mens Thorkild Simonsen konkret peger på Nick Hækkerup og Nicolai Vammen som oplagte emner, vil Jytte Andersen ikke komme med et bud på mere egnede navne til posten som politisk ordfører.»Men det ville da være fornuftigt at lave en stærk alliance med Mette Frederiksen og så skifte Henrik Sass ud,« siger hun.Pia Gjellerup ønsker ikke at gå efter enkelte personer:»Det vigtigste er ikke, at hun skifter personer ud. Det vigtigste er, at hun skifter strategi,« lyder opfordringen fra Pia Gjellerup til S-formanden.Sådan ser tidligere undervisnings- og finansminister Knud Heinesen ikke på partiets problemer. Han påpeger, at ledelsesteamet er ungt og ikke har megen erfaring, men det er ikke roden til problemerne:»Det politiske hovedproblem for S er, at DF altid redder regeringen, lige meget hvilke skandaler den havner i.«Knud Heinesen forstår godt, at Thorning-Schmidt har sine reservationer overfor fløjkrige:»For hvis der er noget, der har ødelagt partiet, så er det de interne stridigheder,« siger han.Det har hverken været muligt at få en kommentar fra Helle Thorning-Schmidt eller Henrik Sass Larsen, da de holder ferie.
