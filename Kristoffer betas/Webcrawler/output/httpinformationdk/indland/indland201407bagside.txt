Bagsiden: En mand med en sag
Venstres faste mand i Transportudvalget, Kristian Pihl Lorentzen, efterlyser på sin facebookprofil eksempler på tåbelige regler, som han så ’målrettet’ vil luge ud i. Anledningen skal sikkert søges i et aflyst tivolitog i Viborg


 På tærsklen til sin sommerferie har justitsminister Karen Hækkerup (S) lige nået at underskrive to ministersvar til en spørgelysten Venstremand fra Viborg
Forhistorien er, at Kristian Pihl Lorentzen (V), der ind imellem trafikhistoriske sysler også får tid til at være sit partis transport- ordfører, i maj langede hårdt ud efter netop justitsministeren:
»Det er simpelthen uforståeligt, at justitsministeren vil lægge navn til sådan en afgørelse,« hvæsede han dengang.
Nu tror læseren måske, at Kristian, hvis mellemnavn ofte forveksles med hans eget foretrukne transportmiddel, langer ud efter justitsministeren i en sag med vidtrækkende principiel betydning for landets borgere. Men det er ingenlunde tilfældet.
Årsagen til den tidligere majors vredesudbrud var en beslutning fra Justitsministeriet om, at det »ellers populære« tivolitog med reklamer for Viborg Amts Folkeblad ikke længere kan få lov til at køre efter sommerkøreplanen i det indre Viborgs trafikerede gader.
Selv om ministeriet havde henvist til færdselssikkerheden, kunne Kristian Pihl Lorentzen ikke skjule sin »store skuffelse« over, at tivolitoget nu havde nået endestationen, fortalte han til samme Folkebladet: »Skrivebordsbureaukrati af værste skuffe!«
Kling kling kling
Men hov, hvad sidder man egentlig i Folketinget for, valgt med flere end 14.000 personlige stemmer? For Kristian var sagen om aflysningen af sommerkøreplanen for tivolitoget i Viborg i hvert fald ikke for ubetydelig til at ulejlige de travle embedsmænd hos landets justitsminister. Han stillede to spørgsmålet gennem Retsudvalget.
Blandt andet ville tivolitogsfortaleren have oplysninger om antallet af ulykker siden 1996 i forbindelse med kørsel med tivolitog. Desværre er han igen rangeret ud på et sidespor, for ulykker med tivolittog har ikke en selvstændig gerningskode i politiets sagsstyringssystem.
Hvis man skal til bunds i, hvor mange gange tivolitog har været indblandet i ulykker siden 1996, vil det kræve en meget ressourcekrævende manuel gennemgang, som Rigspolitiet »ikke umiddelbart« har fundet grundlag for iværksætte. Men som Justitsministeriet fortsætter i svaret, som har været godt syv uger undervejs, antager man dog, at der i praksis forekommer få uheld med tivolitog i Danmark, bl.a. fordi det er fastsat, at tivolitog – som navnet jo også lægger op til – i almindelighed alene får tilladelse til at køre i områder, hvor der i det væsentligste kun færdes gående og cyklister.
I »andre europæiske lande, som Danmark normalt sammenlignes med«, har Kristian Pihl dog bemærket, at der køres med tivolitog »sikkerhedsmæssigt fuldt forsvarligt«. Hvorfor ikke også åbne op for, at tivolitog kunne futte rundt på det danske vejnet med en fart på 30-40 km, lød endnu et spørgsmål fra bagperronen i Viborg.
Men ak, også her må Kristian nu indkassere et (jern)banesår: For »tilstedeværelsen af et langsomt kørende tivolitog« på det almindelige vejnet vil ifølge Rigspolitiet stille for store krav til de øvrige trafikanters agtpågivenhed. Tilmed øges risikoen i takt med, at trafiktætheden og hastigheden stiger.
Nu venter offentligheden spændt på næste fløjt fra Viborgs standhaftige togsoldat.

