Terrorsag: Ruth Evensen skulle have et vaterpas i røven
Planlægning af terrorhandlinger eller grov drengehumor i en hashrus? Byretten fortsatte i går med at høre aflytningerne af de unge terroranklagedes snak fra pulterrummet på Christiania


 Den kristne sekt Faderhuset i Bandholm, Livgarden ved Rosenborg, Christiansborg, Integrationsministeriet, Udenrigsministeriet, Justitsministeriet, Mærsk, GMO-virksomheder…
Fire unge, som er tiltalt for terror, kom vidt omkring, da de i foråret 2011 regelmæssigt mødtes i et pulterrum på Christania for at ryge hash, fremstille molotovcocktails og snakke – uden at vide, at politiet aflyttede og skyggede dem.
Selv om det af aflytningerne fremgår, at de unge både grinte og til tider talte ret usammenhængende, mener anklagemyndigheden, at det er forsøg på terrorisme.
Første planlagte terrormål var ifølge anklagemyndigheden Ruth Evensen og den omstridte kristne sekt Faderhuset, der overtog og senere nedrev ungdomshuset på Jagtvej i København.
»Så smider vi 100 liter benzin i bilen, så fylder vi Ruth Evensen, tager det vaterpas dér og tæver hende med det først og stikker lortet op i røven på hende,« sagde PJ, da de unge den 23. marts 2011 kl. ca. 21 mødtes i deres pulterrum på Christiania. Lidt senere sagde PJ ifølge politiets aflytning: »Anyway, nu har vi en besluttet, at det lort skal brændes af.«
»Hvad er din holdning til Ruth Evensen,« spurgte anklageren, Line Steffensen, derefter.
»Det er bare snak uden mening,« lød svaret fra PJ, der på et spørgsmål fra sin forsvarer bekræftede, at de unge tidligere pågældende aften også havde talt om at brænde Christianshavns Gymnasium, Det Fri Gymnasium og CBS af efter at have røget »en del hash«.
Næste aften mødtes de unge igen, og denne gang var det Livgarden og Tamburkorpset, der skulle have det glatte lag:»Livgarden, det er forholdsvis nemt«, sagde PJ og forklarede, at deres biler holdt lige ved Kongens Have. »Jeg gad godt dræbe deres orkester. De er så irriterende,« fortsatte han på aflytningen.
I retten fortalte PJ, at han havde gået i skole i Gothersgade, så hver dag havde han måttet høre på Tamburkorpsets musikalske udfoldelser, når det marcherede forbi.
AC, der aftjente sin værnepligt som garder i 2007-08, fortalte, at han var glad for sin tid i Livgarden, men han forstod ikke, hvorfor de unge ikke også blev tiltalt for at ville brænde Ikea af. Det kunne han huske, at de også havde talt om, fordi PJ havde fået leveret en forkert skydedør fra møbelmagasinet.
’De helt store’
Nogle uger senere, den 8. april, mødtes de unge igen og røg hash. Imens smuldrede de flamingoplader, som skulle bruges til at lave, hvad anklagemyndigheden betegner som »hjemmelavet napalm« i de 21 molotovcocktails, som politiet senere beslaglagde i pulterrummet.
»De helt store, de mangler jo. Vi skal også have taget Integrationsministeriet, Justitsministeriet og Christiansborg. De skal også gøres. Også Mærsk,« sagde PJ og spurgte ifølge aflytningen derefter AC, om han havde nogle »mål«.
»Der her GMO-ting lyder som en rigtig god ide«, for »det man risikerer, er ikke så meget i forhold til, hvor meget man får ud af det,« svarede AC.
Men i retten afviste AC, at der var tale om planlægning: »Det er i forlængelse af det med Livgarden. Det er ikke konkret,« som han sagde. Men eftersom PJ på aflytningen netop »havde flottet sig med nogle højprofilerede ting«, havde AC ment, at han måtte »følge trop«.
TM, der også deltog i flamingosmuldringen, sagde lidt senere i aflytningen, at hvis de blev taget, ville de komme til at sidde i de samme »højst beskyttede fængsler«. Hvorfor, spurgte en af de andre? »Du er terrorist, mand,« lød TM’s svar på aflytningen.
Både FJ og TM havde også talt om, hvor vidt mon deres kærester »ville vente«, hvis de blev taget og fik en lang fængselsstraf. Højst ét år ville TM’s kæreste vente:
»Sådan skal det også være, hun skal ikke hænge på mig i 13 år,« sagde TM til PJ, knap to uger før politiet anholdt de fire unge på fersk gerning på vej ud for at sætte ild til Politiskolen i Brøndby.
Hvorfor lige 13 år, ville vicestatsadvokat Bo Bjerregaard høre.
»Det var bare et tal, jeg slyngede ud,« lød svaret fra TM.

