S-ordfører: Klag over lange svartider i aktindsigter
Hvis en aktindsigt trækker ud mere end 14 arbejdsdage, giver forslaget til ny offentlighedslov mulighed for at klage, siger Julie Skovsby. Men der mangler en klageinstans for centraladministrationen, mener mediejurist Oluf Jørgensen


 Fjorten arbejdsdage… Længere skal man ikke vente på at få svar på en aktindsigt ifølge forslaget til ny offentlighedslov. Regeringens lovforslag åbner nemlig for, at sagsbehandlingstiden kan »påklages særskilt og direkte« til den myndighed, »der er øverste instans i forhold til afgørelsen«, som der står i § 39.
Brug den klagemulighed, lyder opfordringen fra Socialdemokraternes ordfører på lovforslaget, Julie Skovsby:
»Jeg vil opfordre borgere, journalister og forskere til at klage over tiden, når den er urimelig lang. Ikke bare af hensyn til sig selv, men for alle os andre, så vi kan følge med i det.«
– Hvor længe er ’urimelig lang’?
»Det er svært at sige håndfast, men jeg tror, at de fleste vil have en klar fornemmelse af, hvornår det er. Og jeg vil sige: Klag hellere en gang for meget end for lidt, fordi det vil give os redskabet til at se, om der er mange klager og store overskridelser af fristen.«
Information har lavet en gennemgang af svartider i sager om aktindsigt omfattende 1.160 sager fra 13 ministerier 2011-12.
Her fremgår det, at kun 37 procent af samtlige sager blev besvaret inden for den tidsfrist på 10 dage, som offentlighedsloven fastsætter. Næsten hver femte sag, 18 procent, var mere end to måneder om at blive besvaret.
»Så lange svartider er ikke tilfredsstillende,« siger Julie Skovsby, der ser »et stort behov« for at få fokus på, hvor lang tid forskellige myndigheder er om at svare på aktindsigt. Tidligere har også retsordførerne for K, V, S, R, SF, DF og EL kritiseret de lange svartider.
– Hvad kan I gøre som ordførere for at få svartiderne ned?
»Vi kan opfordre til, at man har stort fokus på det, og at ministerierne får organiseret arbejdet på en måde, så man får nogle kortere svartider. Nogle ministerier er bedre end andre til at svare, så vi kan opfordre til, at man lærer af de bedste, og at de kigger på arbejdsgangene for at få sagsbehandlingstiden ned,« siger Julie Skovsby. Hun peger også på forslaget til ny offentlighedslov, som giver mulighed for at klage over sagsbehandlingstiden.
Ikke den slags klageinstans?
– Ifølge lovforslaget kan man klage til ’øverste’ myndighed. Hvem er det i forhold til departementerne?
»Jeg opfatter det sådan, at når man taler om øverste myndighed i forhold til departementer, så er det ombudsmanden,« svarer hun.
Ifølge pressejuristen Oluf Jørgensen fra Danmarks Medie- og Journalisthøjskolen er det rigtigt, at man kan klage til ombudsmanden, men institutionen er ikke en klageinstans, som det menes i lovforslaget:
»Ombudsmanden er jo ikke en sådan klageinstans, fordi institutionen selv bestemmer hvilke sager, de vil gå ind i og ikke har pligt til at behandle alle klager,« siger Oluf Jørgensen.
Hertil svarer Julie Skovsby:
»Det er helt klart mit indtryk, at ombudsmanden kan være en sådan klageinstans. Og hvis mange benytter sig af klagemuligheden i § 39, vil det også være et godt redskab for ombudsmanden,« mener hun.
Oluf Jørgensen, der var medlem af Offentlighedskommsisionen og deltog i arbejdet med at udfærdige et forslag til ny offentlighedslov, fastholder sit synspunkt:
»Den ny offentlighedslov fastsætter en frist for behandling af klager på 20 arbejdsdage, og det er en markant forbedring, men da der ikke eksisterer en klageinstans for ministerierne, gælder fristen ikke for dem,« siger han og tilføjer:
»Vi mangler en egentlig klageindstans for centraladministrationen, der er i stand til hurtigt at gå ind, så klagesager kan blive behandlet hurtigt. Så længe der ikke findes en sådan klageinstans, så kan ministerierne slippe godt af sted med at trække besvarelser i langdrag. En reel klageinstans kunne hanke op i den slendrian, de lange svartider er udtryk for.«

