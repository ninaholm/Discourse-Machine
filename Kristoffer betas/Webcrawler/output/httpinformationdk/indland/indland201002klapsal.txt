Klapsalver fra industrien til Ulla Tørnæs' udviklingsstrategi
Vi er nødt til at gøre kagen større i ulandene, og derfor skal der fokuseres på vækst drevet af den private sektor, mener Dansk Industri, der mener, at dansk hjælp til de fattige med sundhed og uddannelse er så oplagt, at det ikke behøver at udpensles
Et tidligere Danida-støttet industriprojekt i Sydafrika. Kun cirka fem procent af den samlede udviklingsbistand går til erhvervsudvikling. Det tal
 vil Dansk Industri gerne have skruet op for, da det vil kunne hjælpe udviklingslandene til at stå på egne ben, mener DI.


 Mens kritikken fra NGO'er og eksperter i denne uge haglede ned over det lækkede udkast til regeringens nye strategi for udviklingsbistanden, og oppositionen kræver en redegørelse for, hvorledes den øgede fokus på den private sektor skal hjælpe de fattigste, er Dansk Industri godt tilfreds med det foreløbige udkast fra udviklingsminister Ulla Tørnæs.
»Vi synes, at det er meget, meget positivt, at denne strategi har mere fokus på vækst end de tidligere. Vi er nødt til at gøre kagen større i udviklingslandene. Det er jo alt andet lige den private sektor, der driver den vækst bedst,« siger Marie Gad, International koordinator i Dansk Industri (DI), der efter opfordring fra Danida har været med til at udarbejde diskussionsoplægget 'Go for the Win win' om, hvorledes de danske virksomheder kan inddrages i udviklingsarbejdet.
- Flere NGO'er er bekymret for hvad der er blevet af de klassiske danske indsatsområder som sundhed og uddannelse. Hvad siger I til det?
»Jeg kan godt give dem ret i, at sundhed og uddannelse ikke står nævnt ligeså ofte som i tidligere strategier, men jeg tager det som en selvfølgelighed, at det skal Danmark naturligvis blive ved med. Det, der skal rettes op på nu, er, at vi for længe har glemt vækst og arbejdspladser,« konkluderer hun.
Bedre balance
Det handler om bedre balance mellem indsatsområderne, mener Marie Gad.
»Støtte til sociale projekter udgør jo i dag en langt større del end det, der bliver givet til de produktive sektorer. Det gives kun fem procent af den samlede bistand til erhvervsudvikling. Det her betyder bare, at der forhåbentlig kommer mere balance i det. Helt basalt for os er, at fattigdomsbekæmpelse handler om vækst og arbejdspladser, og at målet må være, at landene med tiden skal blive uafhængige af donorerne, så de kan stå på egne ben og blive mere ligeværdige partnere,« siger Marie Gad.
- Flere kritikere efterspørger dokumentation for, at privatsektorbistand faktisk hjælper de fattige. Har I en sådan?
»Noget virker, andet gør ikke. Sådan er det jo også med støtten til de sociale projekter. Men vi kommer ikke udenom den gamle kliché om, at det er bedre at give fiskestænger end fisk. Fattigdomsbekæmpelse handler vel i sidste ende om, at mennesker skal kunne forsørge sig selv. Det er ikke, om man går fem eller seks år i skole, der ændrer et menneskes livsbane. Det er vel, om man kan få et arbejde efter endt uddannelse,« siger Marie Gad.
Industriproduktion
En del af kritikken er også gået på, at man forsøger at udvikle en formel økonomi uden blik for, at de fattigste ofte slet ikke er en del af den økonomi, men tilhører en uformel urban sideøkonomi, eller er subsidierede bønder.
Marie Gad kan godt følge kritikken, men mener ikke, at det skal bremse for privatsektorstøtten.
»Igen synes jeg ikke, at der er en modsætning. Der skal støttes op om den lille bonde, men det betyder ikke, at man ikke også kan støtte de større landbrug og underbygge den landbrugsindustri, der betyder, at landene kan værdiforøge deres varer, i stedet for blot at eksportere råvarer,« siger hun.
Flere instrumenter
Marie Gad håber, at den nye strategi vil resultere i en mere differentieret indsats.
»Udkastet åbner op for at bruge forskellige instrumenter forskellige stederne. Og man skal ikke være blind for, at man kan skabe vækst på måder, der koster mindre end de traditionelle udviklingsprogrammer. F.eks. har IFU (Industrialiseringsfonden for Udviklingslandene, red.) skabt op mod 130.000 arbejdspladser, alt imens at fonden har betalt hele det indskud, den har fået fra staten,« siger Marie Gad.
Hurtig kritik
Flere NGO'er har klaget over, at de ikke har følt sig inddraget i processen med at udarbejde den nye strategi.
Marie Gad kan ikke genkende billedet.
»Jeg oplever, at det har været en meget åben proces med plads til bidrag fra alle interesserede,«
Marie Gad synes, at kritikerne ofte er lidt for hurtigt ude, når der bliver nævnt bistand og privat initiativ i samme sætning.
»Det er lidt som om, de får øjeblikkelig gåsehud.«
Hun mener også, at der er mange misforståelser i debatten.
»Ofte bliver det fremstillet som om, det hele handler om, at danske virksomheder skal vinde noget ved det. Det er jo ikke tilfældet. Langt størstedelen af de to milliarder bliver jo brugt direkte til erhvervsudvikling ude i landene,« fastslår Marie Gad.

