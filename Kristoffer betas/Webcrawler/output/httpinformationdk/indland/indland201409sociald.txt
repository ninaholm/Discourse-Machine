Socialdemokrat kræver åbenhed om dansk redskab mod social dumping
Der bør være mere åbenhed om kritikken af det danske RUT-register, som fagforeninger og myndigheder bruger til at bekæmpe social dumping, siger Ole Christensen, der er socialdemokratisk medlem af Europa-Parlamentet


 Fagforeninger og arbejdsgivere er afskåret fra at bidrage til at løse tvisten om det danske RUT-register, når dokumenterne i sagen ikke er tilgængelige for offentligheden. Det mener Ole Christensen, der er medlem af Europa-Parlamentet for Socialdemokraterne.
»Det betyder, at interessenterne ikke har mulighed for at reagere, og det hænger ikke sammen med, at man ønsker mere åbenhed og gennemsigtighed i EU,« siger Ole Christensen.
RUT-registret er en central del af den danske kamp mod social dumping, hvor udenlandske virksomheder skal registrere sig i, hvis de udfører midlertidigt arbejde i Danmark.
Oplysningerne i registret bruger myndigheder og fagforeninger til at finde frem til og kontrollere virksomhederne.
Information har tidligere afdækket, at den polske vicepremierminister, Janusz Piechociński, har sendt et brev til EU-Kommissionen om det danske RUT-register.
I brevet udtrykker den polske topminister »bekymring« over RUT-registrets »rækkevidde« og »funktionsmåde« i forhold til den frie bevægelighed i EU.
Ifølge den polske regering har EU-Kommissionen også besvaret det polske brev og er desuden enig med Polen i, at »visse aspekter« af det danske registers funktionsmåde er »problematiske«.
Det har en anonym kilde i Bruxelles ligeledes bekræftet over for Information. Det står dog uklart, hvilke dele af det danske register EU-Kommissionen sigter til.
Men Polen har ikke ønsket at udlevere brevudvekslingen, og EU-Kommissionen har heller ikke ønsket at be- eller afkræfte kommissionens standpunkt i forhold til RUT-registret.
Ole Christensen har derfor stillet et officielt spørgsmål til EU-Kommissionen, hvori han beder om at få udleveret de breve, der er sendt mellem Polen og EU-Kommissionen.
Han tvivler dog på, at EU-Kommissionen rent faktisk vil udlevere dokumenterne, men vil alligevel forsøge at presse på.
»Kommissionen har tidligere været lukket på mange områder, men nu må vi se, om der er en vilje i den nye kommission i forhold til at spille med åbne kort,« siger Ole Christensen.
Han håber og tror dog på, at den nyvalgte kommissionsformand, Jean-Claude Juncker, vil prioritere arbejdet med at bekæmpe social dumping.
»Hvis du kigger i det brev, han har sendt til den nye beskæftigelseskommissær, så er en af indsatsområderne kampen mod social dumping,« påpeger Ole Christensen.
SF går ind i sagen
Den polske vicepremierminister har over for Information uddybet sin kritik af det danske RUT-register i en skriftlig kommentar.
Han peger blandt andet på, at dele af oplysningerne i registret offentliggøres til gavn for fagbevægelsen, der bruger adresser og navne i registret til at bekæmpe social dumping.
Den polske topminister har også kritiseret »kravene til ordregiver«, som ligger i lovgrundlaget for RUT-registret.
Kravene indebærer, at den person i Danmark, som det udenlandske firma arbejder for, skal sikre, at det udenlandske firma er anmeldt i registret. Ellers risikerer ordregiveren en bøde på 10.000 kroner.
Beskæftigelsesminister Mette Frederiksen (S) har i et skriftligt svar til Information svaret, at hun vil »kæmpe for at bevare« det danske RUT-register.
Derefter har ministeren henholdt sig til, at Danmark fører en »uformel dialog« med EU-Kommissionen om det danske register, som hun ikke kan afsløre det detaljerede indhold af.
Ifølge et svar til Folketinget fra beskæftigelsesministeren handler den dialog dog udelukkende om såkaldte enkeltmandsvirksomheder og deres pligt til at registrere sig i RUT-registret.
Dialogen handler ifølge ministeren ikke om, at »det samlede danske RUT-register skulle være i strid med EU-retten«.
Lisbeth Bech Poulsen, der er SF’s EU-ordfører i Folketinget, har desuden stillet beskæftigelsesministeren spørgsmål i sagen om den polske kritik af RUT-registret.

