’Hvis de ikke genopstiller, er der intet problem’
Socialdemokraternes partisekretær, Lars Midtiby, mener, at både Nicolai Wammen og Nick Hækkerup gør det godt som partiets næstformænd, men han erkender, at partiets love skal overholdes


 Når landets socialdemokrater til september mødes til partiets ordinære kongres, er hele partiledelsen på valg. Der er næppe tvivl om, at statsminister Helle Thorning-Schmidt bliver genvalgt. Anderledes interessant kan det blive, hvem partiet vælger som de to næstformænd.
Hvis partiets love skal overholdes, kan enten Nicolai Wammen eller Nick Hækkerup ikke fortsætte på posten.
–Partisekretær Lars Midtiby, flere fremtrædende S-borgmestre kritiserer, at baglandet ikke er repræsenteret i partiets ledelse. Hvad siger du til det?
»Der er ingen regel om, at der skal være nogle fra det kommunale bagland. Hovedbestyrelsen har dispenseret fra, at begge næstformænd ikke må sidde i folketingsgruppen, fordi vi er så langt fremme i den fireårige valgperiode og allerede har en ordinær kongres til efteråret. Hvis nogle har en opfattelse af, at der er en lovregel om, at det kommunale bagland skal være repræsenteret, så er det altså ikke rigtigt.«
– Hvordan vil I sørge for, at partilovene bliver overholdt?
»Hele partiledelsen er på valg til den ordinære kongres. Hvis de to nuværende næstformænd ikke genopstiller, er der intet problem, men det er der ikke taget stilling til. Det skal drøftes i hovedbestyrelsen, og derfor har jeg ikke mere at sige på nuværende tidspunkt.«
– Er det muligt at kombinere en ministerkalender med næstformandsposten i et regeringsbærende parti?
»Jeg synes, de begge gør et fremragende job. De har gjort det aldeles glimrende, og det er hovedbestyrelsen, der har truffet det valg.«
Vi har de love, vi har
– Baglandet mener blandt andet, at diskussionen om betalingsringen kunne have været undgået, hvis baglandet havde været repræsenteret i partiets ledelse. Hvad siger du til den kritik?
»Den kobling mener jeg ikke, det er rimeligt at lave. Både Erik Nielsen (borgmester i Rødovre, red.) og Jan Trøjborg (borgmester i Horsens, red.) sidder i partiets hovedbestyrelse.«
– Men skal baglandet være repræsenteret i partiledelsen?
»Det er klart, at vi har de love, vi har, og de tilgodeser baglandet, men ellers vil jeg ikke kommentere, hvem der skal stilles op til kongressen,« siger Lars Midtiby.
Hverken europaminister Nicolai Wammen eller forsvarsminister Nick Hækkerup ønsker at forholde sig til kritikken fra det kommunale bagland eller at svare på, om de genopstiller som næstformand til partiets kongres i september.
De henviser begge via deres særlige rådgivere til partisekretær Lars Midtiby.

