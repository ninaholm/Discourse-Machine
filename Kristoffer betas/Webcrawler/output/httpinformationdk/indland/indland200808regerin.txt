Regeringen lægger op til nye besparelser på universiteterne
Regeringens finanslovforslag varsler igen besparelser på universitetsområdet, og forslaget kritiseres af både politikere og interesse-organisationer


 Universiteterne ser ud til at tabe på finansieringsrouletten på ny, for regeringens finanslovforslag lægger op til besparelser. 
Det er universiteternes taxametertilskud, altså det beløb, universiteterne årligt modtager pr. studerende, der falder i forhold til pris- og lønregulering.
Sparestrategien er ubegavet, mener Enhedslisten:
"Det er rent ud sagt torskedumt, at regeringen gør det her, og da særligt i år hvor universiteterne er hårdt pressede efter det faldende optag. Man lukker simpelthen øjnene for de problemer, der er på universiteterne, og det er direkte uansvarligt," siger Johanne Schmidt-Nielsen, der er uddannelses- og forskningsordfører for Enhedslisten. 
Enhedslisten står langtfra alene med sin modstand mod finanslovforslaget; køen af kritikere er lang. Også formanden for universitetsrektorerne er skuffet.
"Vi havde bare håbet på, at man ville stoppe den her sædvanlige grønthøstermodel, og jeg håber virkelig, at en nærlæsning vil afsløre, at pengene på en eller anden måde føres tilbage til uddannelserne," siger Jens Oddershede, der er formand for Rektorkollegiet og rektor på Syddansk Universitet.
Uanset hvad forklaringen er, så får besparelserne langsigtede konsekvenser, vurderer han.
"Endnu en besparelse på taxametret og en nedgang i antallet af optagne studerende er to ting, der er med til at gøre det sværere for os at tilbyde uddannelser i verdensklasse. Der er ingen tvivl om, at det peger i den forkerte retning," siger Jens Oddershede.
Samme som sidste år
Videnskabsminister Helge Sander maner imidlertid til besindighed:
"Det, der sker i år, er akkurat det samme, som der er sket alle andre år. Der er et krav om at gennemføre effektiviseringer, og pengene bliver ført tilbage, for vi kanaliserer dem over i en færdiggørelsesbonus, og det giver en yderligere økonomisk tilskyndelse til at bistå eleverne med at komme igennem studiet, " siger Helge Sander og peger desuden på, at der er afsat flere midler til forskning. 
Men rektorformanden Jens Oddershede jubler ikke over forskningsmidlerne.
"Vi får måske lidt flere penge til forskning, men på uddannelsesfronten er der altså nogle udfordringer," siger han.
SF's universitets- og forskningordfører, Jonas Dahl, mener, at det er ulogisk at ønske bedre forskning, når man samtidig skærer på uddannelserne.
"Det er da positivt, hvis der tilføres flere penge til forskning, men uddannelserne er jo helt grundlæggende for, at man senere kan få dygtige forskere," siger han.
Men den analyse er ministeren ikke enig i:
"Vi tilfører flere milliarder til forskning, og det er jo altså forskningsbaseret uddannelse, vi har. Hvis der er nogen, der mener, at det er en katastrofe, så kan jeg ikke tage det seriøst," siger Helge Sander.
Socialdemokraternes ordfører Kirsten Brosbøl køber slet ikke Sanders udmelding om midlerne til forskning. Regeringen pynter sig med lånte fjer, mener hun:
"At man overfører nogle af globaliseringspuljemidlerne til forskning er jo ikke noget nyt. Det skal de jo, for det er det, de er sat af til, og nu skal alle velfærdsforligspartierne jo være med til, at forhandle om fordelingen. Det er jo ikke nye penge," siger hun.
Puljetyranni eller ej, så står taxametertilskuddet over for besparelser, og det rammer de studerende, mener Danske Studerendes Fællesråd.
"Mange fag har meget få undervisningstimer, og vejledningen er skåret væk. Det begynder at blive meget alvorligt, og det kan da undre os, at politikerne ikke lytter, når alle råber op. Oppositionen siger det, Dansk Magisterforening siger det, rektorerne siger det, de studerende siger det - der er ikke penge nok," siger Jeppe Mulvad, uddannelsespolitisk ordfører i Danske Studerendes Fællesråd.
Regeringens finanslovforslag er i sagens natur kun et udspil til forhandling, og Folketingets partier vil i de kommende dage præsentere deres udspil og komme med ændringsforslag. 
De studerende håber på et hurtigt møde med ministeren: "Bertel Haarder har jo inviteret til møde om Undervisningsministeriets uddannelser, så det kunne Helge Sander jo også passende gøre. Vi vil i hvert tilfælde gerne have en forklaring," siger Jeppe Mulvad.


