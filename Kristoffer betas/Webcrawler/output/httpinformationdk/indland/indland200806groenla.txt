Grønlands indvandrer-historie skal skrives om



 De første indvandrere på Grønland var ikke indianere fra det nordamerikanske kontinent eller inuitter fra Canada som hidtil antaget. Derimod var de beslægtet med de nulevende beboere på øgruppen Aleuterne i det nordlige Stillehav og Seriniki Yuit i det nordøstlige Sibirien, viser ny forskning på Københavns Universitet, som er ledet af den verdenskendte dna-forsker Eske Willerslev. 
Forsknings-resultaterne blev offentliggjort i tidsskriftet Science i fredags. Resultaterne er baseret på dna-analyser af hår fundet i Disko Bugt i Nordvestgrønland. Det grønlandske hår blev efterfølgende analyseret for såkaldt mitochondria, som er generne på modersiden og en slags kraftstation i cellerne, der er velegnede til at sammenligne dna fra såvel pattedyr som mennesker.
Dna-resultaterne blev sammen-lignet med en international dna-database, og her nåede man frem til, at det kom fra det østlige Sibirien og Aleuterne, hvor befolkningen tilsyneladende har udgjort en gruppe, der befolkede andre steder i det arktiske område.
Resultaterne vil formentlig betyde, at historien om Grønland skal skrives om. Professor Willerslev og forsker-gruppen har revideret verdenshistorien et par gange via deres forskning i fossilt dna. Senest for to måneder siden, da forskerholdet fandt ud af, at de amerikanske indianeres forfædre var de første til at befolke USA og kom til landet mere end 1.000 år tidligere end hidtil antaget.

