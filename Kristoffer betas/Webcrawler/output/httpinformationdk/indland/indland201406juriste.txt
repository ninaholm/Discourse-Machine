Jurister efterlyser klarere opgør med lømmelpakken
Justitsministeren vil fastsætte retningslinjer for politiets præventive anholdelser. I stedet bør selve politiloven ændres, lyder det fra Cepos og Institut for Menneskerettigheder


 
	Lømmelpakken bør helt revideres, lyder anbefalingen fra jurister, efter at justitsminister Karen Hækkerup (S) har lagt op til at fastsætte »generelle retningslinjer« for politiets indsats ved demonstrationer. Hvad retningslinjerne kommer til at indeholde, er endnu uvist.

	»Det er helt utilstrækkeligt. Og det er dybt mærkværdigt, at Karen Hækkerup, som i dén grad var modstander af lømmelpakken, nu når frem til, at der ikke er nogen problemer,« siger Jacob Mchangama, chefjurist i Cepos.

	Udover COP15-sagen er der flere sager, der viser, at lovgrundlaget for politiets administrative frihedsberøvelser er uklart, mener Jacob Mchangama. Senest er en frihedsberøvelse under den kinesiske præsidents statsbesøg i Danmark blevet dømt ulovlig i Københavns Byret. Samtidig verserer der en sag ved Den Europæiske Menneskerettighedsdomstol om frihedsberøvelser i forbindelse med en fodboldkamp i København i 2009.

	»Der er noget, der tyder på, at lovgrundlaget ikke er så stringent, som det burde være,« siger han.

	Også Institut for Menneskerettigheder anbefaler, at selve politiloven revideres, så varigheden og omfanget af administrative frihedsberøvelser begrænses.

	Direktør Jonas Christoffersen kvitterer dog for, at justitsministeren vil fastsætte retningslinjer for administrative frihedsberøvelser.

	»Vi ville foretrække en lovændring. Men vi ved, hvor trægt Justitsministeriet er til at styrke borgenes retssikkerhed, så det her kan være et godt stykke på vejen, og så må vi se, hvordan det går på længere sigt,« siger han.

	Jonas Christoffersen anbefaler, at man i retningslinjerne forpligter politiet på kun at opretholde en frihedsberøvelse i mere end tre timer, hvis der er »særlige grunde« til det, og kun i mere end seks timer, hvis der er »ganske særlige grunde«.

	»Ved sådan en ændring ville man tvinge politiet til at overveje, om de kan forsvare at opretholde en frihedsberøvelse,« siger han og opfordrer samtidig til at sende de kommende retningslinjer i høring, »så borgerne kan nå at give deres besyv med«.

	Uforpligtende tiltag

	Justitsministeren har besluttet at fortsætte en indberetningsordning, hvor politiet skal fortælle om de tilfælde, hvor en frihedsberøvelse har varet mere end seks timer. Det vil dog ikke ændre noget, vurderer Jacob Mchangama.

	»Det minder lidt om hele spillet omkring logningsbekendtgørelsen og revision af terrorpakken, hvor man kommer med nogle uforpligtende ting, som ikke rykker ved noget,« siger han.

	En revision af logningsbekendtgørelsen blev udskudt flere gange, indtil justitsministeren for nylig ophævede sessionslogning – »men af tekniske grunde«, som Jacob Mchangama siger.

	»I forhold til terrorpakken lavede Justitsministeriet en fuldstændig ensidig redegørelse, hvor man ikke overraskende nåede frem til, at der ikke var nogen problemer. I tilfældet med lømmelpakken er det også uforpligtende. Man vil gerne give større indsigt, og det er fint nok, men nu har vi efterhånden en række tilfælde, der peger på, at lovgrundlaget ikke er klart nok,« siger han.

	Jonas Christoffersen mener, at indberetninger af administrative frihedsberøvelser er en god idé, men at man med fordel kunne udvide dem.

	»Jeg ville foretrække en indberetning, som fokuserede på frihedsberøvelser, der varer henholdsvis under tre timer, tre til seks timer og mere end seks timer. I mange tilfælde kan man jo se, at en tilbageholdelse i tre timer er alt rigeligt til at opløse en konkret situation,« siger han.

	Jonas Christoffersen anbefaler desuden, at Justitsministeriet årligt opgør, hvor mange penge, man bruger på erstatning for ulovlige frihedsberøvelser.

	»Det beløb må jo blive reduceret meget væsentligt med de her initiativer, og hvis det ikke sker, er der noget galt. Det hele handler jo om, at det skal være lovligt,« siger han.

	 

	 

