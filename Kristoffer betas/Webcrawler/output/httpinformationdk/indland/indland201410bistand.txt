Bistandsklientens søn bliver stadig bistandsklient
Den sociale arv er blevet tungere i bunden af samfundet, konkluderer ny analyse fra AE-rådet. Børn af langtidsledige bliver ofte selv langtidsledige, og det gælder især for indvandrere og i Udkantsdanmark
Socialt blandede boligkvarterer er en af nøglerne til at bryde den sociale arv, mener Lars Olsen.


 »Vi skal udvikle et samfund, hvor det er muligt at bevæge sig fra bistandsklient til bankdirektør.«
Sådan lød det i en tale fra daværende statsminister Anders Fogh Rasmussen (V) i 2002. Siden er det gået lige modsat: En ny analyse fra AE-rådet (Arbejderbevægelsens Erhvervsråd) viser, at det er blevet sværere for børn af langtidsledige at bryde den sociale arv.
Ud af de 17-årige, der i 1994 boede i en familie, hvor mor og far var langvarigt uden for arbejdsmarkedet, var 31 procent selv blevet langtidsledige, da de fyldte 35 år i 2012. I 2003 var det tilsvarende tal kun 23 procent. Den sociale arv er altså blevet tungere i bunden af samfundet. I debatbogen Klassekamp fra oven, der udkom i forrrige uge, skriver forfatterne om Anders Fogh Rasmussens 2002-ambition: »Et årti senere må vi konstatere, at det blev ved retorikken. Bistandsklientens søn har fået større risiko for at blive – bistandsklient.«
Den negative udvikling skyldes især, at arbejdsmarkedet har ændret sig, forklarer senioranalytiker i AE-rådet Sune Sabiers, der er medforfatter til Klassekamp fra oven.
»I dag efterspørger vi bedre uddannet arbejdskraft end tidligere, og vi efterspørger det mere i byerne. Vi har ikke meget industri tilbage, som ligger andre steder, og som efterspørger nogle andre ting,« siger Sune Sabiers. Det er især indvandrere fra ikkevestlige lande, der har svært ved at bryde den sociale arv, viser analysen fra AE-rådet. Hele 39 procent af indvandrerdrenge, der er vokset op i hjem med langtidsledighed, er selv langtidsledige, når de bliver 33-35 år. Det tilsvarende tal for drenge med dansk oprindelse er 29 procent. Undersøgelsen viser ydermere, at kvinder har en større risiko end mænd for at hænge fast i langtidsledighed. Sune Sabiers peger på, at de dårligst uddannede grupper på arbejdsmarkedet i høj grad er presset af globaliseringen.
»De her grupper konkurrerer med folk fra Østeuropa og er presset af, at deres arbejdsplads kan flytte ud af landet. For akademikere og højtuddannede er globaliseringen en gevinst, men for underklassen er det en trussel,« siger han.
I Klassekamp fra oven skønnes det, at antallet af østeuropæere, der arbejder i Danmark, er vokset fra omkring 10.000 ved EU’s østudvidelse i 2004 til 80.000 i dag, og at østeuropæere udgør op mod halvdelen af de ansatte i landbruget og 35-40 procent af dem, der arbejder inden for rengøring.
Ghettoficering
Ifølge forfatter og debattør Lars Olsen, der er medforfatter til Klassekamp fra oven, skyldes den tungere sociale arv også, at de langtidsledige i stigende grad har klumpet sig sammen i sociale boligbyggerier og i Udkantsdanmark.
I 1985 var der kun ni sogne, hvor underklassen udgjorde mere end 30 pct. af de 18-59-årige. I 2012 var tallet vokset til 35. Blandt disse er Gellerup, Vollsmose, Tingbjerg og andre såkaldte ghettoområder i København, Aarhus og Odense; men også socialt belastede boligområder i Randers, Kolding, Svendborg og Kalundborg og landområder på Lolland, Falster og mindre øsamfund.
Derfor er socialt blandede boligkvarter en af nøglerne til at bryde den sociale arv, mener Lars Olsen.
»På hverdagsplan har der foregået en enorm stærk social integration, hvor de, der voksede op i dårligt stillede familier, fik nogle venner i boligkarreen og skoleklassen, hvis forældre var i arbejde og fungerede som rollemodeller,« siger han.
»Den negative sociale arv er ikke en automatik, men en meget, meget forhøjet risiko for at klare sig dårligere i livet. Det, vi kan se, er, at den risiko er blevet større med årene.«
Socialordfører for Socialdemokraterne, Pernille Rosenkrantz-Theil, erkender problemet, men siger, at kontanthjælpsreformen fra 2013 har fået flere ledige unge i uddannelse.
»Med reformen er det lykkes at få 6.000 unge i gang med en uddannelse – unge, som under normale vilkår ikke ville have fået én. Det er første gang, vi oplevet så stort et skift, og det er rigtig, rigtig positivt,« siger hun. Kontanthjælpsreformen indførte bl.a. et »uddannelsespålæg« for unge under 30 år og erstattede kontanthjælp for unge med en »uddannelseshjælp«, der svarer til SU-satsen. Rosenkrantz-Theil peger desuden på, at regeringen har afskaffet de såkaldte fattigdomsydelser. Det har »knækket kurven over børnefattigdom i Danmark«, siger hun.
– Så næste gang AE-rådet laver den her undersøgelse, vil resultaterne se anderledes ud?
»Det er i hvert fald den retning, vi gerne vil have, at samfundet drejer i. Men jeg synes på ingen måde, at vi er i mål med at bryde social arv og skabe lighed i vores samfund.«

