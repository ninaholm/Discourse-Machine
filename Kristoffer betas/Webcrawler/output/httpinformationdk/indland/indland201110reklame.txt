Reklamerne flytter ind i privatsfæren
Selv om reklamer synes at sprede sig i det offentlige rum, og klæber til alt fra Det Kongelige Teaters facade til den lysegrå Metro, er reklamerne i stigende grad på vej væk fra gaderne. I stedet er de ved at indtage privatsfæren, mener den danske reklameguru Lars Bastholm, tidligere kreativ direktør for Ogilvy & Mather i Nordamerika


 I Danmark kommer vi næppe til at opleve en massiv invasion af levende annoncer, som dem der oplyser Times Square og Shinjuku kvarteret i Tokyo. Hoppende chokoladefrøer og æglæggende Irmahøner vil fortsat være toppen af poppen i vores univers for bevægelige reklamers univers.
Udviklingen i reklamebranchen er nemlig på vej væk fra konkurrencen om, hvem der kan råbe højest for at fange vores opmærksomhed, mener Lars Bastholm. Det gælder ikke længere om at nå alle, men om at målrette kræfterne mod dem, som reelt er potentielle forbrugere:
»I fremtiden vil reklamer blive meget mere personlige. Forstået sådan, at forbrugerne tilkendegiver, hvad de er interesserede i, og så modtager de reklamer baseret på deres specifikke informationer. Vi vil især opleve flere reklamer gennem mobil markedsføring. Det bliver et af de næste helt store fænomener.«
I det skifte har mange kritiseret reklamebranchen for at trænge sig på med manipulerende og snagende metoder i vores privatssfære, hvor den intet har at gøre?
»Vi prøver altid at lære så meget så muligt om det segment, vi ønsker at sælge til. Derfor søger vi en ret dyb indsigt i, hvad der gør, at folk køber det bestemte produkt, og så prøver derudfra at tale til folk på en måde, der vækker begejstring og skaber sympati for produktet.
I bund og grund er der ikke særlig meget hokuspokus i det, vi spiller med helt åbne kort. Først fortæller vi folk om produktet på en mere eller mindre elegant måde, og så håber vi, at den fortælling frembringer tilstrækkelig med købelyst, til at vi kan sælge det. Sværere er det ikke.
Jeg ved godt, at det er enormt populært at tro, at vi benytter os af mystiske metoder, som 20 millisekunders klip, der ubevidst påvirker hjernen, men den sags sker altså primært på film.«
Ikke ude på at støde
Men selv om reklamebranchen er på vej mod et skifte fra reklame i det offentlige rum til reklame i privatssfæren, er det ikke til at komme uden om, at de levende reklamer synes at vinde frem steder som i Metroen og på togperronerne, hvor de larmer og blinker. Lars Bastholm har dog svært ved at se, at det skulle være et problem.
»For mig handler det ikke om, hvorvidt reklamer larmer eller bevæger sig. Det handler om, hvorvidt de er ordentligt lavet eller ej. Hvis noget er elendigt produceret, så prøver jeg også selv at undgå det. Og ja, faktum er, at 90 procent af al reklame er forfærdeligt. De sidste 10 procent kan derimod være interessante og engagerende. Men der er jo ikke nogen, som indleder et projekt med, at ville lave noget, som er skideirriterende. Det er ikke givende for nogen bare at råbe sit budskab højt ud i æteren.«
Men det er jo netop den kritik, der har mødt reklamerne i S-togene. DSB har jo måttet slukke for lyden, fordi passagererne blev irriterede.
»Det vigtige er at huske, at ingen er ude på at støde nogen til at købe noget. Jeg forstår personligt godt, at folk bliver irriterede af støj i det offentlige rum, hvis altså det ikke er gennemtænk. Men det giver ikke mig lyst til at flytte i sommerhus og gro skægget ud.«
Men når folk irriteres over reklamernes kværnen, er tiden så ikke inde til at sætte flere grænser for reklamebrug. Kunne det ikke være gavnligt, at nedsætte et reklameetisk råd?
»Hvis det en dag blev et udbredt fænomen at snige sig op bag vilkårlige personer og skråle et brandnavn højt ind i deres venstre øre med en klingende trompet, så kan jeg godt forestille mig, at det kunne blive nødvendigt med en ny reklameetik. Indtil den dag kommer, tror jeg sagtens, at vi selv kan styre det.
Opgøret i São Paulo
Nogle steder er folk imidlertid blevet så trætte af reklamernes indtog i det offentlige rum, at det er kommet til et egentligt opgør.
F.eks. besluttede borgmesteren i São Paulo i Brasilien for et par år siden helt at forbyde al reklame i det offentlige rum. Samtlige plakater, billboards og tv-skærme blev fuldstændigt fjernet fra gader og stræder.
»Borgmesteren havde simpelthen fået nok af den visuelle forurening, og trods kritik fra erhvervslivet var det til stor glæde for storbyens indbyggere, at reklamerne forsvandt ud af bybilledet,« erkender Lars Bastholm.
Er det så ikke et eksempel til efterfølgelse?
»Jeg tror nu, at langt de fleste vil fortrække, at produkter er reklamefinansierede. Hvis man skulle begynde at betale, hvad forskellige services i virkeligheden koster, er man ude i nogle store summer for noget, man normalt tager for givet.«
Som eksempel nævner Lars Bastholm TV 2 og TV 3, og fastslår, at hvis befolkningen skulle betale det beløb, som annoncerne i dag finansierer, ville folks licens pludselig blive rigtig høj.
Men er der ikke en risiko for, at reklamer i det offentlige rum kan give bagslag, så folk fravælger at købe produkter, fordi de bliver irriterede over reklamerne?
»Faktisk går det typisk lige modsat. Når folk står i en købssituation, efter de blevet bombarderet med reklamer fra eksempelvis Colgates, vil langt de fleste vælge at købe Colgate, selv om de har haft en negativ oplevelse med reklamen. Det er den pudsige eftereffekt, reklamer kan have,« siger Lars Bastholm og tilføjer, at reglen gælder i lagt de fleste tilfælde, med mindre man som bruger er blevet decideret stødt og fornærmet af virksomhedens markedsføring. »Sker det, vil man nok begynde at bruge Zendium i stedet,« slutter han.

