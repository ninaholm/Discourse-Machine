Nyt ungdomshus på vej
Med udsigten til et ungdomshus på Dortheavej, ser de seneste års fysiske og juridiske kampe ud til langt om længe at være slut. Fantastisk, siger SF og de unges advokat - beskæmmende, svarer de konservatives Mogens Lønborg


 Det har taget knap halvandet år og kostet mere end 100 millioner kroner i politilønninger og reparationsomkostninger - men nu ser der langt om længe ud til at blive ro på Nørrebro, efter gårsdagens udmelding om, at de unge og et flertal i Københavns Borgerrepræsentation er blevet enige om et nyt ungdomshus på Dortheavej i Københavns Nordvestkvarter. Løsningen har vagt stor glæde på dele af rådhuset, blandt andre hos Frank Hedegaard, der er medlem af borgerrepræsentation for SF: "Jeg er glad og lettet - både på de unges og på de øvrige Københavneres vegne," siger Frank Hedegaard, der kalder hele sagen om ungdomshuset for "et meget rodet forløb."
Balladen
Urolighederne startede for alvor den 14. december 2006, da de unges demonstrationer over udsigten til a blive sat på gaden, ender med voldelige sammenstød med politiet, som anholder 273 danske og udenlandske demonstranter. 1. marts 2007 bliver ungdomshuset ryddet, og siden har der fulgt en lang række af demonstrationer og støttearrangementer, hvoraf de fleste har været fredelige, mens andre er endt med bål i gaderne og konfrontation med politiet. Værst går det i dagene efter 1. marts, hvor 649 bliver anholdt - men også den 1.maj og den 1. september - på halvårsdagen for rydningen - er der ballade. I forbindelse med indtagelsen af et nedlagt vandværk på Grøndalsvænge Allé den 6. oktober anholder politiet 436 demonstranter. En opgørelse som avisen 24Timer lavede i januar 2008 viste, at udgifterne til politiets indsats samt oprydninger og reparationer i forbindelse med urolighederne har beløbet sig til godt 100 millioner kroner.
Frank Heedegaard er glad for, at man nu kan se frem til et mere fredeligt København:
"Jeg bor på Christianshavn, så jeg har oplevet det tæt på, blandt andet har min egen bil været udsat for hærværk. Så det er rart at vide, at man nu kan sove trygt om natten igen," siger han
I den samme periode, har der også kørt et stort juridisk tovtrækkeri, hvor talrige løsningsforslag er forsøgt og forkastet igen - tættest var man i januar og februar 2008 på en løsning på Frederikssundsvejens Skole, men her takkede naboerne nej.
Ungdomshusets advokat, Knud Foldschack, er også lettet over, at det nu ser ud til snart at være slut:
"Jeg er er en lettet mand. Forslaget skal stadig i høring, men jeg føler mig sikker på, at det er her, vi har en løsning, og det er en stor tilfredsstillelse oven på de seneste måneders kampe."
Beskæmmende
Helt så positive er man imidlertid ikke blandt borgerrepræsentationens borgerlige partier. De konservatives Sundhedsborgmester, Mogens Lønborg, undrer sig over, at Socialdemokraterne, De Radikale, SF og Enhedslisten støtter de unge i at få et nyt hus:
"Unge, der bruger udemokratiske metoder såsom vold og pression, skal man ikke belønne. Deres ballade har kostet borgerne et trecifret millionbeløb især på grund af de mange polititimer, der er brugt på Nørrebro og Christianshavn. Det kan man da ikke belønne," siger Mogens Lønborg:
Han kalder det derfor "beskæmmende," at et flertal "ser bort fra, hvilken ødelæggelse de seneste år har budt på og bare siger 'vi vil have fred'," siger han og tilføjer:
"Jeg føler med de mennesker, der har fået biler ødelagt - det er da urimeligt. Dem skulle man have hjulpet. I stedet hjælper man dem, der har udført volden."
Ikke knæfald
SF's Frank Hedegaard afviser at der er tale om en knæfald for gadens parlament:
"Vi har hele tiden ønsket et selvstyret ungdomshus, og det har vi så fået genetableret nu. Der blev lavet en fejl, da man solgte huset i 1999, og det er der nu rettet op på. Det burde Mogens Lønborg være glad for," siger han. Det er Mogens Lønborg imidlertid ikke:
"De unge har ikke accepteret borgerrepræsentationens beslutning fra 1999. Om den i bakspejlet synes at være fejlagtig eller ej, så man må stadig respektere den - og prøve at få den ændret gennem lovlige midler, hvis man er utilfreds. Derfor skal politikerne ikke give efter for deres pres," siger han.


