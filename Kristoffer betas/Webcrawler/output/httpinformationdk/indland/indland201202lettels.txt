Lettelse og selvransagelse på Borgen
Den politiske sikkerhedslanding af en betalingsring på katastrofekurs afstedkom både lettelse og selvransagelse blandt socialdemokrater og SF’ere på Christiansborg i løbet af i går


 »Den kunstneriske udførelse kunne have været bedre.« »Ikke et kønt forløb«. »En svær og hård debat.« »Vi vil gerne gøre det bedre næste gang.«
Topministrene fra Socialdemokraterne og SF lignede i går groggy boksere på stribe i bestræbelserne på at forklare det farceagtige forløb omkring betalingsringen i København, der nu endegyldigt ser ud til at være parkeret seks fod under jorden. Glæden og lettelsen i regerings-toppen var heller ikke til at tage fejl af – ligesom et grynede håb om, at betalingsringen nu stopper med at køre i ring i medierne.
»Jeg synes, det har været en hård og svær debat. Det er jo også lige præcis derfor, at vi er nået frem til den konklusion, vi er nået frem til. Det, vi har gjort, er at tage bestik af de stadigt flere røster, der har peget på, at de ikke mener, at betalingsringen var en rigtig løsning,« sagde finansminister Bjarne Corydon (S), der sammen med skatteminister Thor Möger Pedersen (SF) de seneste uger har været på overarbejde for at lave en politisk sikkerhedslanding af den katastrofekursramte betalingsring.
»Jeg tror, vi alle sammen har det sådan, at vi gerne vil gøre det bedre næste gang. Men jeg tror også, man må konstatere, at der bare er nogle politiske processer, der er sværere end andre og derfor tager længere tid. Det vigtigste er nu engang det, man lander på til sidst,« lød det fra Corydon.
Fra morgenstunden var SF-formand Villy Søvndal på rundrejse i TV 2 News, hvor han lettet delagtiggjorde seerne i, at SF i løbet af aftenen havde solgt betalingsringen for to gange 500 millioner kroner til henholdsvis billigere busbilletter og udbygning af den kollektive trafik. Pengene kommer fra en omlægning af afgifterne til leasing af biler, og Søvndal lod forstå, at han var tilfreds med prisen. Både formanden, den politiske ordfører Jesper Petersen (SF) og skatteminister Thor Möger Pedersen påpegede dagen igennem, at SF har fået opfyldt sit mål om billigere kollektiv trafik.
»Det har ligget SF meget på sinde at sikre både billigere og bedre tog. I svære beslutninger skal man tænke sig godt om. Den kunstneriske udførsel kunne måske have været bedre, men slutresultatet er godt,« lød det fra Thor Möger Pedersen.
En milliard i turbanen
	Rundt på Christiansborgs gange var det tydeligt at spore lettelsen blandt gruppemedlemmer fra både S og SF:
»Jeg fatter ikke, at den her lokalpolitiske sag har kunnet fylde hele dagsordenen så længe. Det har været ulideligt. Lad os komme videre,« som en SF’er bemærkede.
Transportminister Henrik Dam Kristensen (S) – i hvis turban, der uannonceret var landet en hel milliard kroner i løbet af natten – konstaterede:
»Vi får 500 millioner kroner år efter år til udbygning af den kollektive trafik. Det er rigtig mange penge.«
Han ville ikke rigtig svare klart på, om han selv synes, at betalingsringen havde været den rigtige løsning:
»Jeg synes, at ideen med at lave begrænsning i forhold til trængsel var en god idé ... Det viser vores miljøundersøgelser også. Og vi anerkender også fuldt ud, at vi ikke har løst trængselsproblemerne med den her løsning, og derfor beder vi nu nogle kloge mennesker om at give nogle bud på, hvad vi kan gøre ved det.«
Baggrunden for beslutningen om at skrotte ringen var ministeren ikke i tvivl om:
»Man skal enten være tonedøv eller ikke forstå noget som helst, hvis man ikke har kunnet se, at de mennesker, vi gerne ville gøre noget for, de ikke var interesserede i den ring,« sagde Dam Kristensen.
Og mens finansminister Bjarne Corydon konstaterede, at det var »summen af tilbagemeldingerne«, der i sidste ende fik regeringen til at lave en U-vending på betalingsringen, mente statsminister Helle Thorning-Schmidt (S), at »regeringen har haft modet« til at lytte til de kritiske røster og træffe en beslutning.

