Yolanda troede krig var værst
For to et halvt år siden flygtede 53-årige Yolanda Tabak fra Bosnien. Siden har hun ikke vidst, om hendes familie var ’købt eller solgt’ af det danske samfund. Hun troede, at det værste i verden var at deltage i en krig, men hun har nu lært, at man først rigtigt når bunden som asylansøger. For at fokusere på noget andet har Yolanda det seneste halve år skrevet for asylavisen New Times
Den enlige mor Yolanda Tabak fra Bosnien siger: ’Engang tænkte jeg, at det mest ydmygende for et menneske måtte være at leve midt i en krig. Nu ved jeg, at man først når bunden som asylansøger. Jeg får dækket mine basale behov. Får mad, tøj på kroppen og husly, men følelsen er slem, og jeg dør lidt hver dag.’


 Ved computerne rundt om det lange bord på asylansøgeravisen New Times’ redaktion på Frederiksberg sidder asylansøgere fra alle dele af verden. De skriver om prisen på det billigste simkort, lommepenge i asylcentrene og om børnehaven i Sandholmlejren. Avisen New Times udkommer fire gange årligt og henvender sig både til den danske befolkning og asylansøgere.
For enden af bordet sidder Yolanda Tabak. Fingrene med de sirligt lakerede negle bevæger sig effektivt på tastaturet.
»Et brev til danskerne« står der øverst på skærmen. Teksten begynder med ordene: »I skulle bare vide, hvor heldige I er«.
»Hvor tror du, jeg fik inspirationen til den her artikel fra?« spørger Yolanda Tabak sin chefredaktør på New Times.
»Det ved jeg ikke. Vores tur til Experimentarium?«
»Nej, fra din kone,« siger Yolanda Tabak.
»Efter hun læste min artikel om min datters fødselsdag i asylcentret, udbrød hun: ’Danskerne burde vide, hvor heldige de er’.«
Yolanda Tabak flytter sit fokus fra chefredaktøren tilbage til tastaturet.
Yolanda Tabak er asylansøger fra Bosnien og kom til Danmark for to et halvt år siden. Under borgerkrigen i Bosnien i 1990’erne tog hun del i krigsaktiviteter. Hun oplevede ting, som gør, at hun ikke længere kan føle sig sikker i sit hjemland. Flere år efter krigens afslutning begyndte hun at modtage trusler fra mennesker, som kendte til de ting, hun havde oplevet under krigen, og derfor flygtede hun til Danmark sammen med sin mand og sin nu syvårige datter. De første to år i asylcentret var hårde. Yolandas mand døde efter længere tids sygdom, og uvisheden om fremtiden trængte sig på, mens dagene gik.
Som et rigtigt job
For nogle måneder siden fik Yolanda dog lov til at flytte ud af Sandholmlejren. Sammen med datteren bor hun nu i en lejlighed i Birkerød, mens hun venter på at få svar på sin anden ansøgning om asyl. Den første fik hun afslag på.
I Bosnien var Yolanda Tabak en kvinde med fast job som jurist på et kontor for ejendomsregistreringer. Hun var professionel og havde altid styr på både makeup og hår. Men i Sandholm forsvandt både modet og lysten til at bruge læbestift.
»Jeg ville aldrig være flygtet, hvis det ikke var for min datter. Men når man får børn, ændrer alt sig. Mit liv var i fare i Bosnien – og min datter ville som forældreløs være endt i kriminalitet og prostitution,« siger Yolanda Tabak.
For et halvt år siden ændrede den trivielle og opslidende hverdag i lejren sig, da Yolanda begyndte at skrive for New Times. Nu tager hun hver dag af sted til avisens redaktion, når datteren er sendt i skole.
»Det føles, som om jeg har et rigtigt job,« siger Yolanda Tabak, da hun har løsrevet sig fra sin artikel og drikker en kop te med Informations journalist. Makeuppen kan der ikke sættes en finger på.
»Jeg har altid godt kunnet lide at skrive. Arbejdet som journalist er dynamisk, og hver dag er anderledes. På denne måde kan jeg mærke livet omkring mig, og jeg får talt med folk.«
Ifølge Yolandas chefredaktør, Robin Ali Ahrenkiel El-Tanany, som er ansat af Røde Kors, har hun talent for at skrive. Chefredaktøren mener, at hun har en instinktiv forståelse for journalistikken.
»Det er meget litterært, det hun skriver. Jeg forestiller mig nogle gange, hvad hun ville kunne gøre på sit modersmål,« siger han.
’Jeg er ikke en rigtig borger’
Gennem arbejdet på avisen er Yolanda Tabak med til at sende praktiske oplysninger og relevante historier ud til andre asylansøgere, men formålet er også, at danskerne skal få et bedre indtryk af, hvad en asylansøger er.
»Jeg føler, at jeg gør noget vigtigt for andre. Men jeg ved også, at jeg gør det for mig selv,« siger Yolanda Tabak, mens hun nipper til sin te og funderer over livet som asylansøger.
»Engang tænkte jeg, at det mest ydmygende for et menneske måtte være at leve midt i en krig. Nu ved jeg, at man først når bunden som asylansøger. Jeg får dækket mine basale behov. Får mad, tøj på kroppen og husly, men følelsen er slem. Det værste, der kunne ske under krigen, var, at jeg mistede mit liv. Her føles det, som om jeg dør lidt hver dag.«
Følelsen af, at alt bliver gjort for hende, og at hun ingen muligheder har for at planlægge sig eget liv, er noget af det sværeste, siger hun.
»Jeg er ikke en rigtig borger. Man kan åbenbart ikke stole på mig. Alt kan ændre sig fra dag til dag, så jeg har ingen indflydelse på mig liv.«
Med det frivillige arbejde på New Times har hun dog hun fået en smule indflydelse på sit eget liv. Når hun er på avisen, og hendes datter er i skole, føles livet nogle gange ganske normalt, men der skal ikke meget til at rippe op i frustrationerne.
»Det ændrer sig hele tiden. Det ene øjeblik har jeg mod og håb. Men det går op og ned,« siger Yolanda Tabak og fortsætter:
»Min livsfilosofi har altid været, at man hver dag skal finde noget, som gør en glad. Engang var jeg mere ambitiøs med mit liv. I dag kan det bedste, der er sket en hel dag, være, at jeg har nået bussen. Hvis der ikke er andet godt at tænke på, må man være glad for det, der er.«
 
 

