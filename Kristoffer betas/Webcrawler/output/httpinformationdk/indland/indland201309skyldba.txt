Hvor meget skyld har bankerne i krisen?
Formanden for finanskriseudvalget, Jesper Rangvid, vil ikke udråbe bankerne til krisens store skurk. Hverken når det gælder årsagen til krisen eller grunden til, at opsvinget har været sløvt. Sektoren har ikke været mere risikovillig end i andre lande, siger han
Danske Bank – med daværende koncerndirektør Peter Straarup i spidsen – og den øvrige danske finansielle sektor har ikke været mere risikovillig end de tilsvarende sektorer i andre lande.


 
	Selv om den finansielle sektor er blevet den store syndebuk i finanskrisen, kan man hverken give de danske banker hovedansvaret for krisen eller for, at opsvinget er udeblevet. Det mener formanden for det finanskriseudvalg, der har undersøgt årsagerne til krisen, og som tirsdag præsenterede sin rapport.

	»Der var for meget gang i den inden krisen, og det har bankerne en del af ansvaret for, men det har andre også ansvar for,« siger Jesper Rangvid.

	Det var snarere den generelle overophedning og overoptimisme op til krisens udbrud i 2008, som gjorde finanskrisen særlig dyb i Danmark, forklarer han. Han forklarer også, at finanskriseudvalget ikke aktuelt ser tegn på en kreditklemme, altså at bankerne ikke er villige til at låne ud, og at det lægger en dæmper på opsvinget. Tværtimod.

	»Det tyder mere på, at det er den dårlige økonomi, der gør, at pengeinstitutterne får tab, end det er den anden vej rundt,« siger han.

	»Når økonomien har svært ved at komme i gang igen, så kommer der store tab i pengeinstitutterne.«

	Jesper Rangvid lægger vægt på, at det er en relativt lille del af den samlede banksektor, der har forårsaget de største problemer.

	»De, der lavede de rigtigt dårlige lån, stod for seks procent af sektoren. De har fyldt rigtig meget i medierne, men de står kun for seks procent af sektoren,« siger han.

	Professor i økonomi ved Aarhus Universitet Bo Sandemann Rasmussen kalder det »selvklart«, at bankerne ville have det bedre, hvis økonomien havde det bedre.

	Han er også forsigtig med at give bankerne skylden for den realøkonomiske krise. Men han holder sig ikke tilbage med at sige, at bankerne har skabt en masse problemer for sig selv.

	»De fejlvurderinger, de lavede op til krisen, mærker de konsekvenserne af nu,« siger Bo Sandemann Rasmussen.

	»Hvis man ellers kigger nogle år tilbage, så er det svært at sige, at de ikke selv er skyld i mange af de problemer, de står med i dag.«

	Når det kommer til krisen i realøkonomien, så forklarer han, at det store fald i væksten, der indtraf i efteråret 2008, »er fuldstændigt sammenfaldende med, at eksporten falder«. Og at de danske banker dermed ikke bærer ansvaret for det indledende store fald.

	»Det er ikke umiddelbart finanssektorens skyld. Men efterfølgende er der mange virksomheder, der finder ud af, at det er pokkers svært at få finansiering.«

	»Noget af skylden for, at udviklingen har været flad efterfølgende, kan godt placeres hos bankerne. Grundet den fejldisponering, de foretog før i tiden, har de ikke haft mulighed for at låne til ellers kreditværdige kunder. Det er der, de har medført de største problemer for samfundsøkonomien.«

	»Bankerne har da en eller anden rolle i, at der ikke er kommet hurtigere gang i økonomien. Men der er også andre ting, der spiller ind,« siger Bo Sandemann Rasmussen.

	Ikke mere risikovillige

	I rapporten om finanskrisens årsager har Rangvid-udvalget som de første beregnet, om den danske finansielle sektor tog større risici op til krisen end landene omkring os.

	Og det er der ikke noget, der tyder på, at de gjorde, forklarer Jesper Rangvid.

	»Vi ligger hverken i den høje eller i den lave ende.«

	Hvis man måler på væksten i udlånene, indlånsunderskuddet (bankernes indlån i forhold til udlån, red.) og gearingen (udlån i forhold til egenkapitalen, red.), så tog den danske finansielle sektor ikke større risici end i landene omkring os, fremhæver udvalget i rapporten.

	Det dækker dog over, at de danske realkreditinstitutter øgede risikoen op til krisen væsentligt mindre end de danske banker. Men på grund af det særlige danske realkreditsystem er det svært særskilt at sammenligne danske bankers risikovillighed med risikovilligheden i andre landes banker.

	»Vi kan ikke sige, at de danske pengeinstitutter tog mere risiko end de udenlandske pengeinstitutter, for der er ikke udenlandske pengeinstitutter på samme måde,« siger Jesper Rangvid.

	De omkringliggende lande, som udvalget har sammenlignet den danske risikovillighed med, kan ikke opdeles i realkredit og banker, men i stedet udgøres det af en og samme kreditinstitut. Derfor kan man ikke konkludere, at de danske bankers risikovillighed også har været højere end i lande som Tyskland, Norge, Sverige og Holland.

	Når man kigger på det, man kan sammenligne, altså realkreditinstitutterne og bankerne sammen, over for udlandets kreditinstitutter, har den danske finansielle sektor ikke, hverken i forhold til gearing, udlånsvækst eller indlånsunderskud, været mere risikovillig end udlandet, forklarer Jesper Rangvid.

