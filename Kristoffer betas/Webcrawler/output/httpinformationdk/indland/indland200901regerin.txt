Regeringens trafiksatsning er kraftigt underfinansieret
Der mangler mere end 15 mia. kroner for at finansiere en central del af regeringens store trafikplan, viser regeringens egne beregninger. Det møder hård kritik fra Socialdemokraterne, men bliver tilbagevist af transportminister Lars Barfoed
Ifølge regeringens trafikplan skal man kunne køre i tog fra København til Odense eller fra Odense til Århus på en time. Men ifølge oppositionen er der ikke afsat penge nok til at realisere planen


 Størstedelen af finansieringen mangler til regeringens stort anlagte "timemodel". Her skal man kunne køre i tog fra København til Odense, fra Odense til Århus eller fra Århus til Aalborg på kun én time. Og det er en del af den nye trafikinvesteringsplan, som transportminister Lars Barfoed (K) har præsenteret som "flagskibet i den kollektive trafik".
Men i trafikplanen, som partierne netop er begyndt at forhandle om, er der kun afsat 10 mia. kroner, som skal gå til at modernisere banen mellem København og Ringsted. Og ifølge regeringens egne beregninger skal der investeres mindst 25 mia., hvis det skal lykkes at gennemføre timeplanen. Der mangler altså hele 15 mia. kroner, for at regnskabet går op. 
Og det møder hård kritik fra Socialdemokraternes finansordfører, Morten Bødskov. 
"Det er groft, at regeringen lover den danske befolkning et stort nyt flagskib med timemodellen, og store dele af den så slet ikke er finansieret," siger han. 
Må levere varen
SF's trafikordfører, Pia Olsen Dyhr, er godt tilfreds med, at timeplanen overhovedet er med i udspillet fra regeringen - det er nemlig en model, som hendes parti flere gange forgæves har forsøgt at komme igennem med. Men hun savner også en fuld finansiering.
"Når ministeren slår det så stort op, må han også levere varen og finde pengene," siger hun. 
Transportminister Lars Barfoed afviser kritikken. 
"Man må vænne sig til, at virkeligt visionære anlægsprojekter tager lang tid, fra vi træffer beslutninger, til de bliver gennemført. Derfor har vi en langsigtet vision, der går til 2030, mens vores investeringer kun går frem til 2020," siger Lars Barfoed. 
Ministeren peger også på, at det ikke giver nogen mening at ville finansiere hele timemodellen før 2020. Før det kan lade sig gøre, skal signalsystemet nemlig renoveres gennemgribende. Og det kan man ikke nå på kun 12 år.
Nye penge eller ej
Kritikken af regeringens investeringsplan går også på, at der næsten ingen nye penge er i den.
Ifølge et notat fra AE-rådet er der reelt kun godt to mia. kroner, som er "nye penge". Resten - nye signalanlæg, metrocityring, Femernbro, renovering af København-Ringsted-banen mv. er allerede besluttet i tidligere aftaler på Christiansborg. 
"Regeringen sælger deres investeringsplan til 150 mia. kroner. Det lyder jo af rigtigt meget. Men langt det meste er jo allerede besluttet i forvejen," siger Martin Madsen, chefanalytiker i AE-rådet. 
Morten Bødskov er også meget skuffet over, at der ikke er afsat flere nye penge.
"Regeringens investeringsplan for trafikken er en fuser. Reelt er det kun en fremskrivning af, hvad vi allerede har investeret i. Der kommer ikke flere nye penge. Dybest set tager man jo bare 12 års anlægsinvesteringer og lægger sammen," siger han. 
Også på det punkt er Lars Barfoed helt afvisende.
"Det er det værste nonsens, jeg længe har hørt. Hvis man med nye penge kun mener projekter, som ingen har hørt om før, så er det rigtigt nok. Ingen havde vel forestillet sig et transportudspil, hvor vi opfandt helt nye motorveje. Nye penge må vel være penge, som ikke tidligere er bevilget," siger Lars Barfoed.
Forhandlingerne om trafikinvesteringerne begyndte i torsdags. De fortsætter i næste uge og skal være færdige sidst på måneden. 


