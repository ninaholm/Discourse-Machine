'Røde polske soldater har angrebet Næstved'
... Sådan lød øvelsesoplægget sidste efterår, da hærens rekrutter på Antvorskov Kaserne skulle på natøvelse ...


 Står tiden bomstille i forsvaret ..? Det indtryk kunne et antal rekrutter på Antvorskov Kasserne nemt få, da de sidste efterår blev purret kl. 03.30 og skulle på natøvelse.
Hvis rekrutterne ved den lejlighed gned øjnene, var det ikke kun på grund af søvn, da oplægget til øvelsen blev læst op: "Rød alliance er kommet ind på dansk territorium," lød overskriften ifølge Informations oplysninger.
Det viste sig nemlig, at "da den slaviske skare, bosat i Danmark, er blevet diskrimineret" har "Rusland, Polen og andre allierede (...) invaderet dele af Sydsjælland samt Lolland og Falster."
Øvelsen var en del af HBU, der står for Hærens Basisuddannelse, og ifølge beskrivelser fra en deltager i øvelsen var selv officererne på Antvorskov Kaserne en anelse flove over det gammeldags øvelsesoplæg. 
Derudover beskriver deltageren øvelsen som en af "de gamle klassiske, som alle nok har været i gennem: Storme konvojer, rensning af hus, skydebaner, løb, udmattelse, stærk begrænsning på mad, vand og søvn..."
Forsvarsminister Søren Gade (V) ønsker ikke at kommentere øvelsesoplægget, som han ikke har kendskab til. 
"Jeg finder i øvrigt, at udgangspunktet bør være, at jeg som minister ikke blander mig i forsvarets navngivning af øvelser," har ministeren svaret John Dyrby Paulsen (S), der har efterlyst en kommentar fra ministeren til øvelsen. Det er John Dyrby Paulsen, der har bragt øvelsesoplægget til offentlighedens kendskab.
'Lav det om'
Det må være svært for unge værnepligtige at tage sådan et oplæg seriøst, mener John Dyrby Paulsen.
"Så forsvaret må da kunne hoste op med noget mere realistisk," som han siger.
Information har kontaktet Antvorskov Kaserne, der henviser til Anden Brigade, der igen henviser til Hærens Operative Kommando (HOK). Her lyder oberstløjtnant Bjarne Møller tydeligt overrasket.
"Er det brugt som oplæg til en øvelse sidste efterår? Det lyder som ukendskab til et meget klart direktiv for den afsluttende HBU-kontrol- og feltøvelse," siger han.
Ifølge direktivet, som HOK udarbejdede i januar 2007, er øvelsesscenariet et langvarigt terrorberedskab, der har slidt på totalforsvarets ressourcer, og derfor skal rekrutterne indsættes i en feltøvelse.
"Så det er jo noget ganske andet end et oplæg fra Den Kolde Krig," siger Bjarne Møller. På den anden side tør han ikke 100 procent udelukke, at øvelsesoplægget om Polen er blevet brugt.
"Men vi har ikke hørt om det, og hvis vi havde hørt om det, ville vi kort og godt sige: Lav det om," forklarer han.
Også for John Dyrby Paulsen forekommer det absurd, at forsvaret i 2007 afholder øvelser, hvor styrker fra Danmarks Nato-allierede Polen angiveligt har invaderet egnene omkring Suseåens udløb. 
"Jeg vil nu spørge ministeren, om han tror, at den slags initiativer fremmer forholdet mellem Polen og Danmark," oplyser John Dyrby Paulsen til Information.
Det samme ville Information gerne vide, så vi sendte en mail med spørgsmål til den polske ambassade i Hellerup. Ved redaktionens slutning var der dog endnu ikke kommet svar fra ambassadens presseattaché.


