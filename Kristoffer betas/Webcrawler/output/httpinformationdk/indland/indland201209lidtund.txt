For lidt undervisning forlænger studietiden
For lidt undervisning på universitetet forringer kvaliteten i en sådan grad, at det fører til længere studietider og dårlige grundlag for at få job, svarer de studerende selv i ny undersøgelse. Forsker bakker dem op
Ifølge en DJØF-undersøgelse har omkring 45 procent af de studerende på de humanistiske og samfundsvidenskabelige uddannelser kun en til seks timers undervisning om ugen.


 Flere end hver anden studerende på Humaniora og Samfundsvidenskab mener, de ville komme hurtigere gennem deres studie, hvis de fik mere undervisning. Det svarer de studerende selv i en ny undersøgelse, hvor fagforbundet DJØF har spurgt flere end 1.000 studerende fra alle landets universiteter til kvaliteten af deres undervisning.
Ifølge undersøgelsen har omkring 45 procent af de studerende på de humanistiske og samfundsvidenskabelige uddannelser kun en til seks timers undervisning om ugen. Det betyder, at de studerende er længere tid om at gennemføre studiet og føler sig dårligere rustet til at få job. Dermed har den lave undervisningstid også alvorlige konsekvenser for samfundet, siger formand for DJØF, Lise Herold Ferbing.
»Det kan ikke være rigtigt, at der skal være så få timer til de studerende, som vi ser. Den rigtig alvorlige konsekvens er jo, at de studerende er mindre motiverede og ikke føler, at de har et tilhørsforhold til deres studie og deres undervisere,« siger Lise Herold Ferbing.
Undersøgelsens konklusioner lægger sig i forlængelse af den nyligt offentliggjordte rapport fra Rigsrevisionen, der skriver, at nogle uddannelser har så få timer, at de muligvis ikke kan kaldes for heltidsstudier.
Antallet af undervisningstimer har nemlig også betydning for, hvor mange timer de studerende bruger på selvstudium og på at forberede sig sammen med deres medstuderende, siger lektor Søren Kruse fra Aarhus Universitet, der forsker i universitetsundervisning.
»Noget af det vigtigste er, at man kommer tilstrækkeligt meget på universitetet, så man oplever studiemiljøet, og at det understøtter ens studieaktivitet,« siger Søren Kruse.
Det handler ikke nødvendigvis om, hvor mange forelæsninger man kommer til. Indretningen af undervisningen og studiegrupper har også stor betydning, siger han.
»Men hvis der er meget få undervisningstimer og ikke andre tilbud, så er det meget op til den enkelte studerendes selvdisciplin, og så vil det alt andet lige trække i den gale retning,« siger Søren Kruse, der mener, man kan hjælpe de studerende hurtigere gennem studiet ved at støtte mere op om studieaktiviteten.
På Roskilde Universitet (RUC) svarer 70 procent af de adspurgte studerende (65 ialt), at de gerne vil have mere undervisning. RUC er samtidig et af de få universiteter, der ikke har reageret på kritikken ved at garantere de studerende et minimum af undervisningstimer om ugen.
Bevidst valg
Men det er et helt bevidst valg, siger prorektor på RUC Hanne Leth Andersen, der har ansvar for ud-dannelse og kvalitet i undervisningen: »Det er ret tidstypisk, at man gerne vil have flere timer. Mange studerende vil hellere være elever. Det ville være nemt at give en garanti på 12 timer om ugen, men det er ikke den vej, vi vil. Vi vil holde fast i at være læringsorienterede og skabe aktive studerende, som selv tager det på sig,og hvor vi sikrer adgangen til det aktive læringsmiljø,« siger Hanne Leth Andersen.
I stedet vil universitetet gøre bedre opmærksom på de muligheder, der er i forvejen for at knytte de studerende tættere til studiet.
»Vi vil især kigge på, om de studerende er bevidste om, hvor meget vejledning de egentlig må få. Det skal vi følge op på, og vi gør det i nært samarbejde med Studenterrådet på RUC,« siger Hanne Leth Andersen, mens andre tilbud måske skal videreudvikles i samarbejde med de studerende.
Ifølge undersøgelsen er det også de studerende, der har færrest timer, der føler sig dårligst klædt på til at komme i arbejde efter endt studie. Af de studerende, der kun får en til seks timers undervisning om ugen, oplever 18 procent, at deres uddannelse ’slet ikke eller i mindre grad’ giver dem et godt grundlag for at få job.
Det handler om, at de studerende ikke i tilstrækkelig grad bliver motiveret til at dygtiggøre sig i deres stof og finde ud af, hvordan de kan trække det med videre i deres arbejdsliv, mener Lise Herold Ferbing.
»Selvstudie er en vigtig del af ethvert universitet, men det er ikke der, man får ping-pong-diskussioner og kan spejle sig i andre. Man kan jo godt diskutere med sig selv, men det er jo ikke det, der bibringer den store indsigt, i hvert fald ikke når man er studerende,« siger hun.

