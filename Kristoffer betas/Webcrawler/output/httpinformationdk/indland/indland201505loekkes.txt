Løkke skærper blå sundhedspolitik
Der kommer tryk på kedlerne hos privathospitalerne med en borgerlig regering ved magten. Også mere end med den forrige Løkke-regering


 Selv om den borgerlige blok er blevet enige om at lægge brugerbetaling på lægebesøg i graven, vil vælgerne komme til at se en mere skærpet blå politik på sundhedsområdet, vurderer sundhedsøkonomen ved KORA, professor Jakob Kjellberg.
Og instrumenterne vil være de samme som under den forrige borgerlige regering.
»Men den får en tand til, fordi man vil genindføre en behandlingsgaranti på en måned. Desuden vil man udvide patientrettighederne ved at indføre, at den såkaldte udredningsgaranti nu også skal omfatte, at man kan blive udredt for en sygdom på privathospitaler i stedet for som nu, hvor det kun sker i offentligt regi,« siger Jakob Kjellberg.
Rød blok går derimod til valg på den differentierede ventetidsgaranti som man i øvrigt forlængede fra én til to måneder, da man fik regeringsmagten. Det er den politik, blå blok vil tilbagerulle. Derudover skal ventetidsgarantien, hvis det står til blå blok, ikke kun gælde somatiske patienter, men også de psykiatriske.
»Den enkelte borger vil formentlig opleve, at det bliver hurtigere at komme i behandling under en ny, borgerlig regering. Men problemet er, at der ikke nødvendigvis kommer flere psykiatere eller flere kirurger, fordi man styrker den private sektor. I stedet kan der ske en forskydning af ressourcer mellem områder,« siger Jakob Kjellberg.
Den nuværende regering og rød blok satser mere på kliniske retningslinjer, hvor man behandler, »når det giver mening«, for at undgå overbehandling som en ventetidsgaranti på en måned kan medføre.
Krigen om ventetidsgarantierne er imidlertid mere et ideologisk stunt for at positionere forskellen mellem blokkene:
»Da Anders Fogh kom til, havde blå blok en pointe med deres opgør med ventelisterne. Det var ikke, fordi ventelisterne var ekstremt lange, men på det tidspunkt kunne man slet ikke diskutere andet i sundhedspolitikken. Den diskussion blev lukket ned, og det har vist sig at være fornuftigt nok, selv om der måske kom noget overbetaling til privathospitalerne med i købet. Det er mere ubegrundet nu. Blå blok vil løse et problem, som stort set ikke eksisterer længere.«
FORSKELLEN PÅ BLOKKENES POLITIK
Beskæftigelsespolitik: Dagpengene kan give blå blok problemer
Sundhedspolitik: Løkke skærper blå sundhedspolitik
Uddannelsespolitik: Uddannelse er vigtig for både rød og blå
Skattepolitik: Ikke råd til megen ny skattepolitik
Retspolitik: Retspolitiske opgør i vente ved blå sejr
Velfærdspolitik: Næppe færre offentligt ansatte

