Arbejdsgruppe skal tage stilling til tvangsbehandling af gravide misbrugere
I Danmark kan man ikke som i Sverige og Norge tvinge en gravid misbruger i behandling, selv om stoffer, piller og alkohol kan give livslange skader på barnet. Nu undersøger en arbejdsgruppe, om Danmark også skal indføre behandling for låste døre
På Borgestadklinikken i Porsgrun uden for Oslo har man en lukket afdeling for gravide misbrugere, som bliver tvangsindlagt til behandling for at beskytte fostret. Nu overvejer Danmark at indføre den samme mulighed.

Du kan have en højgravid kvinde foran dig, som sidder med tre flasker vodka og fem sprøjter med heroin og siger :’Nu fylder jeg mig med alt det her’. Og du kan intet andet gøre end at sige: ’lad være med det’. Selv om du ved, at barnet bliver hjerneskadet. Står en mor derimod med et lille nyfødt barn ved siden af sig og truer med det samme, kan man med loven i hånden gribe ind. Men der er ingen lovgivning, der beskytter det ufødte barn.«Ordene er May Olofssons. Hun er overlæge på Hvidovre Hospital og har i over 30 år kæmpet for at reducere antallet af børn født med skader som følge af morens misbrug af stoffer, alkohol eller piller under graviditeten.Det er blandt andet ud fra hendes erfaringer og viden, at Danmark de senere år har oprustet indsatsen over for gravide misbrugere: I 2009 blev der oprettet et Videncenter for Forebyggelse af Rusmiddelskader hos Børn ledet af May Olofsson samt fem regionale familieambulatorier, hvor læger, jordemødre, sygeplejersker og socialrådgivere arbejder med gravide misbrugere for at forebygge skader hos deres ufødte børn.Men der er stadig et område, hvor Danmark indtil videre ikke følger Olofssons anbefalinger: tvangsbehandling. Ikke til alle gravide misbrugere, men i de få tilfælde hvor moderen, uanset hvad man gør, fortsætter med at tage stoffer og drikke alkohol, selv om både hun, lægerne og det sociale system ved, at barnet vil få varige mén.»Selv om vi når meget langt med frivillighed, er der en lille restgruppe, vi ikke kan nå,« siger May Olofsson, der vurderer, at det drejer sig om mellem 20 og 30 tilfælde om året.Sundhedsstyrelsen registrerer årligt mellem 50 og 100 børn, der bliver født med abstinenser, fordi moderen har taget stoffer under graviditeten, og mellem fem og 15 børn med diagnosen føtalt alkoholsyndrom, som er den alvorligste medfødte alkoholskade. Siden januar har en tværministeriel arbejdsgruppe set på, hvordan man i Danmark kan begrænse antallet af børn, der fødes med alvorlige skader på grund af morens misbrug.Arbejdsgruppen skal også inddrage udenlandske erfaringer herunder tvangsbehandling, som man bruger i blandt andet Norge og Sverige. Udvalget er forankret hos embedsmænd i Socialministeriet, som ikke vil udtale sig om arbejdet, før det færdige resultatet foreligger til efteråret.Et stort dilemmaSom den danske lovgivning er indrettet i dag, står kvindens rettigheder over fostrets. Et etisk dilemma, der er blevet diskuteret i årevis af både eksperter og politikere. I begge grupper findes både fortalere for og modstandere af tvangsbehandling. En af sidstnævnte er Rasmus Kjeldahl, direktør i Børns Vilkår.»Det er et stort dilemma, fordi børns velfærd er på spil. Men vi mener, det er vigtigt at inddrage, lytte til og respektere det enkelte menneskes selvbestemmelsesret. Jeg tror på, at man kommer længst med de fleste mennesker ved en tillidsbaseret relation,« siger Rasmus Kjeldahl.Han er bange for, at tvang vil afholde kvinder fra at henvende sig til systemet, så flere graviditeter forbliver uopdagede.»Og så risikerer vi at havne i en endnu værre situation. Jeg synes, man skal undersøge, om man gør nok ad frivillighedens vej, før man spærrer stofmisbrugere inde. Hvis man går ned ad tvangsvejen, er det svært at sige, hvor det ender. Jeg mener, at det er en gammeldags værktøjskasse,« siger Rasmus Kjeldahl, der dog er åben over for at revidere sin opfattelse, hvis forskning i tvang kan dokumentere bedre resultater for børnene.Også Mads Uffe Pedersen, professor ved Center for Rusmiddelforskning på Aalborg Universitet, er bekymret for, at man ved at tvinge nogle få, vil skræmme de mange:»Jeg kan godt se det formålstjenlige i at tage de mest kaotiske misbrugere og sige: ’Nu bliver du her’. Og det kan da også godt være, at nogle af dem vil være glade for det. Men det er den sædvanlige gruppe af mest belastede sårbare kvinder, som man vil sætte tvang over for, og jeg er bange for, at det vil sende et signal til eksempelvis alkoholafhængige om, at de skal holde sig langt væk fra de sociale systemer,« siger han.Spildt tre årFra politisk hold er arbejdsgruppens resultater imødeset med spænding. Ikke mindst fra Venstre og Konservative, som satte udvalgsarbejdet i gang for over tre år siden på baggrund af en rapport fra SFI, der kortlagde resultaterne fra udlandet med brug af tvang over for misbrugere. Sophie Løhde, sundhedsordfører for Venstre, siger:»Det er ærgerligt, at vi har spildt tre år, men nu ser jeg frem til en grundig politisk diskussion af det her. Vi mener, at man bør se til Norge og andre steder, hvor man har gode resultater med tvang som et supplerende redskab. Men man kan også vælge at vende det blinde øje til de mange børn, der bliver født med livslange, alvorlige skader.«Det var tidligere socialminister Benedikte Kiær (K) – i dag borgmester i Helsingør – der nedsatte udvalget i 2011. Hun kalder sig selv for »firkantet« i sin holdning:»At tvinge nogen i behandling er et voldsomt indgreb i den personlige frihed, men vi glemmer fostrets rettigheder og frihed. De her børn bliver skadede i en grad, man ikke drømmer om, og som forfølger dem resten af livet. Ikke kun fysisk, men også mentalt, så de ikke kan fungere med andre mennesker. Så jeg er på fostrets side,« siger hun.I regeringspartierne afventer man oplægget fra arbejdsgruppen, før man vil tage stilling. Men at udvalgsarbejdet først er kommet i gang, tre år efter at det blev besluttet, handler ifølge Informations oplysninger om stærk modstand internt i partierne. Sundhedsordfører Flemming Møller Mortensen (S) siger:»Alvoren er stor, så snart man bruger et ord som tvangsbehandling. I psykiatrien kanaliserer vi alle ressourcer hen imod at minimere tvang, så her skal virkelig balanceres i forhold til hvilket mål, vi vil opnå, og hvilke metoder vi vil gøre brug af. Men det er jo også barnets tarv, det handler om, og det bør tælle væsentligt i argumentationsrækken.«På den svage parts sideHos SF slår socialordfører Pernille Vigsø Bakke også fast, at partiet som udgangspunkt ikke er begejstret for at låse gravide stofmisbrugere inde.»Men der er også hensynet til barnet, og derfor er vi villige til at se på hvilke gode erfaringer, man måtte have rundt omkring,« siger hun.Fortalere hæfter sig ved, at man allerede i dag bruger tvang, hvis en person er til skade for sig selv eller sine omgivelser. Og Lisbeth Zornig, stifter af Huset Zornig og tidligere formand for Børnerådet, mener, at der bliver taget for lidt hensyn til barnet, som det er i dag:»Der er to individer at tage hensyn til, barnet og moderen. Jeg vil altid kæmpe for den svage part, og det er pr. definition fostret,« siger Lisbeth Zornig.Hun anerkender risikoen for, at kvinderne vælger at gå under jorden af frygt for systemet, men siger:»Man skal jo møde kvinderne ordentligt og ligeværdigt. Enhver gravid kvinde er topmotiveret til at gøre det bedste for sit barn, men somme tider er man ikke i stand til det, og så er der andre, som må tage et ansvar. De her mødre ønsker sig også det bedste for deres børn, men de kan bare ikke. Jeg hører til dem, der ser misbrug som en sygdom forstået på den måde, at det er en kraft så stor og voldsom, og som gør så ondt ikke at få stimuleret, at den næsten er umenneskelig svær at stoppe.«Det Etiske Råd har ikke forholdt sig til spørgsmålet tidligere, men formanden, sundhedsfilosof Jacob Birkler, er fortaler for tvang. Både af hensyn til mor og foster. Sidstnævnte er der ikke tradition for at beskytte i lovgivningsammenhæng, men Jacob Birkler argumenterer også for tvang at hensyn til moderen:»Jeg mener, tvang skal være et redskab i værktøjskassen, man kun i ganske få tilfælde kan gøre brug af. Men når man gør det, så ikke kun af hensyn til barnet, men også til kvinden. Det er hende, der skal være mor bagefter, og hun kan med rette spørge: ’Hvorfor gjorde I ikke noget mere?’« siger Jacob Birkler, der også peger på, at man kan sætte spørgsmålstegn ved, hvor fri kvinden er til at træffe egne valg, når hun er i en tilstand af dyb afhængighed.Skal passe på med tvangRådgivnings- og værestedet Reden har førstehåndserfaringer med nogle af landets hårdest belastede stofmisbrugere, nemlig de gadeprostituerede. Værestedet har i mange år samarbejdet med May Olofsson på Familieambulatoriet om at få kvinder til at gå i behandling eller i det mindste nedtrapning, hvis de opdager, at de er gravide, fortæller souschef Bettina Bach. Og der når man langt med frivillighed. Men også i Reden møder de gravide misbrugere, som ikke formår at lægge stoffer og alkohol på hylden.»Jeg er meget smerteligt bevidst om, at det får store konsekvenser for børnene. Jeg møder dem jo ofte senere, og de er skadede. De har fysiske symptomer og indlæringsvanskeligheder, som de vil have med sig hele livet. Alligevel tænker jeg, at man skal passe på, inden man lægger tvang ned over kvinderne. Man ved jo også fra anbringelser af børn, at der sjældent kommer gode forløb ud af det, hvis man ikke samarbejder med forældrene,« siger Bettina Bach.May Olofsson beskriver det på følgende måde:»De her børn bliver skadet for livet. Fysisk og psykisk. Det er handicappede børn, som ikke kan klare sig i normale skoler, som skal have særtilbud med fysioterapi og sprogunderstøttelse. Det er børn, som samfundsøkonomisk bliver rigtig, rigtig dyre, men mest af alt er det børn, som vi svigter ved ikke at gøre, hvad vi kan for at forhindre dem i at blive skadede.«
