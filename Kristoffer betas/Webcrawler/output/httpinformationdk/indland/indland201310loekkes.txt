Løkkes kamp for at genoprette tilliden
206 siders bilag og et pressemøde på næsten fire timer. Venstres formand, Lars Løkke Rasmussen, lagde alle kortene på bordet, da han efter 14 dages medieorkan kommenterede sine repræsentationsudgifter som formand for klimaorganisationen GGGI. Tilbage står vælgernes reaktion
Lars Løkke Rasmussen (V) brugte næsten fire timer på at svare på spørgsmål om sine repræsentationsudgifter som formand for klima-organisationen GGGI. I Folketinget er reaktionen fra Enhedslisten, at man ikke er klar til at sætte punktum i sagen endnu, men det er man i Dansk Folkeparti: ’Der blev analyseret, vendt og drejet godt, selv om Lars Løkke har en dårlig sag,’ siger partiets udviklingsordfører, Hans Kristian Skibby, til Ritzau.

»Det er en fejl ikke at lære af sine fejl.«Venstres formand, Lars Løkke Rasmussen, kæmpede på et historisk langt pressemøde for sit politiske liv – og for at genvinde den tillid, som har sendt ham på sikker kurs mod Statsministeriet hos vælgerne.Efter 10 dages medietavshed, hvor partiformanden kun havde kommunikeret med omverdenen gennem et åbnet brev til Venstres medlemmer og et par facebook-opdateringer, var det en Lars Løkke Rasmussen, der gav kritikerne det, de havde efterlyst: Beklagelse på beklagelse, en bunke konkrete bilag samt svar på alverdens spørgsmål om flyrejser på første klasse, rod i betalinger og en organisation, der tidligere er blevet anklaget for korruption.Med sine mange svar og omfattende dokumentation fik Lars Løkke Rasmussen effektivt stoppet og afmystificeret spekulationerne om hans tilsyneladende ekstravagante repræsentationsudgifter. I løbet af de seneste 14 dage, siden Ekstra Bladet første gang afslørede rejseomkostningerne, har myter og rygter floreret. Det har vælgerne hurtigt straffet og sendt Lars Løkke Rasmussen og Venstre ud på en rutsjetur i meningsmålingerne. Selv om det nu formentlig lykkes for Løkke Rasmussen at lukke sagen, vil konsekvenserne først begynde at vise sig i de kommende måneder.Partiet har mistet sit store forspring, når meningsmålingsinstitutterne spørger, hvem danskerne vil stemme på, hvis der var valg i morgen, og partiet er for første gang tilbage på resultatet fra seneste folketingsvalg. Men værst af alt: Vælgernes tillid til Lars Løkke Rasmussen er røget helt ned på Helle Thorning-Schmidts (S) niveau.Siden den voldsomme debat om regeringens mange løftebrud, der plagede regeringen i de første måneder af dens levetid, har Helle Thorning-Schmidt rodet rundt på et absolut bundniveau, når danskerne er blevet bedt om at bedømme politikernes troværdighed. Ligemeget hvad statsministeren taler om, tror danskerne åbenbart ikke på hende.Ingen kommunikation i V-topSamme vurdering får Lars Løkke Rasmussen nu også. Venstreformandens eget benspænd og vælgernes prompte reaktion har givet regeringstoppen ny gejst og gjort den endnu sikrere i troen på, at vælgerne, når valgdagen oprinder, vil belønne en stram, økonomisk politik og politiske resultater frem for at vælge en oppositionsleder med en tilsyneladende svag dømmekraft, når det gælder offentlige midler. Men fordi Lars Løkke Rasmussen lod regeringsordførerne og medierne vente i to uger på at få reelle svar, er det ikke kun partiformandens troværdighed, der har lidt et knæk. Undervejs i forløbet er nogle af partiets topfolk – med politisk ordfører Ellen Trane Nørby, gruppeformand Kristian Jensen og udenrigsordfører Søren Pind i front – blevet underløbet af deres egen formand. Mens Løkke Rasmussen havde bedt direktøren i Global Green Growth Institute – GGGI – om en »minutiøs redegørelse«, var Venstrespidserne i medierne for at afvise, at det overhovedet var muligt for Lars Løkke Rasmussen at fremlægge de enkelte bilag for repræsentationsudgifterne.Det har efterladt et indtryk i befolkningen af, at der ikke er styr på sagerne i toppen af Venstre, hvor formanden tilsyneladende ikke indvier den øvrige del af partiets ledelse i, hvad han gør. Samtidig har Lars Løkke Rasmussens tillid i befolkningen lidt et knæk, når det handler om at agere i overensstemmelse med ens egen politik. Samtidig med Venstre ønsker nulvækst i den offentlige sektor og gør en dyd ud af, at »hver en krone skal vendes«, vil partiet også spare 2,5 mia. kr. på u-landsbistanden. De midler, der er med til at finansiere det treårige bidrag til Global Green Growth Institute. Det harmonerer i mange vælgeres øjne dårligt med en partiformand, der rejser på 1. klasse.Med Løkkes maratonfremlæggelse er det en partiformand, som fortsat kan mærke presset, der er klar til at køre ud på landevejene for at besøge V-borgmestre og -borgmesterkandidater i forbindelse med kommunalvalget om under en måned. Det bliver første gang, vælgerne får mulighed for at vise, om Løkke og Venstre har fået genoprettet den tillid mellem partiet, formanden og vælgerne, som er altafgørende for, om Løkke Rasmussen kan få nøglerne til Statsministeriettilbage. De nøgler, han forsikrede Thorning-Schmidt om kun var til låns, da de to partiformænd lavede overdragelsesforretning efter valget i 2011. Løkkes reparationsarbejde i forhold til vælgerne er først lige gået i gang.
