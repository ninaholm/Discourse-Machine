Læger kritiseres for at have aktier i medicinalindustri
Mens advokater, revisorer og journalister ikke må have interessekonflikter, må læger involvere sig for flere hundrede tusinde kroner i medicinalfirmaer


 Læger må eje aktier for cirka 200.000 kroner i medicinalfirmaer, de skriver recepter fra. Det fremgår af en aktindsigt, som Information har foretaget, og det er første gang, Lægemiddelstyrelsen sætter tal på, hvor store interessekonflikter læger må have.
»Det betyder, at man som patient ikke kan vide, hvem man virkelig møder i den hvide kittel, og hvorfor man får anbefalet netop den medicin, man får,« siger praktiserende læge Inga Marie Lunde fra Læger Uden Sponsor.
»De skjulte økonomiske bånd øger mistilliden til hele medicinområdet. Læger bør kun være forpligtet til at varetage patientens interesser, og det kan man ikke være sikker på, at vedkommende gør med alle de interessekonflikter,« siger Inga Marie Lunde.
Foruden aktierne må lægerne også få penge fra medicinalfirmaerne for at rådgive, undervise og forske. Hvor mange penge det præcist drejer sig om for den enkelte læge, er hemmeligt.
Ifølge bemærkningerne til loven har politikerne ellers ønsket at undgå, at en læge bliver påvirket i sit valg af lægemidler på grund af en økonomisk tilknytning til et medicinalfirma.
Inkonsekvens
Når Lægemiddelstyrelsen derfor skal tillade en læge at involvere sig i et medicinalfirma, skal styrelsen vurdere ansøgningerne 'restriktivt'. Lægemiddelstyrelsen skal give afslag, hvis der er 'nærliggende risiko for', at den pågældendes ordinationsmønster i 'væsentlig grad kan påvirkes heraf'.
»Jeg synes Lægemiddelstyrelsen er inkonsekvent. Hvis hensigten med reglerne er at undgå interessekonflikter, kan læger ikke eje aktier i firmaer, hvis medicin de skriver recepter ud på. 200.000 kroner synes jeg er en meget høj bagatelgrænse,« siger Inga Marie Lunde.
Kontorchef Henrik G. Jensen afviser, at styrelsen generelt kan udstede et blankt afslag til alle læger.
»Reglerne foreskriver, at vi skal foretage en konkret vurdering i hver enkelt sag,« siger han.
Vurderingen sker, når en læge beder om tilladelse til at samarbejde eller have aktier i et firma. Derfor er de 200.000 kroner ikke er officielt tal. Det fremgår imidlertid af  aktindsigten, at en læge har klaget over Lægemiddelstyrelsens afgørelse om, at han skal sælge sine aktier i Novo Nordisk.
Lægen udskriver også en del recepter på medicin fra samme virksomhed. Lægestyrelsen ender med at konkludere, at de to forhold - receptudskrivningen og aktiepostens størrelse - gør, at lægen skal sælge sine aktier, fordi styrelsen vurderer, at lægen bliver påvirket af pengene.
Men så ringer lægen til styrelsen.
»Ved telefonisk drøftelse med LMS (lægemiddelstyrelsen, red.) får jeg oplyst, at beløbsgrænsen ligger omkring kr. 200.000. opgjort som markedsværdien på den tilfældige dag, hvor en sag behandles«. Da ministeriet skal behandle klagen, lyder vurderingen:
»Ministeriet finder (...) at den tilladte beløbsgrænse for aktiekøb bør være cirka 200.000 kroner. (...) Det vil således som udgangspunkt være muligt at købe for cirka dette beløb i flere forskellige lægemiddelvirksomheder.«
Men samtidig kan der være tilfælde, hvor det samlede beløb må være 200.000 kroner:
»De samlede omstændigheder kan betyde, at aktiekøb kun kan tillades for et langt mindre eller eventuelt et lidt højere beløb end 200.000 kroner.«
Kontorchef Henrik G. Jensen afviser, at de 200.000 kroner er en fast beløbsgrænse.
»Vi foretager en konkret vurdering i hver enkelt sag. Derfor kan vi i visse tilfælde give afslag til læger, der ønsker at eje aktier for et mindre beløb og afhængigt af de konkrete omstændigheder i andre tilfælde at give tilladelse til at eje aktier for mere end 200.000 kroner. Det handler om en konkret vurdering,« siger han.
Til sammenligning må eksempelvis advokater, revisorer og erhvervsjournalister ifølge deres etiske retningslinjer ikke have interessekonflikter.
I lægeverdenen forestiller man sig, at lægen kan varetage patientens interesse, samtidig med at lægen varetager et medicinalfirmas interesse ved f.eks. at rådgive firmaet, som lægen skriver recepter ud fra. Samtidig med at lægen plejer sin egen privatøkonomi ved at have aktier i samme firma. Og på samme tid skal røgte samfundsøkonomien i forhold til lægemiddelforbruget.
»Det her viser jo, at man ikke tager etikken i interessekonflikter nær så alvorligt i lægeverdenen som i andre brancher,« siger Inga Marie Lunde.
Hun henviser til, at der er dokumentation for, at læger påvirkes af pengestrømmene mellem læger og medicinalindustri.
En britisk undersøgelse viste f.eks., at læger med hyppig kontakt til firmakonsulenter, ordinerer mere ny medicin og sjældnere afslutter en konsultation uden at skrive en recept. De er også mere tilbøjelige til at ordinere medicin, der ikke er fagligt velbegrundet.
Politikere forundret
Også politikerne er forundrede over, at læger må eje aktier til en værdi af 200.000 kroner i flere medicinalfirmaer, som de støtter, når de skriver recepter ud.
»Jeg synes ikke, det er i orden,« siger sundhedspolitisk ordfører Sophie Hæstorp Andersen (S) og fortsætter:
»Men det er også vigtigt, at vi har nogle regler, som lægerne også synes er rimelige. Jeg synes, det er overraskende, at Lægemiddelstyrelsen uafhængigt har sat den her grænse. Stak den bare vilkårligt fingeren op i luften og valgte et tal, eller hvad er baggrunden for den,« spørger Sophie Hæstorp Andersen - og de spørgsmål vil hun stille videre til ministeren.
»Det er en interessekonflikt lige til højrebenet. Det er lægerne, der skal vurdere vores helbred, og det er klart, at hvis man har så store økonomiske interesser i et firma, som man skriver recepter ud fra, så kan man ikke have tillid til den læge. Det, tror jeg, man skal være læge for ikke at synes,« siger Jonas Dahl, sundhedspolitisk ordfører fra SF.

