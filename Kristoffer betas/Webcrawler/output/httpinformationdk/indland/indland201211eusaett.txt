EU sætter skrappe klimakrav til fly i bero
EU’s klimakommissær, Connie Hedegaard, sætter klimaafgift fra fly på pause i et år i håb om global aftale.


 Efter at det længe har rumlet med trusler om en global handelskrig som følge af EU’s insisteren på, at luftfartsselskaber fra hele verden også skal betale for deres andel af luftforureningen, ser EU nu frem til, at det måske alligevel kan lykkes at lave en international aftale.
EU’s klimakommissær, Connie Hedegaard, sagde i går i Bruxelles, at hun efter positive meldinger fra et møde i fredags i den internationale luftfartsorganisation Icao »sætter uret i stå«, så luftfartsselskaber det næste år slipper for at betale EU’s upopulære klimaafgift for flyvninger uden for EU.
Det sker ifølge Hedegaard »for at skabe en positiv atmosfære« forud for generalforsamlingen i Icao næste efterår, hvor hun håber, at det vil lykkes endelig at få resten af verden med på en global aftale.
»Nu er der for første gang i mange år udsigt til, at de forskellige lande i Icao er villige til at rykke på klimaet. Det er det, Europa har ønsket hele tiden. Så lad os nu give det en chance. Lad os tro på, at de mener det alvorligt,« siger Hedegaard til Ritzau.
Forlænger ikke fristen igen
Klimakommissæren siger, at hun allerede har konsulteret de 27 EU-medlemslande, og at hun derfor regner med, at de inden for ganske få uger vil give den formelle godkendelse af hendes beslutning.
Hun understreger også, at det endnu ikke er klart, hvilken global aftale der måske kan komme ud af de internationale forhandlinger. Og hvis det ikke lykkes, gælder EU’s regler igen om et år.
»Det er ikke nok bare at sige, at man ikke kan lide vores regler. De må sige, hvad de så kan lide. Det store skridt er, at vi nu sætter os ned i Icao. Men hvis det stopper der, er vi tilbage, hvor vi er i dag,« siger Hedegaard.
Hun gør dermed klart, at EU ikke er indstillet på at forlænge fristen igen, hvis det ikke lykkes at enes på Icaos generalforsamling om et år.
»Nej. Næste år og næste år og næste år. Vi har allerede ventet i mange år. Men Icaos generalforsamling mødes kun hvert tredje år. Derfor er fristen til efteråret 2013 meget vigtig,« siger Hedegaard. Ritzau

