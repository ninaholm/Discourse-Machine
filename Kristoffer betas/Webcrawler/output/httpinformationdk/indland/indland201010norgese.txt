'Hvis Norge sender asylbørn til Afghanistan, kan vi også'
Regeringen vil sende uledsagede asylbørn fra Afghanistan tilbage til et modtagecenter i Kabul. Når man overvejer det i Norge, så er det nemlig også i orden i Danmark, mener Venstres integrationsordfører, Karsten Lauritzen


 - Hvordan kan I forsvare at sende uledsagede asylbørn tilbage til Afghanistan?
»Først og fremmest er det ikke noget, Danmark har fundet på. Det er noget, en række nordiske lande har taget fat på. Så det foregår i dialog med dem. Loven skal på plads, før vi kan undersøge hvordan og hvorledes. Men det har jeg fuld tillid til, at de danske myndigheder gør inden. Hvis det ikke sker, så har jeg tillid til, at den danske presse vil følge udviklingen.«
- Hvordan kan man dokumentere, at eksempler fra udlandet kan overføres til Danmark?
»Det kan vi kun dokumentere ved at gå ind i det. Det her er ikke noget, Danmark har fundet på. Det er noget, vi er blevet opmærksomme på, fordi Norge overvejer det. Jeg tror, at man i Norge har fået inspiration fra Holland. Og i Holland har det godt nok ikke noget med Afghanistan at gøre, men så har man sendt nogle tilbage til en række andre lande, Angola, så vidt jeg husker. Og alle med undtagelse af én, blev hentet af deres familie i lufthavnen. Vi ser den samme udvikling: At antallet af uledsagede mindreårige asylansøgere fra Afghanistan er eksploderet. Ret mange af dem er ikke uledsagede, og ret mange af dem er ikke mindreårige. De svindler med lovgivningen, når de kommer og beder om asyl på fejlagtigt grundlag. Det bliver vi nødt til at gribe ind over for.«
- Hvad så med de børn, der ikke bliver hentet?
»Dem skal man så tage hånd om. Det tror jeg, at man gør ved, at de danske myndigheder går i dialog med andre lande, for eksempel Norge, i samarbejde med organisationer som UNHCR. Jeg tror sagtens, man kan sikre, at standarderne bliver overholdt.«
- Kan man forsvare at sende børn til Afghanistan?
»Det er ikke børn. Ikke dem alle sammen i hvert fald, nogen af dem er voksne. Syv ud af ti faktisk.«
- Hvor har du det tal fra?
»Det står i lovforslaget. I den undersøgelse, rigspolitiet lavede af 125 uledsagede mindreårige, var syv ud af ti over 18. Så der er selvfølgelig tale om nogle børn, men der er også tale om mange, som jeg vil kalde 'unge'. Men det er et spørgsmål om retorik.«
- Men kan man forsvare at sende børn eller unge til et modtagecenter i Afghanistan, hvor der er krig og konflikt?
»Afghanistan er jo et meget stort land, så der er områder, som er roligere. Jeg kender for eksempel en, der har været turist i den del af Af-ghanistan, der ligger mod Pakistan. Men det skal ske i samarbejde med de rette myndigheder. Hvis man vurderer, at det ikke er sikkert, så sender man ikke folk tilbage. Men når man overvejer det i Norge, så er det også fair og validt at gøre det i Danmark.«
- Hvis I mener, at børnene ikke er uledsagede, hvorfor vil I så ikke efterlyse forældrene?
»Vi kan efterlyse forældrene, hvis de uledsagede ønsker det, men det er ikke en pligt. Der er også ret mange af dem, der ikke ønsker, at vi leder efter deres forældre. Det siger en hel del om den dagsorden, de er sendt herop med.«
-Hvad siger du til, at det ifølge Red Barnet er i strid med Børnekonventionen ikke at eftersøge forældrene?
»Det er ikke noget, Red Barnet har henvendt sig til Udlændinge- og Integrationsudvalget om, så det har jeg lidt svært ved at forholde mig til. Men loven vil blive lavet under hensyn til Danmarks internationale konventioner.«
-Men Red Barnet har adresseret et høringssvar?
»Ja, men det har ministeriet også. Der er vi nok uenige. Men der vil komme en modhøringsbehandling i Folketinget, og så tager vi processen derfra.«


