Fastansatte soldater snyder sig i krig
De fastansatte soldater i Forsvaret svarer ’ikke troværdigt’ på den test, der skal sikre, at de rent psykisk er klar til at blive udsendt, konstaterer en ny evaluering fra Forsvarsministeriet. Fagforeninger frygter, at det øger risikoen for at sende soldater af sted, som kommer hjem med psykiske problemer


 
	Når Forsvaret sender sine soldater ud på internationale missioner, bliver de testet for at forhindre, at der bliver sendt folk af sted, som ikke er psykisk parate. Men testen dur ikke til at screene de fastansatte soldater, konkluderer rapport. De har nemlig fundet ud af at besvare testen på en måde, så de ikke sætter alarmklokkerne i gang:

	»Forsvarets analyser af de afgivne svar viser en ensartethed i besvarelserne. Svarmønstret er ikke troværdigt,« skriver Forsvarsministeriet i en rapport, der evaluerer en række initiativer fra den samlede veteranpolitik, som blev vedtaget i 2010.

	Bag evalueringen står en gruppe, der blandt andet tæller flere ministerier, fagforeninger og interesseorganisationer på veteranområdet. Ifølge rapporten er det opfattelsen i evalueringsgruppen, at de fastansatte soldater er mere motiverede for at blive udsendt end interesseret i at få afdækket, om de eventuelt slæber rundt på »psykiske udfordringer«. Det påvirker deres besvarelser.

	»Metoden (testen, red.) har derfor i meget begrænset omfang haft konsekvenser for vurderingen af soldaternes egnethed til at blive udsendt,« konstaterer rapporten, og det bekymrer i soldaterfagforeningerne:

	»I værste fald sender vi nogen ud, der ikke burde sendes ud. For så får de det endnu værre, end de ellers burde have,« siger Bent Fabricius, formand for Hovedorganisationen af Officerer i Danmark (HOD).Han bakkes op af næstformand Bjarne Kehr fra Centralforeningen af Stampersonel, der organiserer Forsvarets befalingsmænd:»Undersøgelser viser, at nogle kommer styrkede hjem. Men der er også nogen, der kan få forstærket nogle symptomer, når de er landet igen,« siger han.

	Forsvarsministeriet oplyser i en mail til Information, at Forsvaret vil »udvikle en ny metode, der i højere grad sikrer, at de fastansatte soldater, der bliver sendt ud, er psykisk parate til det«. Den forventes ifølge ministeriet at være klar i 2014.

