Forskellen mellem by og bygd vokser
Grønland kan ende som et splittet land med moderne velstående byer og bygder med dyb fattigdom. I de seneste ti år er indkomstforskellen mellem byer og bygder vokset markant, og socialminister Maliina Abelsen mener, at den voksende ulighed udgør selvstyrets største udfordring


 Forskellen mellem by og bygd i Grønland er vokset hastigt igennem de sidste 10 år.
»Når man kommer hertil Nuuk, kan man tænke, det går jo fint, folk har store biler og ser ud til at klare sig godt. Men der er altså også en masse, der ikke har det godt,« siger Social- og Familieminister Maliina Abelsen og fremhæver bygderne som en af de store fattigdomslommer. 
I 2007 var den gennemsnitlige personlige indkomst i Grønlands byer 179.000 kr. om året. I Grønlands bygder tjente beboerne kun godt halvdelen af det beløb, omkring 98.000 kr. om året. Tallene dækker over en markant indkomstvækst i Grønlands byer i de sidste ti år, men bygderne har stort ikke fået del i væksten.
»Der er meget langt mellem befolkningsgrupperne i Grønland i dag. I betragtning af at vi kun er 57.000 indbyggere, er spredningen mellem dem, der klarer sig godt, og dem, der ikke gør, kæmpestor,« siger Maliina Abelsen.
Socialministeren fremhæver, at fattigdommen i bygderne ikke kun handler om økonomi, men også dækker over en stor ulighed inden for uddannelse, sundhed og børn og unges muligheder i forskellige dele af Grønland. 
»Der er nogle bygder, hvor de unge har det rigtig svært. De har meget begrænsede muligheder for at komme ind til byerne og få en uddannelse, fordi de ikke havde de samme chancer, da de gik i skole. Og så sidder de lidt rundt omkring og kigger på hinanden. Det kan føre en hel masse negativ social arv med sig, og den skal brydes.«
Ujævnt fordelt
Der er omkring 9.650 indbyggere i Grønlands bygder, og ifølge Birger Poppel, samfundsforsker ved Grønlands Universitet, dækker indkomsttallene også over store forskelle bygderne imellem.
Enkelte bygder har en meget høj gennemsnitsindkomst i kraft af placering ved siden af en lufthavn eller et andet erhverv, mens andre ligger væsentligt under det i forvejen lave gennemsnit for bygderne.
»Der er familier i bygder, der lever for 50-100.000 kr. om året. Det virker umuligt, men det skyldes også, at indtægt fra lønarbejde suppleres med selvforsyning i form af mad fra fangst og fiskeri, og det kan man slet ikke kan se i indtægtsberegningerne,« forklarer Birger Poppel.
Han understreger, at der er andre parametre for et godt liv end årlig indkomst.
»Det er sandt, at folk, der bor i bygderne, har en lavere indkomst. Men pointen er også, at der er andre kvaliteter ved livet i bygderne, som folk sætter pris på. Det er det, de selv siger, når man spørger dem.« 
Regeringen splittet
Demokraterne, som er IA’s koalitionsparti i Naalakkersuisut (tidligere landsstyret), har foreslået at fjerne tilskuddene til bygderne for at anspore folk til at flytte til byerne. Men Maliina Abelsen mener ikke, at det er en farbar løsning på bygdebeboernes fattigdom her og nu.
»Jeg mener, at vi først og fremmest skal have kigget på byerne. Sådan som det er nu, kan vi faktisk ikke tilbyde dem særlig meget i form af boliger og job. Så længe vi ikke kan tilbyde byboerne noget, kan vi ikke regne med, at bygdeboerne kommer her og får et bedre liv.«
Hun ønsker derimod en meget mere målrettet indsats over for de sociale problemer i bygderne.
»Det er her den største udfordring i det grønlandske samfund. Hvis vi ikke har nogen unge velfungerende mennesker, så er det lige meget med Alcoa,« siger hun med henvisning til det amerikanske firma, der vil anlægge en kæmpe aluminiumssmelter i Grønland. 

