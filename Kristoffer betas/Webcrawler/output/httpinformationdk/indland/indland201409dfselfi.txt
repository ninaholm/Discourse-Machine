DF-selfie med Dennis
FOA’s formand var årets gæstetaler på Dansk Folkepartis årsmøde. Selv om Dansk Folkeparti og Socialdemokraterne har udnævnt hinanden til hovedfjender ved det kommende folketingsvalg, så afviser Dennis Kristensen at være en nyttig idiot
 FOA-formand Dennis Kristensen modtog stående klapsalver, da han talte til Dansk Folkepartis årsmøde i Herning


 Man kan ikke beskylde Dansk Folkeparti for at hænge fast i traditionerne. I hvert fald ikke når det gælder partiets kulisser.
Hvor Dansk Folkeparti tidligere har haft en kolonihave i forhallen under årsmøderne, var der i år opstillet såkaldte selfie-opstillinger i Herning Kongrescenter. Opstillinger, der tilbød partimedlemmerne henholdsvis at blive fotograferet hjemme hos mormor, ved grænsen eller med betjenten og ænderne. »Gå selfie-amok,« lød opfordringen ved årsmødets start fra organisationskonsulent, Steen Thomsen.
Og hvor Richard Ragnvald tidligere har optrådt til årmødefesten med hyldestsangen »Kære lille Pia«, stod Niels Hausgaard i år for sangen, uden dog at komme ind på »Middelaldervisen« om »det politiske, trefoldige røvballegardin, Langballe, Krarup og Camre«.
Men ikke mindst adskilte årsmødets gæstetaler sig fra tidligere års Ayaan Hirsi Ali, Nigel Farage og Ulla Dahlerup. De har tidligere harceleret mod de kulturradikale (»de lugter af råddent blomstervand,« som sidstnævnte udtrykte det), EU-tilhængere og muslimer.
Under stor medieopmærksomhed indtog formanden for FOA, Dennis Kristensen, Herning Kongrescenter for at tale om ældreplejen. Ja, faktisk måtte Dennis Kristensen gå tre gange gennem forhallen, før Danmarks Radio var tilfreds med billederne af den historiske begivenhed.
»Jeg har altid haft det princip, siden jeg blev valgt som formand for 12 år siden, at hvis nogen gerne vil høre, hvad FOA mener, så skal de ikke have lov at slippe,« lød det fra FOA’s formand på vejen ind i salen, hvor han blev modtaget af stående klapsalver.
Her præsenterede Dansk Folkepartis formand, Kristian Thulesen Dahl, Dennis Kristensen – eller bare »Kristian« og »Dennis« – som en, der både har kritiseret venner, eller i hvert fald dem, som burde være det, og fjender. Selv mener Kristian Thulesen Dahl, at Dansk Folkepartis succes skyldes, at mange er »rigtig trætte af Socialdemokraterne«.
»Vi kan i Dansk Folkeparti godt lide folk, som siger deres mening – siger tingene lige ud af posen – og siger tingene, som de er. Og det, som er rigtig godt, er jo, at vi efterlyser fagforeninger, som er til for medlemmerne. Fagforeninger, som vægter medlemmernes interesser så højt, at man går derhen, hvor man kan søge indflydelsen til gavn for dem. Og hvor man ikke er bundet op på historiske bånd, som gør, at man ikke tænker, hvad som er bedst for medlemmerne – nu,« lød det fra Dansk Folkepartis formand.
Stående klapsalver
Dennis Kristensen havde da også forsamlingens opmærksomhed fra starten, efter at han have konstateret, at »det her handler om at sige tak til dem, som skabte det, som vi andre fik lov til at overtage«. En tak, de fleste på et årsmøde i Dansk Folkeparti kan føle, er rettet til dem personligt.
FOA’s formand advarede om, at en af de sygdomme, som rammer de ældre, blandt andet er demens. Det er måske ældreplejens største udfordring.
»Det er ofte en voldsom lidelse, hvor man ser sine pårørende forsvinde mere og mere ud af virkeligheden og det er en fantastisk følelsesmæssig belastning at se dem, man holder rigtig meget af, forandre sig,« fortalte FOA’s formand.
Efter den tre kvarter lange tale fik Dennis Kristensen endnu engang stående klapsalver fra tilhørerne, hvilket Kristian Thulesen Dahl ikke undlod at bemærke:
»Vi skal takke Dennis Kristensen for ikke at have taget flyveren til Aalborg, men bilen til Herning« med henvisning til Socialdemokraternes samtidige kongres denne weekend.
Selv om kilder i FOA fortæller, at formandens beslutning selvfølgelig også skyldes, at han har set skriften på væggen, nemlig at Dansk Folkeparti ikke bliver til at komme uden om efter kommende folketingsvalg, afviser han netop at være med til at fremskynde et sådan regeringsskifte ved at blåstemple Dansk Folkeparti.
Dennis Kristensen har da også tidligere mødtes med både Pia Kjærsgaard og Kristian Thulesen Dahl, og FOA holder kontakt til Dansk Folkepartis arbejdsmarkedsordfører, Bent Bøgsted.
»Nej da. Det er deres interne politiske slagsmål. De slås om at overbevise vælgerne. Jeg skal ikke overbevise vælgerne. Jeg vil gerne overbevise nogle beslutningstagere om, hvad der skal ske.«
– Men foretrækker du, at den nuværende regering fortsætter?
»Jamen, hvis regeringen – eller nogen af partierne i den – inviterede mig til at komme og snakke, så ville jeg også komme. Jeg synes ikke, at det er FOA’s opgave at sortere i, hvem der må høre vores budskaber.«
Selv om ingen længere kalder sig liberalister i Dansk Folkeparti, ja, ordet er blevet et skældsord, så afviser flere af dem, som trods alt er kritiske over for velfærdsstaten, at partiet nu endelig har taget denne til sig.
»Jeg har ikke nogen fine fornemmelser i forhold til, hvem der kommer og taler. Men JEG stemmer ikke på Enhedslisten,« griner indfødsretsordfører, Christian Langballe.
EU-parlamentarikeren Morten Messerschmidt, understreger, at der er forskel på velfærdsstaten og de offentligt ansatte:
»Det, at vi har Dennis Kristensen her, betyder, at Dansk Folkeparti i høj grad også er et parti, som varetager de offentligt ansattes interesser. Men det gør da ikke, at velfærdsstaten sådan bare uden videre er uforanderlig. Der er masser af ting, som løbende skal laves om, revideres og undersøges. Vi har da ikke et sundhedsvæsen, der er præcist, som vi ønsker det, og hvad ved jeg. Der er masser af ting, som skal laves om. Man skal ikke tage det her som en religiøs manifestation, men derimod som en hel naturlig horisontal omfavnelse af hele det danske samfund«.

