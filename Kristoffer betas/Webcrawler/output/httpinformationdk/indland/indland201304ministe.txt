Ministerierne er for længe om at give aktindsigt
Ministerierne lever langt fra op til gældende regler om ti dages svartid i sager om aktindsigt. Det rejser tvivl om, hvorvidt de vil kunne efterleve frist på syv arbejdsdage i forslaget til en ny offentlighedslov
Flere medier har oplevet, at det tog et ministerium så lang tid at behandle en anmodning om aktindsigt, at sagen ikke længere var aktuel, da anmodningen blev efterkommet. Det skete f.eks. for Berlingske i forbindelse med den terroranklagede tv-station ROJ TV. Billedet viser formanden for Radio- og tv-nævnet, Christian Scherfig, da selskabet bag ROJ TV  blev pålagt sendestop i to måneder.


 Pressen skal have mulighed for »at orientere offentligheden om aktuelle sager, der er under behandling i den offentlige forvaltning«. Derfor skal anmodninger om aktindsigt behandles »snarest«, efter at de er modtaget. Kun »undtagelsesvist« må der gå mere end syv arbejdsdage, fra en myndighed modtager en anmodning om aktindsigt, til den udleverer de efterspurgte dokumenter.
Regeringens forslag til en ny offentlighedslov er fuld af løfter om hurtig sagsbehandling. Men også den gældende offentlighedslov foreskriver, at aktindsigtsanmodninger af hensyn til pressens dækning af aktuelle sager skal behandles »snarest«. Som udgangspunkt må der ikke gå mere end ti dage. En opgørelse, som Information har lavet, viser imidlertid, at ministerierne langt fra efterlever lovens bestemmelser om hurtig sagsbehandling. Og det giver grund til at tvivle på, om offentligheden fremover kan regne med den hurtige ekspedition, som det nye lovforslag lover.
Ud af i alt 936 sager, som opgørelsen omfatter, er kun to ud af fem (40 procent) blevet besvaret i løbet af 10dages-fristen i den gældende lov. En frist, som myndighederne forventes at overholde, med mindre der er helt særlige udsættelsesgrunde. Omkring hver fjerde (27 procent) af sagerne har været mere end en måned om at blive besvaret, mens omkring hver syvende (15 procent) har været mere end to måneder undervejs.
»Opgørelsen viser, at det nærmest er hovedreglen, at sager behandles ud over fristen i offentlighedsloven,« som professor i forvaltningsret på Københavns Universitet Michael Gøtze siger.
Værsgo: Uaktuelle papirer
At »gassen er gået af ballonen«, når et medie efter lang ventetid omsider får svar efter at have søgt aktindsigt i en aktuel sag, er velkendt i pressens verden. Journalister fra en lang række medier kan komme med næsten enslydende beretninger om, hvordan en langtrukken aktindsigt har gjort materialet uaktuelt, når det endelig blev udleveret.
Som eksempel kan nævnes, at journalist Simon Bendtsen fra Berlingske i marts 2011 søgte aktindsigt i Justitsministeriets korrespondance om den terroranklagede kurdiske tv-kanal ROJ TV. Det tog ti måneder, før ministeriet gav aktindsigten, og papirerne fra ministeriet kom først en uge efter, at byretten havde afsagt dom i sagen. Det sendrægtige svar fik konsekvenser for Berlingske: »Da jeg endelig fik svar, var sagen afgjort i retten, og derfor var der ikke længere den store interesse for materialet. Derfor valgte vi ikke at bruge flere kræfter på det,« forklarer Simon Bendtsen.
Et andet eksempel kan journalist Jesper Høberg fra Jyllands-Posten fortælle om. Han søgte aktindsigt hos DSB i midten af januar 2013, da sagen om mediebureauet Waterfronts hemmelige engagement med journalisten Lars Abild blev afsløret i TV-Avisen.
Jesper Høberg måtte dog vente i ugevis på aktindsigten, som han først fik et endeligt svar på samtidig med, at DSB orienterede om en advokatundersøgelse af sagen på et pressemøde. Materialet kunne afhentes, da pressemødet var gået i gang.
»Det kan virke, som om de har trukket svaret i langdrag, indtil de selv kunne fremlægge materialet. Konsekvensen var, at vi ikke selv fik mulighed for at gennemgå dokumenterne, før advokatundersøgelsen var færdig,« siger Jesper Høberg.
Forsinkes med vilje?
Forskningschef og pressejurist Oluf Jørgensen fra Danmarks Medie- og Journalisthøjskole var i sin tid medlem af den Offentlighedskommission, hvis arbejde ligger til grund for offentlighedsloven.
»Det burde jo være 95 procent af alle aktindsigter, der blev ekspederet inden for 10 dage, men det er ministerierne jo meget langt fra,« siger han.
Oluf Jørgensen er ikke i tvivl om, at besvarelsen af visse sager med vilje trækkes i langdrag:
»Det gør man, fordi det er bekvemt, og det hænger sammen med den lukkede embedsmandskultur, der stadig præger centraladministrationen,« siger han.
Professor i forvaltningsret på Københavns Universitet Carsten Henrichsen bemærker, at der ifølge Informations opgørelse er »forskel på, hvordan ministerierne ’performer’ på dette punkt«.
Han understreger, at »hvis behandlingen af en sag bevidst trækkes i langdrag for at undgå offentlig opmærksomhed, vil der være tale om en form for processuel magtfordrejning, der som sådan er ulovlig. Men det er naturligvis bevismæssige spørgsmål, som i praksis kan være nok så vanskelige at adressere, selv om meget lange sagsbehandlingstider måske for udeforstående kan give indtryk af, at der ligger usaglige motiver bag«.
Professor emeritus Tim Knudsen fra Københavns Universitet er ikke overrasket over de lange svartider: »Fra studenteropgaver og andre indtryk fra åbenhedstests spredt ud over årene har jeg fået det indtryk, at overskridelser af tidsfristen er mindst lige så almindelige som overholdelse af tidsfristen,« lyder hans vurdering.
Lektor Sten Bønsing fra Aalborg Universitet undrer sig over den store andel af sager, hvor et endeligt svar er mere end en måned undervejs:
»Hvis forklaringen på den lange svartid er, at det er vanskelige sager, så undrer det mig, at så mange sager er vanskelige,« som han udtrykker det.
Lov med elastik
Fristen på ti dage i den gældende offentlighedslov er ikke absolut. Hvis »særlige forhold« gør sig gældende, kan den fraviges. Det gælder eksempelvis, hvis dokumenterne, der ønskes aktindsigt i, er sendt i høring, eller hvis der er tale om »tvivlsomme fortolkningsspørgsmål«, som skal forelægges en anden forvaltningsmyndighed. Desuden kan elastiske begreber som sagens »omfang« og »kompleksitet« begrunde en længere svartid.
Også forslaget til en ny offentlighedslov åbner mulighed for, at myndighederne kan overskride fristen på syv arbejdsdage, når de behandler anmodninger om aktindsigt. Ifølge bemærkningerne vil 14 arbejdsdages sagsbehandlingstid være acceptabel, i »de (særlige) tilfælde«, hvor en sag omfatter »et stort antal dokumenter« eller »giver anledning til overvejelser af f.eks. juridiske spørgsmål af mere kompliceret karakter«. Og i »de (helt særlige) tilfælde«, hvor de rejste spørgsmål er »af ganske kompliceret karakter«, skal sagen færdigbehandles »senest inden for 40 arbejdsdage«.
I det forslag til ny offentlighedslov, som Folketinget efter planen vil vedtage inden sommerferien, henviser justitsminister Morten Bødskov til en opstramning af svartiden som et element, der udbygger åbenheden i forvaltningen. Men spørgsmålet er, om journalister og andre borgere kan regne med, at myndighederne overholder løfterne i loven.
»Det fremgår af opgørelsen, at ministerierne har svært ved at overholde 10 dages-fristen, og derfor kan man i høj grad diskutere realismen i at stramme kravene til svartider,« vurderer professor i forvaltningsret på Københavns Universitet, Michael Gøtze.
»Det er ikke realistisk at forvente,« siger forskningschef Oluf Jørgensen. »Undersøgelsen dokumenterer jo, at de netop trækker aktindsigter i langdrag.«

