Kommunerne kan tjene 625 mio. kr. på energirenovering
Torsdagens brede energiaftale lægger afgørende vægt på at bringe energiforbruget ned via energirenovering. Der ligger enorme muligheder for risikofri energibesparelser ved at renovere det offentliges bygninger, siger brancheorganisationer
Greve Kommune har forpligtet sig til at realisere energibesparelser i folkeskolerne til en værdi af to mio. kr. årligt. Det svarer til næsten 20 pct. af den årlige energiudgift.


 Centralt i torsdagens brede energiforlig står målet om at spare på energien. Desto mere forbruget kan bringes ned via energieffektivisering og -renovering, desto mindre skal der investeres i at købe fossil energi og opstille vindmøller, biogasanlæg og solenergisystemer.
Som et velkomment signal til de myndigheder, der nu skal i abejdstøjet, kommer en helt ny undersøgelse fra Dansk Erhverv, der påviser, at kommunerne kan spare langt over en halv milliard kroner årligt ved at gå på jagt efter energibesparelser i bygningsmassen. Og det uden omkostninger for ejeren af den enkelte bygning.
Nøglen til de store gevinster for de økonomisk trængte kommuner er den såkaldte ESCO-model. ESCO betyder Energy Service Company og er den nye type konsulentvirksomhed, som påtager sig at realisere energibesparelser for større private og offentlige kunder mod at få en begrænset andel af de realiserede besparelser som betaling.
Risikoen er altså ESCO-virksomhedens – bygningsejeren har ingen omkostninger ved at gå ind i projektet. I bl.a. Middelfart, Kalundborg, Kerteminde, Høje-Taastrup, Gribskov, Sorø og Greve kommuner er man i gang med at energirenovere efter ESCO-modellen.
Sparer 20 pct.
I Greve er der f.eks indgået en bindende aftale, hvor ESCO-virksomheden har forpligtet sig til at realisere energibesparelser i folkeskolerne til en værdi af to mio. kr. årligt.
Det svarer til næsten 20 pct. af den årlige energiudgift og betyder, at besparelserne kan betale projektets gennemførelse på syv år, hvorefter den årlige besparelse går fuldt og helt i skolernes kasse.
»Vi noterer med glæde, at ESCO-modellen specifikt nævnes som løftestang i energiforliget,« siger sekretariatschef i Dansk Erhverv og Brancheforeningen for Bygningsautomation (BBA), Torben E. Hoffmann Rosenstock.Ifølge beregninger gennemført af Dansk Erhverv og BBA kan der alene i kommunerne spares 625 mio. kr. årligt ved at realisere det tilgængelige potentiale for energirenovering. Regnes statens ejendomme med, kan besparelsen for samfundet blive mærkbart større.
Specielt for folkeskolerne kan der ved en konsekvent indsats spares 115 mio. kr. årligt på varmen og 47 mio. kr. på elregningen, i alt 162 mio. om året. I tilgift får man et bedre indeklima, der forbedrer indlæringen og ifølge organisationerne kan mindske lærernes årlige sygefravær med, hvad der svarer til 700 fuldtidsstillinger.
En af de virksomheder, der har udført mange ESCO-projekter i den offentlige bygningmasse, er Schneider Electric.
»Vi ser desværre alt for mange spredte energitiltag i det offentlige, som ikke tilnærmelsesvis giver de besparelser, der kan opnås ved at indgå langsigtede ESCO-partnerskaber med fælles ansvar for at nå de driftsbesparelser, der finansierer investeringen. Det er en skam, da vi ved, at de fleste bygninger herhjemme i gennemsnit bruger 20 pct. mere energi end nødvendigt,« siger Jeppe Rasmussen, vicedirektør i Schneider Electric. I torsdagens energiforlig hedder det, at »der udarbejdes en samlet strategi for energirenovering af den eksisterende bygningsmasse« med bl.a. en analyse af mulighederne for at bruge ESCO-modellen. Samtidig afsættes en pulje på sammenlagt 30 mio. kr. til at understøtte energirenoveringen i perioden 2012-15.
»Med det nye energiforlig håber vi, at det offentlige nu vil tage et kig indad og arbejde mere målrettet med kommunerne, regionerne og statens energiforbrug, så man kan nå 2020-målsætningen,« siger Torben Rosenstock.

