Dansk skræmmer udvekslingstuderende væk



 Matematik-studiet på Københavns Universitet (KU) må vinke farvel til flere af deres udvekslingsstuderende, når alle obligatoriske fag på bacheloruddannelsen efter sommerferien skal udbydes på dansk. Det skriver Universitetsavisen. I efteråret 2012 indførte Det Natur- og Biovidenskabelige Fakultet (Science) på KU en ny regel, der fastslår, at et undervisnings- og eksamenssprog for et kursus skal være entydigt dansk eller engelsk.
Reglen virker umiddelbart harmløs, men på Institut for Matematiske Fag betyder den, at de fleste bachelorkurser nu udelukkende vil blive udbudt på dansk, og det truer instituttets udveksling, som ellers primært foregår på uddannelsens bachelordel. Tidligere blev kurserne på andet og tredje år udbudt på engelsk, så gæstestuderende frit kunne vælge imellem dem. På kurser, hvor der ikke var internationale studerende, forløb undervisningen på dansk.
Reglerne er blevet meldt ud så sent, at instituttet reelt ikke kan nå at advare de internationale studerende. »Det her er et kæmpe rod, for vi kommer til at lokke internationale studerende til under falske forudsætninger. Jeg mener ikke, vi kan undgå, at der i september ankommer en række studerende, der forventer at blive undervist på engelsk – og som vil blive meget skuffede,« siger instituttets internationale koordinator, lektor Hans Plesner Jakobsen.

