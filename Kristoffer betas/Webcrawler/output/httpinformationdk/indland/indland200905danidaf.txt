Danida fortsætter fejlslagent u-landsprogram
Trods årelang kritik af Danidas bistandsprogram til den private sektor, bliver programmet fastholdt og udvidet. I dag modtager danske virksomheder stadig en stor del af bistandskronerne, og det er problematisk, fastslår eksperter
Danidas bistandsprojekter går for ofte til danske lønninger og for sjældent til de fattige. Her er det en kvinde, der sorterer affald på en losseplads i et renovationsprojekt støttet af Danida.


 Der er én ting i dansk udviklingsbistand, man ikke skal pille ved: Bistanden til den private sektor. Godt nok skiftede Danidas privatsektorprogram navn til 'Business to Business' (B2B) i 2006 efter flere års kritik af, at programmet hovedsageligt støttede danske virksomheder. Men den dag i dag forgylder programmet stadig store danske virksomheder, siger dansk virksomhedsejer, der selv er med i programmet og har set budgetterne for nogle af Danmarks store virksomheder: 
"De har nogle syge lønninger," lyder bedømmelsen. 
Nu kritiserer flere eksperter, at bistandsprogrammet ikke sætter en stopper for de gamle problemer. 
"Programmet går grundlæggende ud på det samme - det støtter samarbejdet mellem danske og lokale virksomheder i u-landene. Danida bruger stort set de samme virkemidler," siger seniorforsker ved DIIS Steen Folke. 
Han fremhæver, at Danida stadig betaler 90 procent af virksomhedernes udgifter i forbindelse med deres samarbejde, selv om erfaringer viser, at bistandskronerne hovedsageligt er gået til danske virksomheder. 
Bistand til dansk løn
Det samme siger danske Satoru Inoue, der i fællesskab med sin bror ejer et lille dansk designfirma. 
De har søgt om at komme med i programmet, fordi de ønsker støtte til at producere uldtøj i samarbejde med en virksomhed i Bolivia, hvor de er meget opsatte på at skabe udvikling. 
I godkendelsesprocessen bad Inoue om at se budgetter for tidligere B2B-samarbejder. Og det forbavsede ham, da han med egne øjne så, at det især var store danske virksomheder, der nød godt af B2B:
"Størstedelen af udgifterne er danske, for de danske virksomheder har heftige lønninger i forhold dem, de kommer til at samarbejde med," siger Satoru Inoue og fortæller, at han for nylig har set budgetter, hvor hele 30-40 procent af budgettet er gået til den danske partner, mens kun 10 procent var afsat til den lokale partner. 
"Og jeg har set eksempler på endnu voldsommere forhold, fordi nogle af de højtstående danske ledere sidder på ekstremt høje lønninger," fortæller Satoru Inoue, der blev forbavset over at se budgetterne, fordi han troede, bistandskronerne skulle hjælpe de fattige virksomheder i u-landene og ikke de danske. 
Han tror ikke en meter på garantien om, at Danidas program ikke stadigvæk forgylder de danske virksomheder. 
"Det ser jeg ikke nogen steder. Hvis Danida virkelig er villig til at betale 90 procent af virksomhedernes udgifter, så bør pengene anvendes til at dække reelle udgifter og ikke danske virksomheders lønninger." 
Chanceløst
Heller ikke Thorkil Casse, lektor på Internationale Udviklingsstudier ved RUC ser nogle væsentlige forskelle på Danidas bistandsprogram før eller efter navneskiftet i 2006. 
"Man har ikke taget tilstrækkeligt hensyn til de negative evalueringer, der har været af programmet - man burde have justeret det i højere grad," siger han og kalder programmet 'chanceløst', fordi det stadig er koncentreret om danske og lokale virksomheder. 
"Regeringens ideologiske ønske om at fremme den private sektor er ikke nok til at sikre den rigtige udvikling," siger Casse. 
Programmet bør kobles på nogle andre komponenter, hvis det skal kunne leve op til målsætningen om at reducere fattigdom, pointerer han. Det gælder især om at benytte sig af arbejdskraften fra folk fra bestemte lokalområder samt at beskatte virksomhedernes eventuelle gevinster. 
"Programmet er ikke godt nok i sig selv. Man må sikre sig, at et overskud kommer ind i det statslige system og dernæst genanvendes. Ellers kommer pengene bare i lommerne på folk fra danske og lokale virksomheder," siger han.
Kun viden har flyttet sig
Cheføkonom i konsulentfirmaet Development Associates, Poul Buch-Hansen, har heller ikke stor tiltro til bistandsprogrammet. 
"Én ting er, hvad der står i papiret - noget andet er virkeligheden. Jeg er skeptisk," siger han. 
Peter Kragelund, adjunkt, ph.d. på Institut for Samfund og Globalisering ved RUC, er en af de eksperter, der sad med i den arbejdsgruppe, der kom med forslag til ændringer af privatsektorprogrammet i 2006. 
Også han understreger, at der kun var tale om småændringer af programmet. 
"Programmet var meget innovativt i 1993, da det blev lanceret, men sådan vil jeg ikke beskrive det i dag. Der er selvfølgelig sket småændringer, men idéen og måden til, hvordan man vil nå sine mål, er uændret. Det skal ses i lyset af, hvor meget vores viden om privatsektorbistand har flyttet sig de sidste 16 år," siger Kragelund. 
Efter at virksomhedsejer Satoru Inoue har set nogle af de store danske virksomheders budgetter, er han ikke i tvivl om, hvad han mener om Danidas håndtering af de danske bistandskroner: 
"Danida bruger deres penge forkert," siger han.
Selv om det ændrede privatsektorprogram trådte i kraft i 2006, foreligger der endnu ingen evaluering af det. Der er dog en på trapperne, der blandt andet bedømmer B2B, men Information har ikke fået lov til at se udkastet. 
Det har ikke været muligt at få en kommentar fra Danida. 
For nylig afviste Ulla Tørnæs en kritisk evaluering af Indiens privatsektor-program med, at de problemer lå i fortiden - men eksperterne fastholder, at problemerne med programmet i vid grad består


