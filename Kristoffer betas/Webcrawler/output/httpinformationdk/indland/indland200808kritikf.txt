Kritik af forslag om studielån



 Venstre har lanceret et forslag om, at de studerende kan få et helt års studielån udbetalt ved studiestart i stedet for månedligt. Forslaget er blevet modtaget med delte meninger og har skabt intern uenighed i regeringen: "Jeg troede stadig, dette emne var til intern diskussion i regeringen, for De Konservative går ikke ind for, at et studiestartslån skal være på bekostning af det månedlige lån," siger uddannelsesordfører Charlotte Dyremose til Jyllands-Posten. Danske Studerendes Fællesråd er enige i Det Konservative Folkepartis kritik: " Der er helt sikkert brug for et lån, så folk kan etablere sig, når de er nystartede, men det vil være direkte dumt at gøre det på bekostning af den månedlige ydelse. Det lån bruger folk til at leve for. Hvis det fjernes, er man lige vidt," siger Pernille Miller, næstformand og levevilkårsordfører i Danske Studerendes Fællesråd.

