Videoovervågning handler om mere end at fange tyven
Videoovervågning forbindes oftest med et værktøj til at dæmme op for terror, hærværk og kriminalitet. Men videoovervågning bliver også brugt til at gøre arbejdsgange mere effektive, reducere sundhedsbudgetter og måle effekten af marketingskampagner i butikker
Hvor mange ekstra kunder besøger ens butik den dag, man har sodavand på tilbud? Det kan videoovervågning hjælpe de forretningsdrivende med at dokumentere.


 »Hvis vi forestiller os et sted, de pakker varer, så kunne der have været et kamera, som optager her,« siger Raziel Bareket og peger op i loftet, og begynder derpå at pakke en fiktiv pakke ind i papir. »Så kommer jeg en label på, scanner stregkoden og smider den op i kassen til forsendelse.« Han gentager det tænkte scenarie og siger »bib«, når han scanner den usynlige pakke. Raziel Bareket, landechef hos Milestone Systems A/S, er ved at forklare, hvordan firmaets videoovervågningssoftware kan bruges til andet end kriminalitetsbekæmpelse. »Så modtager du pakken, og den viser sig at være smadret, og du ringer tilbage til mig og vil gerne have en ny. Nu begynder det jo at koste mig penge som leverandør, så jeg beder dig om serienummeret på pakken. Så taster jeg det ind, og med det samme får jeg en videooptagelse af pakken og kan se, at den var intakt, da den blev afsendt. Altså må fejlen ligge hos pakkeposten eller hos kunden selv.«
Det handler om konkurrenceevne, optimering af arbejdsprocesser og i dette tilfælde effektiv kundeservice. For i et konkurrencepræget globalt samfund, kræver det, at man hele tiden er oppe på beatet, forklarer Raziel Bareket. Milestone Systems A/S er i de seneste fem år gået fra at have 70 fuldtidsansatte til over 200 i deres hovedkvarter i Brøndby, hvor udviklere og it-kyndige arbejder på morgendagens videoovervågningsteknologi.
Kuglerammen har fået øjne
Raziel Bareket klikker på endnu en fil på sin Thinkpad. Det er et videoklip, der viser tilfældige mennesker, som går ind og ud af en butiksdør. Kameraet, som filmer dem, sidder over døren og filmer lige ned. For hver person der går ind ad døren, stiger en tæller med et ciffer. »221, 222, 223 …« Selv når personer kommer ind i mindre klumper, lykkedes det den automatiske tællefunktion af holde trit. Samtidig holder en anden tæller styr på, hvor mange kunder, der forlader butikken. »I tilfælde af brandalarm er det jo meget rart at vide, hvor mange der er i bygningen,« siger han, men forklarer, at der, hvor systemet virkelig kommer til sit ret, er rent kommercielt:
»Hvis nu man laver en salgskampagne for bleer eller billige Coca-colaer en tirsdag formiddag, så kan de se, om det trækker ekstra personer ind. Hvis de ved, der normalt kun er 50 kunder, der kommer ind i butikken fra 9-11 på en tirsdag, og nu kan se der pludselig er 450 kunder, så har man jo en fin marketingsdokumentation for den kampagne,« siger Raziel Bareket.
Hvor mange der kommer ind i butikken er væsentlig dokumen-tation, når kampagnefirmaet næste gang skal sælge sit produkt til andre samarbejdspartnere, og da optæl-lingen foregår automatisk, minimeres risikoen for menneskelige tællefejl, da kameraerne ikke overser nogen.
– Men hvad nu hvis en kunde tager sin hund med ind i butikken?
»Jeg ved faktisk ikke, om den ville tælle hunden som værende dobbelt så klog som os og derfor to personer, eller den ville tælle som nul,« svarer han og griner.
Algoritmernes hemmelighed
Det med at få computeren til automatisk at regne ud, hvad der sker foran kameraet, er absolut heller ikke så simpelt, som man kunne tro, forklarer professor Thomas B. Moeslund fra Aalborg Universitet, som forsker i computer vision.
Kort fortalt handler det om at sætte kameraer til en computer og derpå at få computeren til at genkende, hvad der sker foran kameraet. Sammen med sin forskergruppe arbejder han på at gøre softwaren til videoovervågning mere intelligent, så den automatisk kan skelne mennesker fra andre objekter, kvinder fra mænd, og endelig vurdere, hvad personerne foran kameraet foretager sig.
»De to første skridt er man på verdensplan kommet et godt stykke vej med, men det sidste, hvad personerne foran kameraerne rent faktisk laver, er man ikke nået særlig langt med,« uddyber han.
Men det skal der laves om på. Omgivet af kraftige computere, kameraudstyr og andre gadgets, arbejder han på gøre videoovervågning automatiseret og mere intelligent. For at gøre det skal forskerne først løse algoritmernes anatomi.
»Det, som driver mange af os forskere, er, at hvis mennesket kan gøre de her ting, så må der også være biologiske algoritmer bag det, som vi kan kopiere og gøre endnu bedre.«
Noget genkendelsesteknologi kender man allerede fra kommercielle produkter som fotokameraer, der kan autofokusere på ansigter, men Thomas B. Moeslund håber at komme meget længere end det. I et nyt projekt er han i samarbejde med Aalborg Kommune, Nordea-fonden og Lokale- og Anlægs-fonden ved at undersøge, hvordan kommuners idrætshaller bliver brugt.
Nærmere bestemt hvor mange, i hvilke tidsrum og til hvilke aktiviteter. Det er et stort empirisk arbejde, og ville være dyrt og sårbart i forhold til fejlkilder, hvis personer af kød og blod skulle lave den registrering. Ved i stedet at optage med termiske videokameraer, som kun registrerer bevægelser og skikkelser, en uge af gangen i 10 forskellige haller, er det indtil videre lykkedes at tælle, hvor mange personer, der har brugt hallerne.
Men i løbet af de næste par år forventer Thomas B. Moeslund også at få computeren til at automatisk at forstå, hvad personerne i hallen foretager sig.
»Vi reducerer det til fem eller seks primære aktiviteter, badminton, fodbold, håndbold osv. og det skal vi nok kunne genkende i løbet af tre år, tror jeg.«
Ved at indsamle data om, hvordan haller bruges, kan kommunerne nemmere tage stilling til, om de skal bygge nyt eller dele dem op i minihaller, forklarer han videre, og fortæller at overvågningstekno-logi ofte bruges til andet end sikkerhed.
»Overvågning forbinder man tit med terror og kriminalitet, men i forskningsverdenen og i resten af samfundet er der f.eks. voldsom interesse for at reducere sundhedsbudgetterne, for ellers bryder sundhedssystemet sammen. Så der er brug for noget teknologi, der kan støtte op omkring den slags ting,« forklarer Thomas B. Moeslund.
Effektiv patientmonitorering
I Brøndby viser Raziel Bareket et nyt eksempel på, hvordan deres softwareplatform netop kan benyttes i sundhedssektoren. Hospital Patient Monitoring er et program, som er udviklet til effektivisering af patientplejen på hospitaler.
»Der er et hospital i USA, som allerede har vores program,« siger han og klikker play. Der dukker et program op, som har en skærm ude til højre, der er delt op i en masse mindre skærmbilleder. De små skærme viser alle et billede af en hospitalsseng, hvilket betyder, at hver seng bliver overvåget af et videokamera.
»Der er flere aspekter i det. Det ene er selvfølgelig ressourcer. Man har jo ikke oceaner af muligheder for bare at ansætte flere og flere mennesker, der skal sidde og overvåge hver enkelt patient. Der er måske 34 stuer,« forklarer Raziel Bareket. Et andet aspekt er det etiske i at overvåge patienter i en udsat situation, men det er der forsøgt at tage højde for. En lampe på kameraet indikerer, når kameraet er tændt og optagelserne vises på monitoreringsskærmen, men når patienten skal skiftes eller have anden form for personlig pleje, slukker lampen og viser dermed, at der ikke filmes.
»På den måde bliver Big Brother-følelsen mindre hos dem, der bliver monitoreret, da folk vil føle sig mere komfortable med at blive monitoreret, hvis de ved, om der rent faktisk er nogen, der overvåger dem,« læser Raziel Bareket op af den engelske produktbeskrivelse.

