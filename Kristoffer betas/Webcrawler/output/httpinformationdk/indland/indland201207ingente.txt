Ingen tegn på et dansk sexmekka
Et af argumenterne bag S og SF’s ønske om en kriminalisering af sexkunder er, at Danmark ’er et sexmekka’, når nu vi er omgivet af lande, der kriminaliserer. Intet tyder imidlertid på, at der er stigning i antallet af sexarbejdere og sexkunder i Danmark


 Danmark er blevet mål for alle Nordeuropas liderlige, der lovligt kan komme og boltre sig i vores sexarbejdere, nu hvor både Sverige, Finland og Norge har reguleret sig ud af den slags friheder. Sådan lyder et af Socialdemokraterne og SF’s ræsonnementer bag en kommende lov, der skal indbefatte en kriminalisering af sexkøb. I gårsdagens avis diagnosticerede Pernille Vigsø Bagge (SF) situationen i Danmark således:
»Den danske løsning er ikke tålelig, når antallet af prostituerede ikke falder, når Danmark til stadighed er et sexmekka, fordi andre lande såsom Norge, Sverige og endda Litauen skrider til kriminalisering.«
Ingen tal viser imidlertid en stigning i sexarbejdere, siden kriminaliseringen i de omkringliggende lande.
Socialdemokraternes og SF’s argument undrer derfor Steen Schapiro, der er talsperson for Seksualpolitisk Forum og længe har fulgt debatten:
»Der er intet, som tyder på, at sexarbejdet skulle være steget i omfang herhjemme i mange år, og svenskere og nordmænd køber sex derhjemme uanset forbud. Der er altså ingen evidens for, at Danmark skulle være et ’Nordens bordel’,« siger Steen Schapiro.
Stor rapport
I Det Nationale Forskningscenter for Velfærds rapport fra 2011 fastslog forskerne bag rapporten, at antallet af sexarbejdere er lavere end før antaget. Man har tidligere estimeret, at antallet lå på omtrent 6.000, men det viste sig snarere at ligge omkring de 3.500.
Rapporten viser også, at stort set alle de sexarbejdere, der arbejder på klinik eller igennem escort, er imod en kriminalisering. Tilmed peger rapporten på, at sexarbejderne ikke har tænkt sig at standse deres arbejde ved et forbud, men derimod er nervøse for kriminaliseringens negative konsekvenser for deres sikkerhed.
Uændrede tal
Det er ikke kun i Danmark, at tallene er uændrede. I Sverige, der gennemførte en kriminalisering i 1999, er der endnu intet bevis for, at antallet af sexarbejdere er blevet mindre. Det konkluderede en rapport udført af Center for Human Rights & Humanitarian Law ved Washington College of Law i april 2012. Ligesom den norske rapport, som Information i gårsdagens avis omtalte, heller ikke kunne påvise en nedgang i antallet af sexarbejdere efter landets kriminalisering i 2009.
»Der har i årevis været spredt myter om prostitution også uden dokumentation – eller endda på trods af beviser for det modsatte. Fra myter om at alle er ofre eller tager skade af at sælge seksuelle ydelser, til lastbiler fyldt med titusindvis af sexslaver. Fantasierne stemmer bare ikke med virkeligheden eller sagkundskaben,« siger Steen Schapiro.
Også chefjurist Jacob Mchangama fra den liberale tænketank CEPOS undrer sig over debattørernes manglende lydhørhed over for empiri:
»Man kan som part i sagen sagtens have alle mulige moralske holdninger til prostitution, men det må nu engang være kvindernes egen sag. Og moraliseringen klinger lidt hult, når alle undersøgelser tyder på, at de prostituerede får det dårligt af en kriminalisering.«
 
 
Leder på side 2

