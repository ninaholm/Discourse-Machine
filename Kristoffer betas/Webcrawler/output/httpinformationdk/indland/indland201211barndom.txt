Barndom i underskud
I de seneste 10 år er der sket en voldsom stigning i antallet af børn, der vokser op i fattigdom. Og den sociale arv er næsten umulig at slippe fri af, viser en ny dokumentarfilm, der som det eneste bidrag til ’Hvorfor fattigdom’? en verdensomspændende medieevent, sætter fokus på den danske ulighed
Lene Møller med Carina på 11 år. Ferie er der ikke råd til, så familien fra Aabenraa har været på Røde Kors’ sommerlejr. Børnene har sjældent venner med hjem, da de er flove over rodet.


 Det er mandag eftermiddag på en landejendom i udkanten af Aabenraa. Væggenes manglende fliser afslører de rå murbrokker bagved. På toiletgulvet ligger aviser og dækker over det revnede gulv, og på gulvet står tøj i bunker ved siden af sko, håndklæder og spredte papirer. Her bor mor, far og fem børn.
»Vores familiekonsulent synes, at her er meget rodet, men jeg fortalte hende, at det har været meget værre. Vi havde jo nogle stier i al rodet, hvor vi banede os vej,« fortæller Lene Møller, der er mor til fem børn.
»Jeg lærte at gå i de stier. Så kunne jeg støtte mig til alle tingene, mens jeg lærte at gå,« siger Carina på 11 år.
Sådan ser den ud, fattigdommen og det manglende overskud i Danmark. Det er med hiv og sving, at hverdagen hænger sammen for de fattigste. I takt med at de psykiske problemer og alkoholmisbruget er vokset, er energien til at rydde op nemlig dalet. Familien fra Sønderjylland er en af familierne i dokumentarfilmen Den usynlige arv, der handler om social ulighed set fra børnenes perspektiv. Den har premiere i anledning af den globale indsats om fattigdom Why Poverty?, hvor verdens ulighed tages op til debat.
Filmen er den eneste, der fokuserer på fattigdom og social ulighed i Danmark. Ifølge Arbejderbevægelsens Erhvervsråd er antallet af børn, der vokser op i fattigdom, steget med knap 60 procent i løbet af de seneste 10 år. Og i dag bor der 67.000 fattige børn i Danmark. Antallet af fattige har således været stigende gennem en årrække.
En social arv
En af årsagerne til fattigdom kan være, at langvarig fysisk eller psykisk sygdom gør det svært at finde en plads på arbejdsmarkedet. Og ud over en stram økonomi har de fattige familier ofte andre problemer at slås med. Hos familien Møller i Sønderjylland har faderens alkoholmisbrug og moderens psykiske problemer med stress og angst været en ekstra belastning. Lene Møller er ufaglært og har netop fået et fleksjob på Postgrillen i Aabenraa, og Harry Møller er smed. Og da han blev sygemeldt med et dårligt knæ i foråret, levede familien ifølge Lene Møller for 100 kr. om ugen til alt; mad, tøj, ekstraudgifter til medicin mm.
»Mine forældres konto står på minus,« forklarer 11-årige Carina.
Lene Møller er klar over, at deres økonomiske problemer har en stor indflydelse på børnene. Og som udgangspunkt må selv de helt basale ting som en tur i svømmehallen eller en fødselsdagsgave skrælles fra.
»Det påvirker meget at gå og spekulere over, hvordan økonomien skal hænge sammen – og det påvirker jo også børnene,« siger Lene. Familien mærker især uligheden i sociale sammenhænge:
»På et tidspunkt blev vi inviteret til en komsammen i en af pigernes klasse. Men det kostede 100 kr., og det havde vi ikke, så vi skrev og sagde, at vi ikke kunne komme. Det er jo rigtig ærgerligt,« siger Lene.
Igennem en lang årrække er problemerne vokset familien over hovedet, og hvis folk kom uanmeldt forbi, blev de ikke lukket ind, »for de skulle ikke se, hvor rodet her var.«
Da Information kommer besøg, er Harry netop kørt til efterbehandling.
»Det har kostet meget, at han skulle drikke,« fortæller Lene.
Hver anden gang er hun med i en pårørendegruppe, og børnene har afsluttet et forløb i en støttegruppe for børn.
»Far har været til en hel masse behandling. Først dagbehandling, så efterbehandling, og han går også i AA, og så noget, jeg ikke kan huske,« remser Carina op. I skolen har børnene holdt lav profil om problemerne derhjemme, og det har været en stor hemmelighed, at de for eksempel får tøj fra genbrug. De er nemlig bange for at blive mobbet, fordi ikke har samme materielle niveau som deres jævnaldrende.
»Børnene vil ikke tage kammerater med hjem, for de skal ikke se, hvordan vi bor, og det kan jeg godt forstå«, siger Lene Møller.
Fattig i et velfærdssamfund
Bag filmen om de fattige familier står dokumentarist Louise Detlefsen. Og filmen har vist sig at være langt vanskeligere at lave end først antaget, da fattigdom som i familien Møllers tilfælde er meget tabubelagt.
»Det har været interessant, at jeg har mødt ekstrem modstand fra bl.a. hjælpeorganisationer. For eksempel var der en skole på Lolland, som jeg gerne ville filme på, men Lolland Kommune ville ikke associeres med fattigdomsdebatten – det var dårligt for deres renommé,« siger Louise Detlefsen og fortsætter: »Det er svært for folk at tale om fattigdom. At stå frem og sige, at man føler sig fattig i et velfærdssamfund, er meget tabu. Selv blandt folk, jeg kender privat, har reaktionen været:
»Ej, der er da ikke rigtigt fattige mennesker. Er det ikke bare nogen, der sidder med et stort fladskærms-tv og lever af kommunen?’ Det er nogle meget firkantede parametre, vi tænker i«.
I stedet efterlyser Louise Detlefsen fokus på den uddannelsesmæssige baggrund. På fysiske og psykiske problemer. Og på hvorvidt de fattige lever en paralleltilværelse, da børnene i mange tilfælde aldrig har set deres forældre gå på arbejde og kun har hørt om det abstrakte begreb aktivering.
»Og de børn har langt større risiko for ikke selv at få en uddannelse. Den sociale arv er ekstremt markant.«
Derfor er det op til de voksne, der er omkring børnene i skolen, på fritidshjemmet og hos kommunen at tage imod den store opgave det er at støtte de fattige børn.
»Ellers vil mange tusinde børn med store ressourcer blive tabt på gulvet.«
Tilbage i Sønderjylland er Carina og hendes søskende vant til at undvære mange af de ting og oplevelser, som er en selvfølge for deres kammerater.
Bare vi kommer i mål
Og når destinationen for den årlige sommerferie skal tegnes og fortælles i skolen, siger Carina, at hun bare har været ved sine bedsteforældre.
»Der er en pige i min klasse, som rejser meget på ferie, og for hende er det småting at tage helt til Italien. Og en af drengene har været på rundtur i hele England. Jeg synes bare, at de er nogle blærerøve,« siger Carina.
Børnene får heller ikke lommepenge, men tjener lidt penge ved at lufte deres farmors hund eller ved at samle flasker. Og Lene har været nødt til at låne børnenes sparepenge for at kunne købe mad.
»Jeg håber, at vi kommer i mål, selv om der er lang vej endnu. Og jeg håber bare, at børnene får en uddannelse, så de kan klare sig,« siger Lene og tilføjer:
»Mange tror, at alle har det fint i Danmark, men mange har jo problemer og har svært ved at klare sig.«
 
Dokumentaren ’Den usynlige arv’ vises på DR1 kl. 20.40 i aften

