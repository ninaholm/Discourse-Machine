Ministeriums smøl trækker sag om meldepligt i langdrag
Retten i Hillerød skulle i går behandle de to første sager om overtrædelse af meldepligt i Center Sandholm. Men sagerne kunne ikke afgøres, fordi Integrationsministeriet endnu ikke har behandlet klienternes klager


 For første gang siden den såkaldte Tuneserlov, L 69, trådte i kraft, skulle byretten i går udmåle straffen for at overtræde den omdiskuterede meldepligt i Center Sandholm.
Men da det i går kom til stykket, og Retten i Hillerød skulle fælde dom over to personer på tålt ophold, der havde overtrådt deres meldepligt, kunne der alligevel ikke træffes afgørelse. For i februar og marts klagede de to klienter - og otte andre på tålt ophold - til Integrationsministeriet over meldepligten, der indebærer, at de skal melde sig flere gange ugentligt i Center Sandholm.
Selv om det i dag er henholdsvis fem og fire måneder siden, at de to klienter og deres advokater klagede, har ministeriet endnu ikke afgjort klagerne. Det fik det i går, ganske opsigtsvækkende, dommeren til at udsætte begge sager med følgende begrundelse:
»Der foreligger ikke en endelig administrativ afgørelse af meldepligten. Det ville være i strid med Grundlovens paragraf tre at afgøre sagen nu,« sagde han med henvisning til, at der i Grundloven står, at domstolen er den dømmende magt, mens Folketinget er den lovgivende.
Pres på ministeriet
Dommeren insisterede på at gennemføre begge retssager, selv om udfaldet ville blive ens for dem begge:
»Vi gennemfører de sager, der skal gennemføres, for at lægge et større pres  på ministeriet,« lød den markante melding.
Også anklager Susanne Kjølhede havde »håbet på, at ministeriet havde nået en afgørelse«.
Dommeren skriver nu i retsbogen, at sagen er udsat, fordi ministeriet endnu ikke har behandlet klagerne. En rykker, som Integrationsministeriet nu kan se frem til at modtage fra anklageren:
»De kan betragte det som, at dommeren gerne vil have svar fra dem.«
Advokatfuldmægtig Marianne Vølund forsvarer de to anklagede på tålt ophold, Hamid Reza Hosseini og Amir Shahriaripour. Hun kalder ministeriets langsomme behandling 'besynderlig'.
»Det viser bare, at behandlingen af lovforslaget gik for stærkt. Det er helt uigennemtænkt, hvordan meldepligten skal virke,« sagde Marianne Vølund, efter sagen blev udsat.
Integrationsministeriet kunne i går ikke kommentere sagen, men oplyser, at Rigspolitiet efter loven skal anmelde overtrædelser af meldepligten til det lokale politi, og at det ikke har nogen betydning, at der indgives klager over meldepligten.
Et udsagn den dømmende magt altså var uenig i:
»Sagen bliver udsat til, Integrationsministeriet træffer endelig afgørelse,« sagde dommeren.
Principiel sag
I et brev til advokat Marianne Vølund, der repræsenterer flere af de administrativt udviste personer på tålt ophold, begrundende ministeriet tidligere på måneden den manglende afgørelse på klagerne:
»Ministeriet skal hermed orientere Dem om, at det på grund af sagens principielle karakter endnu ikke har været muligt at træffe afgørelse i sagen. Ministeriet prioriteret sagen højt og bestræber sig på at træffe afgørelse snarest muligt.«
Da anklager i går rykkede, var der dog endnu intet svar, og heller ikke i dag kunne ministeriet komme med en nærmere dato til Information.
L 69 blev vedtaget af regeringen og Dansk Folkeparti i december sidste år og var oprindeligt kun tiltænkt tre udlændinge - nemlig én, som PET mistænkte for mordplaner på Jyllands-Postens bladtegner, Kurt Westergaard, og to andre personer, som, ifølge PET, var til fare for landets sikkerhed.
Men for at undgå en lov tiltænkt så få, blev lovforslaget ændret og kom derfor til at omfatte alle ca. 20 udlændinge på tålt ophold.
Mandag, onsdag, fredag
Med L 69 blev 17 udlændinge på tålt ophold pålagt regelmæssig meldepligt i Center Sandholm.
For Hamid Reza Hosseini og Amir Shahriaripour betød det, at de hver mandag, onsdag og fredag skal melde sig kl. 10 i Center Sandholm, hvor de bor og opholder sig hver dag.
Men da de begge er psykisk syge og får antipsykotisk medicin medicin, har de, ifølge dem selv og Marianne Vølund, svært ved at overholde meldepligten. Rigspolitiet er derfor nødt til at melde dem  til Nordsjællands politi med henblik på en straffesag - det er blevet pålagt af Integrationsministeriet.
Men da sagerne endte i retten i går, blev de altså udsat, fordi Integrationsministeriet endnu ikke har afgjort klagerne.
Udsættelsen overraskede dog ingen af de to klienter:
»Jeg er vant til at vente, det har jeg gjort otte-ni år nu. Det her viser bare, at det var endnu en af de lappeløsninger, som myndighederne konstant kommer med,« sagde Hamid Reza Hosseini.


