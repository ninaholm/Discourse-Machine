Børneorganisationer advarer mod at tilbagesende asylbørn
Børneorganisationer kritiserer regeringens lovforslag, der vil åbne for automatiske hjemsendelser af uledsagede asylbørn til modtagecenter i Afghanistan


Ifølge Red Barnet er det meget problematisk, at regeringen vil sende uledsagede af-ghanske asylbørn tilbage til modtagecentre i Kabul. Ligesom en række andre børneorganisationer har de derfor  kritiseret lovforslaget i et høringssvar.»Lovforslaget lægger op til, at man ikke længere vil afdække, hvilken beskyttelse børnene har brug for, inden de bliver sendt ud af landet. Børnene kan være i en reel nødsituation, og de kan ikke nødvendigvis være i sikkerhed i Afghanistan, hvis de bliver sendt tilbage til et modtagecenter,« siger Inger Neufeld, børnepolitisk konsulent hos Red Barnet.Hun mener ikke, at regeringen kan garantere, at de afghanske børn bliver beskyttet på centrene.»Der er rigtig mange uopklarede faktorer. Der findes for eksempel ikke nogen beskrivelse af, hvordan disse modtagecentre skal kunne sikre det hjemsendte barns tarv. Vi ved simpelthen for lidt om centrene til at være sikre på, at de kan varetage barnets sikkerhed. Men sandsynligheden er ikke ret stor, da Afghanistan er et land i krig,« siger Inger Neufeld.Hun mener, at det er uforeneligt med FN's Børnekonvention, hvis loven ændres, så Danmark ikke længere skal undersøge asylbørnenes situation og eftersøge forældrene, inden børnene bliver sendt tilbage.»Danmark er forpligtiget til at undersøge, hvordan og hvor børnene kan blive beskyttet. Man skal se på, om eventuel familie er i stand til at beskytte barnet eller om det center, der modtager det hjemsendte barn, reelt kan sikre barnet«.Børns Vilkår kritiserer i deres høringssvar forslaget for at bygge på udokumenterede formodninger.»Regeringen siger, at børnene er rejst frivilligt fra deres hjemland, og at de er sendt til Danmark af deres  forældre. Men det ved vi reelt ikke noget om. Det er bestemt ikke forsvarligt, at vi fraskriver os ansvaret for disse børn. Der er jo en grund til, at de er kommet herop. Og det er ikke for at blive sendt tilbage til den krig, som de kommer fra,« siger Dorthe Lysgaard, direktør for Børns Vilkår.Hun mener også, at den del af lovforslaget, der vil tilbagesende asylbørn, når de fylder 18, stiller de afghanske asylbørn i en urimelig situation.»Det giver en kæmpe usikkerhed og utryghed, hvis et barn kommer hertil og får at vide, at det bliver sendt hjem, når det bliver 18 år. Derudover mener vi heller ikke, at man kan sende børn hjem til et krigshærget land. Slet ikke uden at give barnet mulighed for at blive hørt og uden at eftersøge barnets familie. Det er en uhyggelig løsning at udsende et barn til et land, der er i væbnet konflikt. Til en situation, man slet ikke kender vilkårene for,« siger Dorthe Lysgaard.
