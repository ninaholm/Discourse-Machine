Universiteterne vil fortsætte succesrig ph.d.-satsning
Ved årsskiftet udløber den aftale, som forpligter universiteterne til at uddanne over 2.000 ph.d.er om året. Universiteterne vil gerne opretholde niveauet, men Det Fri Forskningsråd er bekymret for, om ph.d.'erne bliver udnyttet ordentligt


 Danmark uddanner årligt dobbelt så mange ph.d.'er som for otte år siden, og står det til universiteterne, skal den tendens fortsætte. Ved udgangen af året udløber de aftaler, som den tidligere regering indgik med universiteterne om antallet af ph.d.-studerende, og forhandlingerne om de nye aftaler er endnu ikke gået i gang.
Flertallet af de danske universiteter melder dog allerede ud nu, at de gerne vil fortsætte med at uddanne det samme antal ph.d.ere, selvom det indebærer store udgifter for universiteterne. Det fortæller rektoren ved Roskilde Universitet, Ib Poulsen.
»En ph.d. koster omkring 600.000 om året, så det er en relativ tung post på budgettet. Vi har sagt til vores institutledere, at vi meget gerne ser, at de sørger for en samfinansiering, så udgiften bliver delt mellem universitetet og en anden instans — det kan et forskningsråd eller en privat eller offentlig virksomhed,« siger han.
Roskilde Universitet uddanner årligt lidt over 74 ph.d.-studerende, hvilket er få i forhold til eksempelvis Aalborg Universitet, der årligt uddanner 270 ph.d.er. Forklaringen er, at 90 procent af midlerne til det stigende antal ph.d.er går til de tekniske, natur- og sundhedsvidenskabelige fakulteter, og Aalborg Universitet er et af de universiteter, der satser på den sundhedsvidenskabelige forskning, fortæller dekan Eskild Holm Nielsen. »På Aalborg Universitet er der generelt sket en fordobling i antallet af ph.d.er, og de fleste kommer fra det teknisk-naturvidenskabelige fakultet, som både dækker ingeniørområdet og naturvidenskab,« siger han.
Pengene er en udfordring
Eskild Holm Nielsen forventer, at Aalborg Universitet vil uddanne i underkanten af 300 ph.d.er i år, og den udvikling vil universitet fortsætte med i de kommende år, hvis man kan finde midlerne til det. Indtil videre er det lykkedes takket være virksomheder, fonde og forskningsråd, og Eskild Holm Nielsen håber, at samarbejdet mellem universitet og de eksterne partnere vil fortsætte.
»Det er min forventning, at vi vil fortsætte med det, fordi det har skabt en god dynamik, og på det teknisk-naturvidenskabelige område er det helt afgørende for at skabe forskningsmæssige resultater,« siger han og tilføjer, at der i år vil blive igangsat 50 ph.d.-projekter om forskning i energi.
»Bagefter bliver nogle af de ph.d.-uddannede typisk ansat i post.doc.-stillinger hos os, eller også ender de hos Siemens eller Vestas eller andre spillere inden for energiområdet,« siger Eskild Holm Nielsen.
På Syddansk Universitet er der også et ønske om, at universitetet skal fortsætte med at uddanne det samme antal ph.d.er efter årsskiftet. Det fortæller universitetets rektor, Jens Oddershede.
»Hvis vi kan skaffe ressourcerne til det, vil vi meget gerne fortsætte. Jeg mener, det har været en succes, og forskerne har været glade for deres uddannelse,« siger han.
Jens Oddershede tilføjer, at det har været en stor udfordring at skaffe midlerne til uddannelserne, men at det er lykkedes takket være blandt andre Region Syddanmark, der har finansieret mange af de ph.d.-studerende på Det Sundhedsvidenskabelige Fakultet, mens det især er fonde, der har sørget for, at det kunne løbe rundt på fagene naturvidenskab og teknik.
Formand for Det Frie Forskningsråd, Jens Christian Djurhuus bakker op om det stigende antal ph.d.er, men peger på, at de også skal bruges fornuftigt.
Få forsker videre
»Vores hovedpine i forskningsrådet er, om de mange ph.d.er nu også bliver udnyttet. Der er selvfølgelig nogle, der skal ansættes i industrien, og andre skal ansættes på universiteterne, men der vil være en del tilbage, som vi skal udnytte på en begavet måde,« siger han og tilføjer, at de i Det Frie Forskningsråd lægger vægt på, at der findes gode post.doc.-programmer på universiteterne, så ph.d.-stipendiaterne kan fortsætte deres forskning.
»Rådet modtager årligt 1.350 ansøgninger fra ph.d.er, der gerne vil have en post.doc, og vi kan ikke honorere mere end maksimalt 10 procent af dem. Det viser, at der er et større behov for, at man fortsætte sin forskning,« siger han.
Hos Dansk Industri forudser forskningschef Charlotte Rønhof, at de ph.d.-uddannede i højere grad vil bevæge sig over i andre erhverv.
»Jeg tror, man kommer til at se flere ph.d.-uddannede, som ikke kun får deciderede forskningsjob, men eksempelvis også bliver ansat i konsulentbranchen,« siger hun.
»Det bliver mere interessant at ansætte folk med dybere viden og lidt flere værktøjer i værktøjskassen«.

