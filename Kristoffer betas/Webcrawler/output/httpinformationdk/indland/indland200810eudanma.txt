EU: Danmark langt bagud med CO2-mål
Danmark er et af blot tre EU-lande, der forventes ikke at leve op til Kyoto-aftalens mål, viser en rapport fra Det Europæiske Miljøagentur. Connie Hedegaard afviser: Vi er godt på vej og når målet, siger klimaministeren


 Værten for næste års globale klimatopmøde - Danmark - er bagud med sine nationale klimaforpligtelser. Markant bagud. Det konstaterer Det Europæiske Miljøagentur, EEA, i en statusrapport over EU's klimaindsats, offentliggjort i går.
Klima- og energiminister Connie Hedegaard siger i en kommentar, at opgørelsen ikke er korrekt, og at Danmark er godt på vej til at nå sit klimamål.
EEA-rapporten har opgjort, hvor langt hvert enkelt EU-land er kommet med at nå de mål for reduktion af drivhusgas-udledningerne, som Kyoto-aftalen forpligter dem til. Danmark er et af de lande, som inden 2012 skal præstere de største CO2-reduktioner: En nedskæring af udledningerne med 21 pct. i forhold til niveauet i basisåret 1990. Det er der ikke megen udsigt til at nå, mener EEA.
"I 2006 var Danmarks udledninger to pct. højere end basisår-niveauet, et godt stykke over målet på minus 21 pct. for perioden 2008-12. Ifølge Danmarks fremskrivninger vil udledningerne med de eksisterende politikker og virkemidler falde til et gennemsnitsniveau på to pct. under basisår-udledningerne i perioden 2008-12," skriver miljøagenturet.
Altså stadig et gab på hele 19 pct. mellem den hjemlige indsats og målet. 
Ifølge Kyoto-aftalen har Danmark som andre EU-lande lov at købe sig hjælp i form af CO2-kreditter fra u-lande, hvor man finansierer klimavenlige projekter. Man har også i begrænset omfang lov at medtage den opsugning af CO2, der kan beregnes som resultat af f.eks. hjemlig skovplantning eller ændret landbrugspraksis. Ifølge EEA forventer Danmark at bruge CO2-kreditterne i et omfang, der i sig selv giver en reduktion på 6,1 pct. - markant mere end indsatsen på hjemlig grund.
Den samlede brug af de særlige mekanismer kan "reducere udledningerne til et niveau 12 pct. under basisår-udledningerne, hvilket ikke vil være tilstrækkeligt for Danmark til at leve op til reduktionsmålene", skriver miljøagenturet.
Der vil således stadig mangle hele ni pct. for at nå 21 pct.-målet.
Forkert, siger Hedegaard
Danmark er et af blot tre EU-lande, som forudsiges ikke at nå i mål. Italien og Spanien er de to andre. De resterende medlemslande kan - til dels med hjælp fra CO2-kreditterne - klare deres forpligtelser og sikre, at de 15 gamle EU-lande i 2012 samlet reducerer udledningerne med 11 pct. og dermed lever op til det samlede krav om otte procents reduktion, som de skrev under på med Kyoto-aftalen.
Allerede i dag er Frankrig, Sverige og Storbritannien nået under deres CO2-mål for 2012, og det er med til at sikre, at EU-15 formentlig klarer forpligtelsen, selv hvis lande som Danmark ikke gør det. For de 12 nye medlemslande gælder, at de fleste allerede i dag er nået under deres 2012-forpligtelse
EEA noterer, at man i sine prognoser ikke har taget fuld højde for virkningen af de CO2-kvotestramninger, som danske virksomheder pålægges via EU's kvotesystem, og som kan give mærkbare yderligere reduktioner.
Denne begrænsning i prognosen er ifølge Connie Hedegaard nok til at diskvalificere EEA's vurdering.
"Det er simpelthen ikke korrekt, at Danmark ikke når sit Kyoto-mål," siger klima- og energiministeren.
"Når Miljøagenturet overser de ekstra tiltag i den danske allokeringsplan, som f.eks. kvotestramningen for de kvoteomfattede virksomheder i 2008-2012, og heller ikke har medtaget de opdaterede beregninger af effekten af energiaftalen, ja så bliver konklusionen jo også skæv og forkert." 
"Der er lavet en klar plan for, hvordan Danmark lever op til sit reduktionsmål. Og denne plan er ord til andet godkendt af EU-kommissionen," påpeger Connie Hedegaard.

