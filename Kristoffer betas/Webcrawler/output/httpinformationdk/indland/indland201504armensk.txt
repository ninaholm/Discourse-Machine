Armensk kritik af Lidegaard i sag om massedrab
Efter at udenrigsminister Martin Lidegaard har afvist, at regeringen vil anerkende det osmanniske riges massakrer på armeniere i 1915, møder han kritik fra blandt andre Armeniens ambassadør i Danmark. Også dansk ekspert er kritisk over for ministerens udmelding
Justitsminister Martin Lidegaard (R) bliver fra flere sider kritiseret for sin udtalelse om, at det bør overlades til historikerne at besvare spørgsmålet om, hvorvidt Osmannerrigets massakrer på armenierne i 1915 kan betegnes som et folkemord.


 Udenrigsminister Martin Lidegaard (R) bliver nu mødt med kritik fra flere armenske deltagere i debatten om Osmannerrigets massakrer på armenierne i 1915. Det sker efter, at udenrigsministeren over for flere medier har udtalt, at regeringen ikke ønsker at anerkende massedrabet som et folkemord.
»Folkemordet er blevet veldokumenteret i løbet af de sidste 100 år, så det er virkelig sørgeligt, at Lidegaard, hvis land er bannerfører for menneskerettigheder, blot gentager den tyrkiske politik,« siger Vahram Ter-Matevosyan, senior research fellow ved National Academy of Sciences i Armeniens hovedstad Jerevan.
Armeniens ambassadør i Danmark, Hrachya Aghajanyan, finder ligeledes Danmarks position stærkt kritisabel.
»Den manglende anerkendelse af forbrydelserne mod menneskeheden giver grønt lys til nuværende og fremtidige gerningsmænd og bidrager til en benægtelsespolitik,« siger han til Information.
Martin Lidegaard har udtalt, at det bør »overlades til historikerne at besvare spørgsmålet om, hvad der faktisk skete, og hvorvidt begivenhederne i 1915 med rette kan betegnes som folkemord.«
»Historiefortolkningen bør ikke styres politisk eller lovgivningsmæssigt, men overlades til den frie forskning og den offentlige debat,« mener udenrigsministeren.
I Tyrkiet, hvor det at betegne massakrerne i 1915 som folkemord kan være strafbart, boede der før begivenhederne i 1916 omkring to millioner armenere. I dag er der cirka 60-70.000 tilbage.
En af dem er Hayko Bagdat, der er klummeskribent på avisen Taraf i Istanbul. Han afviser Martin Lidegaards argument om at overlade historien til historikere.
»Mener Danmark så også, at Holocaust mod jøderne, Rwanda, Eksjugoslavien ikke skal anerkendes, men overlades til historikere,« spørger Hayko Bagdat.
At folkemordsdiskussionen er betændt i Tyrkiet, blev illustreret, da Hrant Dink, en redaktør på den tyrkisk-armenske avis Agos, i januar 2007 blev dræbt af den 17-årige tyrkiske nationalist Ogün Samast i Istanbul. Dink var forinden blevet udråbt til forræder af tyrkiske nationalister, fordi han var en prominent kritiker af den tyrkiske benægtelse af, at der var sket et folkemord.
En af de nuværende redaktører på Agos, Pakrat Estukyan, kritiserer også Lidegaard:
»Hvad vil Danmark overlade til den ’frie forskning’? Forskerne har i 100 år og undersøgt og hver gang konkluderet, at det var et ensidigt folkemord,« siger Pakrat Estukyan, der mener, at anerkendelse er af vital betydning:
»Ingen er nogensinde blevet straffet for dette folkemord. Derfor bliver vores sår holdt åbent. Ved at anerkende det sender omverdenen et signal til os om, at de bakker os moralsk op.«
Pakrat Estukyan er ikke i tvivl om baggrunden for Lidegaards udmelding:
»Jeg forstår godt Danmark, for hvis de anerkender folkemordet, får de ikke andet ud af det end at skade det økonomiske forhold til Tyrkiet.«
Armeniens ambassadør i Danmark, Hrachya Aghajanyan, peger på, at Danmark tidligt var opmærksom på folkemordet mod armenierne – og derfor finder han den nuværende danske position særlig skuffende. Allerede i september 1915 skrev den danske konges gesandt i Konstantinopel, Carl Ellis Wandel, således i et telegram til udenrigsminister Erik Scavenius, at »de (Osmannerriget, red.) udrydder armenierne«.
»Armeniere, der var borgere i Osmannerriget, blev dræbt på grund af deres nationale, etniske og religiøse tilhørsforhold. Deres ret til at leve, til at bekende sig til deres religion, udvikle deres kultur og andre rettigheder blev på det groveste krænket,« siger ambassadøren.
Organiseret udryddelse
Matthias Bjørnlund, der er historiker og i mange år har beskæftiget sig indgående med det armenske folkedrab, er ikke tvivl om, at begivenhederne i 1915 var et folkemord.
»Det var en organiseret udryddelseskampagne foranstaltet af det ungtyrkiske diktatur med det formål at skabe et Tyrkiet for tyrkerne, det vil sige en homogen nation,« siger Matthias Bjørnlund.
Han henviser desuden til, at det allerede dengang blev kaldt et folkemord af flere iagttagere.
»Siden er bl.a. den internationalt anerkendte juridiske folkedrabsdefinition baseret på såvel de armenske massakrer, Holocaust som andre cases fra det 20. århundred.«
Matthias Bjørnlund kritiserer derfor Lidegaard for at fortie begivenhederne ved ikke at kalde det et folkemord.
»Folkemord er ganske enkelt det præcise begreb, der dækker omfanget af udryddelseskampagnen mod de osmanniske armeniere.«
I princippet erklærer den danske historiker sig enig i, at det ikke bør være op til staten at anerkende eller definere historiske begivenheder. Men han mener alligevel ikke, at man kan overlade sagen til historikerne.
»Det har længe været et officielt tyrkisk argument, så når Lidegaard benytter det er han ikke neutral, men følger blot pænt i hælene på Tyrkiet,« siger Matthias Bjørnlund.
Ifølge ham er den eneste stat, hvor det officielt burde være nødvendigt at anerkende massakrerne som folkemord Tyrkiet. Men her benægter staten, at der var tale om et folkemord og hævder i stedet, at der fandt civile fejder sted, hvor også tyrkere døde. Da en tyrkisk anerkendelse derfor har lange udsigter, argumenterer Matthias Bjørnlund for, at andre stater, heriblandt Danmark, bør anerkende begivenhederne som folkemord »for at lægge pres på den tyrkiske regering«.
Udenrigsminister Martin Lide- gaard skriver i en mail til Information: »Jeg har stor forståelse for, at de tragiske begivenheder og drab involverer mange følelser. Det er imidlertid et historiefagligt spørgsmål med mange forskellige tolkninger, som jeg ikke skal gøre mig til dommer over. Jeg vil hellere bruge mit krudt på at se fremad og på forsoning.«

