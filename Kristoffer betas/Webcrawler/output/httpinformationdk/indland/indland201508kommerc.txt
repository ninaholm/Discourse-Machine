Kommer Carol på arbejdsmarkedet, før hendes øjne visner helt?
En sjælden bindevævssygdom er ved at gøre Carol Rask helt blind. Selv om hendes arbejdsevne ifølge en sagsbehandler er lig nul, afviser Næstved Kommune at give den 56-årige kvinde førtidspension
Carol Rask er tæt på at være blind på grund af en uhelbredelig bindevævssygdom. Hun har fået afslag på førtidspension, da kommunen ikke mener, at hendes arbejdsevne er endeligt afklaret. Så indtil videre er hun parkeret på et såkaldt ressourceforløb med en lav ydelse.


 Da Carol Rask som sygemeldt og næsten blind skulle arbejdsprøves, blev hun sendt i praktik i Brugsen i sydsjællandskeBisserup. Her skulle den tidligere tekniske tegner stå ni timer om ugen og »trimme hylder«, som det hed. Men på grund af hendes svage syn var hun nødt til at bruge en lup med indlagt lys, når hun skulle kontrollere, om varernes sidste salgsdato var overskredet.
Det er en scene fra den skinbarlige virkelighed for 56-årige Carol fra Næstved, der kan sammenfatte de sidste tre år af sin tilværelse på følgende måde: Først røg det meste af Carols syn. Så røg hendes arbejde. Så røg hendes andelshus i Sandved. Så røg hendes økonomi. Til sidst røg glæden og viljen til at leve.
»Jeg fik en stressdepression, og nu får jeg en masse lykkepiller. De har i hvert fald hjulpet på én ting: Før tudede jeg 48 timer i træk. Det gør jeg ikke længere, men bortset fra det går ikke bedre,« siger Carol.
Læs også: Regler om førtidspension anklages for at lade de svageste i stikken
Hun lider af en medfødt og uhelbredelig bindevævssygdom, pseudoxanthoma elasticum, der øges gradvist i omfang og påvirker de elastiske fibre i huden, nethinden, hjertet og arterierne. Synet på hendes højre øje er helt væk, og synet på det venstre er reduceret til 0,24. For et år siden var tallet 0,32.
Sigrid Nygaard
Ved hjælp af en særlig zoomfunktion, som Carols computer nu er blevet udstyret med af Vordingborg Synscentral, kan hun med nød og næppe læse begrundelsen i det afslag på førtidspension, Næstved Kommune har sendt til hende i marts: »Vi vurderer, at din arbejdsevne ikke var væsentligt og varigt nedsat til det ubetydelige i ethvert erhverv på det tidspunkt, hvor du søgte om førtidspension, og at det ikke er udelukket, at din arbejdsevne kan blive forbedret eller optrænet.«
Muggent brød
Carol gik ud af 9. klasse og blev udlært som teknisk tegner i 1976. Efter nogle år, hvor hun arbejdede og fik børn, blev hun uddannet som varmemester, og fra 1999 og frem arbejdede hun som omsorgshjælper.
I 2008 begyndte det »at gå ned ad bakke med synet«, som det formuleres i en »erhvervsudredning« fra Instituttet for Blinde og Svagsynede fra maj 2014. Og i 2012 oplevede hun, »at kolleger og ledere påtalte og bemærkede, at de var utrygge ved, at Carol gav medicin og indsprøjtninger til beboerne på hendes arbejdsplads. Carol oplyser selv, at hun begyndte at registrere, at hun havde svært ved at made beboerne og lave mad (…) Carol blev således fyret på baggrund af, at hun ikke kunne magte/kunne se til sine opgaver.«
I juni 2013 overgik hun til sygedagpenge og kom på Reva-centret i Næstved, »hvor hun malede papkasser« i ni timer ugentligt i en måned. Derefter blev hun i juli sendt i praktik hos Brugsen i Bisserup, hvor hun var »optimeret med hjælpemidler, som var en lup«. Carol fik bevilget taxikørsel to af de tre dage, hvor hun skulle på arbejde i Brugsen, mens hun selv måtte finde vej med bus den tredje dag. Hun husker alt for godt erhvervspraktikken i Bisserup:
»Jeg var der den tid, som jeg skulle være der, og jeg prøvede at gøre det, så godt jeg kunne. Men jeg kunne forstå på brugsuddeleren, at de havde fundet muggent brød og for gamle grønsager på de hylder, som jeg havde ansvaret for. Jeg stod der med luppen, men jeg havde altså svært ved at se de små bogstaver. Det var noget forfærdeligt juks,« siger Carol.
Ovenud optimeret
Som følge af sit svigtende syn var Carol i forbindelse med Vordingborg Synscentral, som gav hende såkaldt mobility-undervisning og ADL-træning (almindelig daglig livsførelse, red.), hvor hun bl.a. skulle lære at gå med blindestok og lave mad med bind for øjnene. Hun fik også hjemmebesøg af en synskonsulent og blev udstyret med bl.a. et oplæsningsprogram til lydbøger, en computer med særlig zoom-funktion og store bogstaver på tasterne, en håndholdt lup med lys, en kikkert til brug for læsning af numre på bus, tog og skilte foruden en progressiv brille samt et spejl til personlig hygiejne.
»Carol er således ovenud optimeret med hjælpemidler«, konkluderede Instituttet for Blinde og Svagsynede, der i maj 2014 pegede på bl.a . kurser i ADL og mobility som »relevant for at få optimeret Carols arbejdsevne«.
Efter erhvervspraktikken i Brugsen forsøgte firmaet Quick Care, der var involveret som privat aktør, at få etableret en anden virksomhedspraktik hos Solgaven;et bosted for blinde og svagtsynede i Næstved. Men bostedet havde ikke behov for en næsten blind medarbejder. Heller ikke en plan om virksomhedspraktik i receptionen hos Næstved Politi kunne lade sig arrangere.
Læs også: Hvor mange indlæggelser endnu, før Christina får førtidspension?
I november 2014 udarbejdede ’Team Udvikling, Integration og Pension’ i Næstved Komune så en rehabiliteringsplan for Carol Rask.
»Sagen drejer sig om en 56-årig kvinde med sjælden bindevævslidelse, som bl.a. har resulteret i svært nedsat syn, som løbende forværres (…) Er i behandling for hjerteflimmer og astma. Danner seneknuder i hænderne og sårdannelser på ryggen (…) Borger er funktionelt senblind, kan ikke læse, skrive eller lave mad. Er bange for at færdes udendørs og udtrættes hurtigt.«
Men selv om Carols sagsbehandler havde indstillet, »at der bliver rejst (sag) om førtidspension«, afslog kommunen det:
»Rehabiliteringssteamet vurderer ikke der er dokumentation for at pgl. ikke kan vende tilbage til arbejdsmarkedet og ej dokumenteret at alle behandlingsmuligheder er udtømte. Der findes ikke grundlag for anbefaling til førtidspension.«
I stedet blev Carol indstillet til et såkaldt ressourceforløb, som gik ud på at henvise hende til mobilitetstræning og »udredning ved karkirurg for det rette tidspunkt for bypass operation af underekstremitet« (i hendes ene underben, red.).
Den 8. november anmodede Carol med hjælp fra sin fagforening 3F om at få rejst en pensionssag »på det foreliggende« grundlag, dvs. uden yderligere lægeundersøgelser:
»Min bindevævssygdom sætter sig i andre bindevæv end øjnene – f.eks. i hjertet, i hænderne, i fødderne og med store sår på ryggen. Jeg mærker nu uregelmæssig hjerterytme og tager hjertemedicin dagligt. Herudover har jeg forhøjet blodtryk – formentlig også en følgevirkning til min bindevævslidelse.«
Carol forklarede, at det ikke alene var hendes svigtende syn, der gjorde hende uarbejsdygtig. Det var også de øvrige følger af sygdommen, som havde gjort det svært at finde en praktikplads til hende.
»Jeg er ikke i stand til at arbejde med hænderne – vi har f.eks. under mit sygedagpengeforløb drøftet, om jeg kunne arbejde som massør, hvilket kunne være en mulighed, selv om jeg har mistet mit syn – men her kommer problemerne med hænderne ind. Jeg danner knuder i håndfladerne – disse knuder kan komme med en dags varsel.«
I ansøgningen undrede Carol sig over indholdet af det påtænkte ressourceforløb: »Tilbuddene er ikke andet, end hvad jeg hidtil har deltaget i, og er udelukkende af værdi for, at jeg funktionelt kan klare mig i hverdagen.«
»Jeg mener, at ’tilbuddet’ om et ressourceforløb (…) ikke giver nogen mening«, idet indholdet »ikke vil hjælpe mig til en erhvervsevne, så jeg kan blive selvforsørgende på nogen som helst måde.«
Arbejdsevne er lig nul
I forbindelse med rehabiliteringsteamets sagsbehandling skulle Carol svare på et spørgeskema. Et af spørgsmålene lød: Hvis uddannelse viser sig at være det rigtige for dig, hvilken uddannelse kunne du så tænke dig at tage? Hertil svarede Carol: »Jeg synes ikke længere, det er realistisk.«
Et andet spørgsmål lød: Er der noget ved dit helbred, der har betyding for din evne til at arbejde eller uddanne dig? Carols svar: »Ja, jeg kan ikke se, hvilket jeg oplever som den største hindring. Derudover har jeg de øvrige fysiske gener, som alt i alt medfører, at jeg ikke længere kan arbejde eller uddanne mig.«
Flere steder i skemaet fremgår sagsbehandlerens syn på sagen: »Der har været forsøgt iværksat praktik i mange forskellige erhverv/arbejdsområder, men det har ikke været muligt at finde et reelt arbejde, som det vurderes at Carol kan bestride, uanset hvilke hjælpemidler eller øvrige foranstaltninger, der bliver tilkendt.«
Og et andet sted: »Det er min socialfaglige vurdering, at Carols komplekse helbredsmæssige situation medfører, at hun har begrænsninger i et omfang, som medfører at hendes arbejdsevne er lig med nul og der findes ikke reelle arbejdsopgaver, som Carol vil kunne udføre med hendes helbredsmæssige begrænsninger. Der vurderes ikke behov for yderligere indsatser, da den helbredsmæssige tilstand i bedste fald er stationær.«
Læs også: Har Krølle udsigt til at få arbejde?
I februar 2015 tildelte Center for Arbejdsmarked i Næstved Kommune Carol et ressourceforløb. Om hendes praktik i Brugsen mente kommunen ikke, at den »kunne påvise et retvisende billede af din arbejdsevne, da arbejdsopgaverne ikke har tilgodeset dine skånehensyn«.
Kommunen var af den opfattelse, at »der bør iværksættes ny praktik for at afklare din arbejdsfunktionsevne. Da det ikke har været muligt at iværksætte en anden praktik fra anden aktørs side, vurderes det relevant at udvikle dine ressourcer ift. at skulle afklare din arbejdsfunktionsevne.«
Kommunens samlede konklusion var, at Carol ville »have gavn af et ressourceforløb, da der fortsat er mulighed for generel udvikling af funktionsevnen, og der derfor på et senere tidspukt vil kunne iværksættes afklaring, der kan påvise et retvisende billede af din arbejdsevne.«
Dagen efter klagede 3F Næstved over indholdet af det tildelte ressourceforløb. For de påtænkte kurser i mobility viste sig at være i forhold, som Carol allerede havde været på kursus om.
»Det er med beklagelse, at man fornemmer en manglende seriøs sammenhæng mellem sygdomsbilledet og ressourceplanens indhold,« skrev fagforeningen.
Ingen gaver til børnebørn
I februar 2015 lykkedes det endelig Carol at få solgt sit andelshus i landsbyen Sandved. I sin tid havde hun givet over en halv million for det og brugt mange penge på istandsættelse og indretning til en svagtseende, men fik kun 45.000 kroner for det. Med en gæld på over 600.000 kroner er Carol nu flyttet ind i en lejlighed i et alment boligselskab i Næstved.
»Mit hus lå dejligt ud til markerne med egen have. Men jeg havde ikke råd til at betale min gæld og alle renterne, da jeg var blevet arbejdsløs,« siger Carol og tænder en cigaret.
»Jeg har søgt om gældssanering, og dommeren sagde, at det kunne jeg måske godt, fordi det ikke var selvforskyldt. Ja, sådan er det,« siger hun og blæser røgen ud gennem næsen.
Hver måned får Carol udbetalt 8.100 kroner efter skat. Huslejen inklusiv boligsikring er 4.200,og når strøm, licens, fællesantenne, telefon, fagforening og forsikringer er betalt, har hun omkring 1.400 kroner at leve for om måneden, herunder medicinudgifter.
»For mig betyder det, at mine to yngste børnebørn ikke har fået en dåbsgave af mig endnu. Det piner mig som mormor, at jeg efter at have arbejdet hele mit liv ikke har råd til at give dem fødselsdags- eller julegaver,« siger Carol.
I marts fik hun afslag på førtidspension fra kommunen: »Vi kan ikke tilkende førtidspension, når der fortsat er mulighed for lægelig udredning eller behandling, og du ikke har deltaget i et længerevarende optræningsforløb i forhold til din arbejdsevne, hvor dine skånehensyn bliver tilgodeset. Det skal ikke blot være sandsynliggjort, men enten være dokumenteret eller på grund af særlige forhold være helt åbenbart, at arbejdsevnen ikke kan forbedres.«
I en klage over afslaget skrev Carol med hjælp fra 3F, at hun nu havde været hos en karkirurg, men at man ikke ville operere hende. Tilbage i det tildelte ressourceforløb var derfor kun mobility-træningen.
»Som omtalt ovenfor er jeg via Synscentralen i Vordingborg godt hjulpet med mobilitetstræning, så at man indkaster sådan et forslag som en del af et ressourceforløb, synes jeg ikke er værdigt for mig. Jeg vil gerne deltage i de kurser, der kan støtte mig som blind i min hverdag, men at se det som et udviklingspotentiale i forhold til arbejdsmarkedet, er ikke rimeligt«, skrev Carol.
Atter afslag
I maj kom Ankestyrelsen med sin afgørelse af klagen, og konklusionen var ganske kort: »Du har ikke ret til førtidspension.«
Ankestyrelsen var enig i at praktikforsøget i Brugsen ikke havde givet »et dækkende billede af din fremtidige arbejdsevne, idet du var afhængig af dit syn for at kunne udføre arbejdsopgaverne. Det er derfor ikke ved afprøvede erhvervsmæssige foranstaltninger belyst, om du kan klare arbejde, eventuelt på fleksjobvilkår, hvor opgaverne er tilpasset dine skånebehov.«
Selv om Carols egen læge ikke mener, at hun har nogen arbejdsevne, kan det ifølge Ankestyrelsen ikke være afgørende: »Vi skal hertil bemærke, at det ikke er tilstrækkeligt, at der foreligger lægeerklæringer, hvorefter en person efter lægens vurdering må anses for uden arbejdsevne. De lægefaglige forklaringer er kun et delelement blandt en række social- og arbejdsmarkedsfaglige forklaringer, når arbejdsevnen skal vurderes.«
Det nyeste dokument, som Carol kan hente frem fra sin sag med zoom-funktionen på sin computer, er også fra Ankestyrelsen, der i juli har fastholdt, at Carol skal være på ressourceforløb. Teamchef Jeanett Falkenstrøm fra Næstved Kommunes ’Team udvikling, integration og pension’ vil ikke gå nærmere ind i Carols sag på grund af sin tavshedspligt.
»Men generelt kan jeg prøve at beskrive selve formålet med ressourceforløbene, der er skabt til borgere med komplekse problemer ud over ledighed. Formålet med et ressourceforløb er at have den fornødne tid til sammen med borgeren at finde de mulige løsninger, der kan give den mest optimale selvforsørgelse i det omfang, det er muligt. Det kan for nogle borgere dreje sig om få timer i et microfleksjob. Når der ved fælles hjælp er fundet frem til selv små opgaver, der kan løses, vil det over en længere periode via microfleksjob være muligt at træne og opøve rutiner, der i mange tilfælde kan føre til et fleksjob,« skriver hun i en mail til Information og fortsætter:
»Vi har et arbejdsmarked, hvor der er brug for alle. Det er derfor vores pligt i Center for arbejdsmarked i Næstved Kommune at undersøge, om den enkelte borger kan arbejde – også selv om det kun er et par timer om ugen. Vi prøver altid at undersøge det så skånsomt som overhovedet muligt. Det er ikke meningen, at borgeren skal få det dårligere. Tværtimod, ved vi, at gode kolleger, overkommelige arbejdsopgaver og noget at stå op til i mange tilfælde kan være en god oplevelse,« skriver Jeanett Falkenstrøm.

