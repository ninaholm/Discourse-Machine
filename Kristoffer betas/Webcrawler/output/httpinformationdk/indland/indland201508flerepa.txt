Flere partier er klar til at diskutere sygehusmedicin
Politikerne mangler at præsentere løsninger på de hastigt stigende medicinudgifter, som presser regionernes budgetter. Men nu efterspørger flere partier en mere nuanceret debat frem for rygmarvsreaktioner – og i den politiske underskov spirer de gode ideer faktisk
10-årige Elisabeth Cramon har cystisk fibrose. Nu er der kommet en ny medicin, som kan forbedre hendes lungekapacitet. Men medicinen koster omkring to millioner om året pr. patient, og man ved endnu ikke, hvor lang tid den vil have effekt. Spørgsmålet er, om samfundet har råd til at betale.


 Flere politikere anerkender nu, at de stigende medicinudgifter er et problem, der kalder på politiske svar.
Men hidtil har valgkampen og frygten for vælgernes vrede gjort det svært at finde løsninger, erkender Konservatives sundhedsordfører Mette Abildgaard:
»Under valgkampen var der nærmest ingen, der var villige til at anerkende, at vi havde et problem. Nu hvor det er overstået, håber jeg også, vi kan tage en mere konstruktiv debat. For som det er i dag, så koster det læge- og sygeplejerskestillinger, hver gang vi tager ny og dyr medicin i brug – og det vil i sidste ende koste liv.«
Spørgsmålet om den dyre sygehusmedicin blev rejst under folketingsvalget i juni, og den er nu genopblusset med fornyet styrke, efter Information lørdag beskrev, hvordan lægemidlet Orkambi sandsynligvis vil koste sundhedsvæsnet mindst 400 mio. kr. om året, når det godkendes til behandling af patienter med cystisk fibrose (CF).
I gårsdagens avis efterspurgte CF-patienten Lau Sørensen mere mod fra politikerne til at se problemet i øjnene og finde en løsning på den dyre medicin. Og flere partier erklærer sig nu klar til at tage debatten, inden udgifterne løber løbsk.
Foruden Det Konservative Folkeparti har Information talt med ordførere fra Dansk Folkeparti, Socialdemokraterne og Enhedslisten, der alle erkender behovet for en politisk løsning på sygehusmedicinen. Alternativet går skridtet videre og stiller nu formelt beslutningsforslag om at oprette et såkaldt prioriteringsinstitut, der skal »have mandat til at lægge arm med medicinalindustrien og forhandle prisen på dyr medicin ned«.
Alternativets sundhedsordfører Carolina Magdalene Maier ønsker med forslaget at starte en seriøs debat om en etisk svær problemstilling.
»De seneste to år har regionerne været nødt til at genåbne budgetterne og spare, fordi der har været uventede udgifter til medicin. Væksten i medicinudgifter ser kun ud til at vokse og vokse, og det er en boble, som springer en dag – vi kan ikke bare fortsætte som hidtil. Vi er nødt til som politikere at turde tage en åben debat og snakke om, hvordan vi løser det på den bedste måde,« siger hun.
Flere løsningsforslag
I lande som England og Norge har man allerede etableret prioriteringsinstitutter, men Alternativets beslutningsforslag lægger sig ikke fast på én bestemt model.
»Jeg kan ikke svare på, om vi skal have et system som i England eller Norge. Det centrale er, at vi debatterer det. Jeg tror, nogle politikere er for bange for enkeltsager – at der om to år kommer en patient og siger, at hun ikke fik den rigtige medicin, og så vil Ekstra Bladet blæse det op. Og det kan godt være, det kommer til at ske. Men vi politikere må holde fast i at se det fra et helhedsperspektiv,« siger Carolina Magdalene Maier.
Sundhedsordfører Liselotte Blixt (DF) ønsker ikke en model som i England, hvor man sætter en konkret pris på, hvor dyr sygehusmedicinen må være. Her har man sat et prisloft på 30.000 pund pr. ekstra ’kvalitetsjusteret leveår’, medicinen giver patienten. I stedet ønsker hun en ny og stærkere institution, der kan afvise medicin på baggrund af en effektanalyse.
»Man burde slå KRIS (KoordineringsRådet for Ibrugtagning af Sygehusmedicin), RADS (Rådet for Anvendelse af Dyr Sygehusmedicin) og Institut for Rationel Farmakoterapi sammen i en stærk styrelse, som har mandat til at afvise medicin, hvis effekten ikke er markant bedre end eksisterende medicin på markedet,« siger hun og fortsætter:
»Jeg kender medicinalfirmaer, som når patentet udløber, så hiver de midlet tilbage, tilfører et nyt stof eller hælder lidt mere gelatine over – og så har de pludselig et nyt patent. Det er jo at tage røven på sundhedsvæsnet, og der skal vi være mere strikse til at afvise produkterne, hvis effekten ikke er god nok.«
I Enhedslisten er vikarierende sundhedsordfører Pernille Skipper også indstillet på at skrue bissen på over for medicinalindustrien, som hun mener har ’unormalt høje overskud’.
»Det er et udtryk for grådighed, som rammer det danske sundhedssystem. Vi må insistere på mere åbenhed om, hvad den reelle udviklingsomkostning er for den meget dyre medicin. Og hvis ikke medicinal-industrien er indstillet på det, bør vi hæve beskatningen af dem, så de kommer til at betale ad anden vej,« siger Skipper og hilser debatten velkommen.
Ministeren på banen
Socialdemokraterne pusler med en løsning, som blev præsenteret i Information allerede i går. Ifølge sundhedsordfører Flemming Møller Mortensen (S) er det største problem, at udgifterne til dyr sygehusmedicin hænger som en lænke om halsen på det øvrige sundhedsvæsen. Derfor skal de to budgetter fremover adskilles, lyder det:
»Vi skal fortsat have råd til at betale sygehusmedicin – men fordi det er svært at forudsige udgifterne, skaber det konstant usikkerhed om regionernes og de enkelte afdelingers drift, som er helt uholdbar. De har alt for mange bekymringer, og det kan vi fjerne ved at adskille budgetterne.«
Og det er en rigtig god idé, mener Mette Abildgaard (K), som dog efterspørger en grundigere analyse af, hvordan andre lande har tacklet sygehusmedicinpriserne.
»Første skridt er, at sundhedsminister Sophie Løhde anerkender, at vi har et problem, vi skal finde en løsning på. Og når hun forhåbentlig gør det, må hun få ministeriet til at undersøge, hvad de gør i andre lande. På baggrund af deres rapport kan vi øvrige partier så se, hvad vi kan blive enige om.«
Alternativets Carolina Magdalene Maier mener grundlæggende, politikerne undervurderer vælgerne i svære etiske sager, såsom sygehusmedicin.
»Jeg har arbejdet på Rigshospitalet i mange år og talt med et hav af patienter, som godt kan se behovet for at prioritere. Generelt tror jeg, at vælgerne er langt mere modne og åbne for debat, end nogle politikere går og tror.«
Læs også: 10-årige Elisabeth spiser 33 piller om dagen

