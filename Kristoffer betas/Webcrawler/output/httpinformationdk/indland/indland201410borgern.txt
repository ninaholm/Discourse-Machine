Borgernes egen frygt for atomaffaldet kan føre til negative konsekvenser
Borgerne har ’en negativ indfaldsvinkel’ og mangler viden om ’de reelle risici’ ved et lokalt atomaffaldsdepot. Deres bekymringer kan i sig selv føre til ’negative sociale virkninger’, skriver Sundhedsministeriet i ny miljørapport
Sundhedsministeriet har netop sendt en rapport på 225 sider i høring. Rapporten udgør det næste skridt frem mod at finde et blivende sted at gøre af 5-10.000 kubikmeter radioaktivt affald primært fra atomforsøgsstationen på Risø.


 Først beder myndighederne borgerne om at formulere deres bekymringer ved udsigten til at få et slutdepot for det danske atomaffald placeret i lokalområdet. Når borgerne har gjort det, udsender Sundhedsministeriet så en miljørapport, hvor de selvsamme borgere kan læse:
»Bekymringerne retter sig mod et bredt og diffust risikobillede, som peger på manglende viden om de reelle risici involveret i realiseringen af planen, og om de tiltag, der er taget og vil blive taget for at undgå disse risici.«
Sundhedsministeriets rapport på 225 sider er netop sendt i høring med frist på otte uger. Rapporten, hvis titel er Plan for etablering af slutdepot for dansk lav- og mellemradioaktivt affald, udgør det næste skridt frem mod at finde et blivende sted at gøre af 5-10.000 kubikmeter radioaktivt affald primært fra atomforsøgsstationen på Risø.
Planen handler kun om etableringen af et slutdepot, og derfor bliver den kritiseret af professor Lone Kørnøv fra Det Danske Center for Miljøvurdering ved Aalborg Universitet.
»Myndighederne har meldt ud, at man undersøger tre spor til affaldet, nemlig enten et slutdepot, et mellemlager eller eksport til udlandet. Den netop udsendte miljørapport drejer sig imidlertid kun om et af sporene, slutdepotet, og det er fuldstændig uklart, om der på et senere tidspunkt overhovedet vil blive lavet miljøvurderinger af de to andre spor,« siger hun.
Miljørapporten, som er udarbejdet af konsulentfirmaet Rambøll, indeholder en grafisk figur, der skitserer processen fra de indledende planlægningsstadier frem til »endelig vedtagelse og anlæg«. Her er kun nævnt miljøvurdering af et slutdepot, inden Folketinget skal træffe beslutning »om valg af spor: Slutdepot, mellemlager eller eksport til udenlandsk depot«. Det er ikke godt nok, mener Lone Kørnøv.
»Konsekvensen er, at der ikke bliver fremlagt et samlet beslutningsgrundlag for politikere og borgere, hvor de kan sammenligne fordele og ulemper ved alle tre spor på én gang,« siger hun, der også finder det »uklart« præcis hvilken beslutning, Sundhedsministeriets nye miljørapport lægger op til.
»Formålet med en miljøvurdering er ikke at fremtvinge en bestemt beslutning, men derimod at skabe en bredere forståelse for de effekter, et projekt har på miljøet og få en offentlig debat. En miljøvurdering kan være god, fordi den kan bruges til at sammenligne alternativer, men det nytter jo ikke meget, når Sundhedsministeriet kun laver miljøvurdering af det ene spor,« siger hun.
Før borgere og politikere får en miljøvurdering, der omfatter alle tre spor, er der således ikke et tilstrækkeligt sagligt beslutningsgrundlag for at kunne vælge mellem de tre spor, mener Lone Kørnøv.
»Sundhedsministeriets miljørapport er på ingen måde udtryk for best practise,« lyder hendes dom.
Bekymringer er fælles
Miljørapporten opsummerer i punktform de bekymringer, som er modtaget fra borgere og kommunalbestyrelserne i de fem kommuner, der er udpeget som velegnede lokaliteter til et slutdepot. Det drejer sig om Øster Marie på Bornholm, Rødbyhavn på Lolland, Kertinge Mark på Fyn, Thyholm ved Struer og Thise og Hvidbjerg i Skive Kommune, og planen er, at et slutdepot f.eks. kan placeres et af de seks steder i vandtætte lerlag ned til 300 meters dybde.Ikke overraskende er borgernes bekymringer fælles på tværs af de seks udpegede områder og går bl.a. på risikoen for udslip fra slutdepotet, forurening af grund- og drikkevand, usælgelige huse, faldende huspriser, mindre turisme, mindre afsætning af lokalområdets landbrugsprodukter og først og sidst en markant lokal utilfredshed med ikke at blive inddraget og dermed være en del af processen.
Som tidligere omtalt i Information er tilliden til oplysninger om atomaffaldet fra myndighederne blandt 767 adspurgte borgere i de seks udvalgte områder opsigtsvækkende lav: To ud af tre mener således, at myndighederne ligefrem skjuler oplysninger for borgerne, fremgår det af en undersøgelse, som Det Danske Center for Miljøvurderinger for nylig har offentliggjort.
Anders Rask, formand for Foreningen Mod Radioaktivt Affald i Skive, udtalte her i Information, at »det virker, som om myndighederne i København på forhånd har lagt sig fast på, at nu skal der altså etableres et slutdepot«. Først da middagsradioavisen ganske kort den 4. maj 2011 meddelte, at seks områder i Danmark var udpeget som mulig lokalitet til et slutdepot, fik omverdenen nys om planerne. Og selv om Rambøll siden har holdt et enkelt borgermøde i hver af de udpegede områder, var Anders Rasks generelle indtryk, at processen »har været kørt på en lukket facon, hvor alle vores lokale indvendinger enten bliver overhørt eller tilsidesat med den besked, at det må afklares på et senere tidspunkt«.
Standardformuleringer
Ph.d.-stipendiat Sara Bjørn Aaen fra Det Danske Center for Miljøvurdering roser miljørapporten for over adskillige sider at referere borgernes bekymringer så udførligt: »Det er ikke gængs i miljørapporter,« siger hun.
Miljørapporten går dog ikke dybere ind i en vurdering af borgernes bekymringer bortset fra endnu en standardformulering, som optræder i beskrivelsen af hver af de seks områder: Borgernes »negative indfaldsvinkel, utryghed og mistro til planen og den fremadrettede proces etablerer en grobund for, at en række negative sociale virkninger kan blive en realitet«.
Og som rapporten fortsætter med en tredje standardformulering: »Det er i sådan en situation ikke utænkeligt«, at et slutdepot kan medføre afledte virkninger på turisme, til- og fraflytning, jord- og ejendomspriser eller afsætningsmulighederne for lokalt producerede fødevarer.
Med andre ord kan de negative lokale følger af et slutdepot i sidste instans delvis være borgernes egen skyld, fordi de på grund af manglende viden om de reelle risici bekymrer sig.
»På trods af, at der stilles en række restriktive krav til anlægget, kan der imidlertid sættes en psykologisk mekanisme i værk, der bevirker, at alle ovenstående negative virkninger vil kunne skabes alene gennem nervøsitet for miljøpåvirkningen,« hedder det i miljørapporten, der nævner et tænkt eksempel: »Hvis f.eks. nervøsiteten for en miljøpåvirkning bliver stor og udbredt, at det bliver svært for landbruget i området at afsætte deres varer, så rammer denne virkning negativt – også selv om der ikke er nogen faktisk miljøpåvirkning forbundet med slutdepotet. Samme mekanisme kan være gældende for de øvrige bekymringspunkter.«
Sara Bjørn Aaen har bemærket, at afsnittene om de socioøkonomiske påvirkninger omhyggeligt er formuleret sådan i miljørapporten, at myndighedernes ikke officielt anerkender, at der vil blive tale om reelle negative påvirkninger af det område, der ender med at skulle modtage et slutdepot.
»Begrundelsen for at nævne bekymringerne er udelukkende, at sådan opfattes det af borgerne. Det er med andre ord borgernes subjektive indtryk. Myndighederne tager det alvorligt, fordi borgerne har den opfattelse. Man medgiver altså ikke fra officielt hold, at sådanne negative konsekvenser objektivt kan blive en realitet, hvis Folketinget beslutter sig for et slutdepot,« siger Lone Kørnøv.
Miljørapporten rangerer de mulige socioøkonomiske påvirkninger for alle seks områder til at være »moderat til væsentlig«, men alligevel udskydes en nærmere vurdering til et ukendt senere tidspunkt i processen, når feltet med mulige lokaliteter er snævret ind fra seks til to.
Borgernes bekymring skal således »have høj fokus i de efterfølgende faser«, lige som det er »af afgørende vigtighed for de sociale virkninger af planen, at utrygheden og mistroen sænkes«. At miljørapporten blot opremser borgernes bekymringer og henviser dem til en senere vurdering, kritiseres ligeledes fra Det danske Center for Miljøvurdering: »Man kunne få det indtryk, at Sundhedsministeriet egentlig mener, at de socioøkonomiske konsekvenser så at sige kan snakkes væk. At de lokale bekymringer blot er en informationsopgave, man kan oplyse sig ud af,« siger Sara Bjørn Aaen.
Fra Sundhedsministeriet lød i går følgende kommentar: »Sundhedsministeriet har som del af det tværministerielle arbejde – for at følge op på Folketingets ønsker til afklaring vedrørende mulige løsninger i forhold til atomaffaldet på Risø – for nylig sendt en miljøvurdering af forslag til plan for etablering af slutdepot for dansk lav- og mellemaktivt affald i høring. Som det er forudsat i miljølovgivningen, er rapporten i høring, og ministeriet har derfor ikke nogen kommentarer på nuværende tidspunkt.«

