DF er klar til at stemme for Støjbergs forslag
Ansvaret vil kun gælde, hvis der er indført midlertidig grænsekontrol


 Regeringen har stillet forslag om, at der skal indføres transportøransvar i Danmark. Hos Dansk Folkeparti tolkes det, som om der er grænsekontrol på vej i Danmark.
»Vi tolker det, som om regeringen nærmer sig en forståelse af, at der er behov for styrket kontrol ved Danmarks grænser. Hvorfor skulle de ellers foreslå det,« siger Dansk Folkepartis udlændingeordfører, Martin Henriksen.
Udlændinge- og integrationsminister Inger Støjberg (V) skriver i fremlæggelsesteksten, at »i lyset af indførelsen af midlertidig grænsekontrol i Sverige, Norge og Tyskland kan det ikke udelukkes, at det også kan blive nødvendigt for Danmark midlertidigt at indføre grænsekontrol ved grænser til andre Schengen-lande«.
Med forslaget ønsker regeringen at indføre et såkaldt transportøransvar, som betyder, at trafikoperatører, som fragter passagerer over de danske grænser, kan straffes, hvis de ikke kontrollerer passagerernes identitet.
Ansvaret vil kun gælde, hvis der er indført midlertidig grænsekontrol.
Dermed er der lagt op til, at DSB og flere færgeselskaber skal kontrollere, hvem der rejser med. Ellers risikerer selskaberne at få bøder. Men det må være op til selskaberne selv at finde en løsning, hvis forslaget bliver vedtaget, mener Martin Henriksen.
»Hvis myndighederne pålægger DSB eller færgeselskaber at løse en opgave, så skal de løse den opgave. Med al respekt er det sådan, at Folketinget laver lovgivningen, og så må selskaber og privatpersoner, der opererer på dansk grund, sørge for at leve op til dem.«
»Når det er sagt, er vi selvfølgelig lydhøre over for argumenter eller særlige udfordringer, som private selskaber måtte mene, at der måtte være. Men forslaget, som det ser ud nu, det forventer jeg bestemt, at vi kan støtte,« siger udlændingeordføreren.
Ritzau

