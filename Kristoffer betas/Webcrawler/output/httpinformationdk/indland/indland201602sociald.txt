Socialdemokraterne vil forstærke kamp mod ulighed
Socialdemokraterne skal skrive et nyt principprogram. Pennen er overladt til den tidligere fødevareminister og europa-parlamentariker, Dan Jørgensen, som slår fast, at én ting skal stå »tydeligere«: At partiet stadig kæmper for at gøre forskellen mellem rige og fattige mindre
Dan Jørgensen står i spidsen for Socialdemokraternes arbejde med at lave et nyt principprogram. Det seneste er fra 2004. Siden dengang er der ifølge Dan Jørgensen sket meget. Nye ting kommet til, og gamle er pludselig blevet nye igen.


 »Vi kalder det Danmarks største politiske samtale,« siger Dan Jørgensen og slår ud med armen mod det whiteboard, som hænger på hans kontor på tredje sal på Christiansborg.
Her har Socialdemokraternes integrationsordfører med en sort tusch optegnet den proces, der gennem oplæg, møder og diskussioner en dag skal føre til vedtagelsen af et nyt principprogram. 
En proces, Dan Jørgensen forudser, bliver den »mest inddragende nogensinde« i forbindelse med vedtagelsen af et socialdemokratisk principprogram takket være internettet og de sociale medier.
Siden starten af året er de socialdemokratiske partiforeninger og kredse blevet bedt om på møder at svare på tre spørgsmål: Hvad står vi for? Hvad står vi i? Og hvad gør vi nu?
Svarene skal partimedlemmerne skrive ned på såkaldte debatduge, der affotograferes og sendes til Dan Jørgensen. Som facilitator, eller sekretær for principprogramudvalget, samler han op på dem, inden kongressen i september sætte overskrift og underafsnit på principprogrammet, hvorefter skriveprocessen starter for alvor.
Udkast til principprogram følges af ændringsforslag og ændringsforslag til ændringsforslag, inden et nyt program kan vedtages på næste års kongres.
Når Socialdemokraterne overhovedet bruger tid og kræfter på arbejdet med et nyt principprogram, skyldes det, at det nuværende af slagsen, »Hånden på hjertet«, er fra 2004. Siden dengang er der sket meget. Nye ting er kommet til, og gamle er pludselig blevet nye igen.
En sådan gammel/ny diskussion handler om, hvor stor forskellen bør være mellem samfundets rigeste og fattigeste. Senest har organisationen Oxfam regnet ud, at de 62 rigeste i dag ejer lige så meget som den fattigste halvdel af verdens befolkning, og fra at have været det mest lige vesteuropæiske land i 2001 er Danmark for længst rykket ud af Top 10 og vil i 2020 være på niveau med Rumænien, hvis tendensen fortsætter.
»Det har aldrig været Socialdemokraternes politik, at de rigeste i Danmark ikke godt må tjene penge,« siger Dan Jørgensen og fortsætter: »Det synes vi kun er godt, både for dem og samfundet. Men problemet er, at bunden ikke følger med, og uligheden derfor bliver større«.
Sass-huset i Køge
Det er andre socialdemokratiske toner, end da Henrik Sass Larsen i 2005, i denne avis, forklarede, at »bistandsklienten i den anden ende af Køge bliver jo ikke fattigere af, at prisen på min bolig stiger«. Eller for den sags skyld, da samme Henrik Sass Larsen sammen med Mette Frederiksen, Bjarne Corydon og Carsten Hansen, efterfølgende, i en kronik i Politiken, konstaterede, at »i 2012 er vores historiske hovedforpligtelse ikke at omfordele økonomisk fra rig til fattig«.
Selv om den daværende SRSF-regering nedfældede i sit grundlag, at »regeringen lægger vægt på at begrænse uligheden«, medførte de mange reformer da også, at forskellen mellem rig og fattig, målt på gini-koefficienten, voksede under den tidligere regering ligesom den havde gjort det under VK-regeringen i 00’erne.
»Jeg har ikke noget imod, at der er ulighed i et land, men det er vigtigt for mig, at man har lige muligheder«, som den daværende socialdemokratiske gruppeformand, Leif Lahn Jensen, i 2014 forklarede til TV 2.
I dag understreger Dan Jørgensen, at han ikke kritiserer den tidligere regerings politik. Det er nemlig mere kompliceret end som så, mener han. Ligheden i samfundet er også afhængig af velfærdsstaten, som omfordeler fra de rige til de fattige.
»Uanset hvordan man vender og drejer det, så koster det jo altså penge. Og når der er nogle udfordringer i forhold til alderssammensætningen, sammenholdt med at vi skal kunne sælge det, vi laver, i en verden, der bliver stadig mere konkurrencedygtigt, så er det klart, at det altid vil være en balance, som afgør, hvor man lægger sig. Så det skal ikke tages som et argument for, at Socialdemokraterne har svigtet eller ikke været tro mod vores værdier. Det synes jeg bestemt, at vi har. Men jeg synes, at det har fyldt for lidt i den offentlige debat, og det er jo nok blandt andet, fordi Socialdemokraterne, som er den stærkeste stemme imod ulighed, ikke har været tydelige nok. Eller vi kan i hvert fald blive tydeligere,« siger Dan Jørgensen.
Gimleprogrammet
Da Socialdemokraterne i 1876, på partiets første kongres, vedtog »Gimleprogrammet« (opkaldt efter forsamlingsbygningen Gimle på Frederiksberg), fastslog den første sætning i det første principprogram, at »Arbejdet er Kilden til al Rigdom og Kultur, og bør hele Udbyttet tilfalde dem, som arbejder«.
Men Dan Jørgensen mener, at lighed i dag lige så meget handler om en samfundsøkonomisk cost-benefit-analyse såvel som om en højere retfærdighed. I de senere år har flere og flere undersøgelser vist, at mere lige samfund, som det danske, klarer sig bedst. De har mindre kriminalitet, folk lever længere og har mere tillid til hinanden. Og ikke bare det. Det gavner såvel fattige som rige, at der kommer større lighed. Begge grupper vil leve længere, om end de fattige absolut får en større fremgang.
»Dengang var det et rent solidarisk argument – ulighed var skidt for de svageste, og af solidariske årsager skulle vi bekæmpe uligheden,« siger Dan Jørgensen og fortsætter: »Det er selvfølgelig stadig tilfældet, men nu er der kommet et ekstra argument. Man havde jo kun drømmen om et lige samfund. Man havde ikke et lige samfund, så man vidste ikke, om det egentlig var et velfungerende samfund. I dag har vi empirisk bevis for, at lige samfund, naturligvis, ikke bare er mere solidariske. De er faktisk bedre for alle, rige som fattige«.
Stem på Dan
Mens Henrik Sass Larsen er kendt for at have et fotografi af H. C. Hansen hængende på sit kontor på Christiansborg, og Mette Frederiksen favner bredere med sit valg af Hans Hedtoft, Anker Jørgensen, Poul Nyrup Rasmussen og Jens Otto Krag, så venter et fotografi af sidstnævnte i festtøj sammen med Helle Virkner samt Lyndon B. Johnson og ’Lady Bird’ under en middag i Det Hvide Hus, på at blive hængt op hos Dan Jørgensen.
I Socialdemokraterne har det længe heddet sig, at man vil komme til at høre mere til Dan Jannik Jørgensen. Lige siden den dengang 29-årige fynske statskundskabssstuderende ved Aarhus Universitet og tidligere formand for Frit Forum i 2004 med 10.350 personlige stemmer overraskende vandt det fjortende og sidste, danske mandat ved europaparlamentsvalget. Otte ud af 10 af Dan Jørgensens stemmer faldt i Aarhus, hvor hans politiske mentor, Svend Auken, på meterhøjde plakater optrådt sammen med ham under sloganet: »Gør som Svend, stem på Dan«.
Det gjorde Socialdemokraternes Christel Schaldemose, der blev slået med 1.000 stemmer af Dan Jørgensen, nu ikke:
»Han er god til at ramme de rigtige medier, flyde ovenpå og tage de lette sager,« forklarede Christel Schaldemose til Jyllands-Posten, mens Dan Jørgensens tidligere medstuderende på Institut for Statskundskab, Folkebevægelsens Ditte Staun, kaldte medkandidaten med det runde ansigt og de smalle øjne for »lidt af en charmør«, som de kvindelige vælgere faldt for: »Jeg tror ikke, at det er med vilje, men han udstråler selvsikkerhed, så pigerne bliver vilde i varmen«.
Berlingske Tidende kårede Dan Jørgensen som »et af landets nye, unge politiske talenter på den politiske scene«, og da Poul Nyrup Rasmussen fem år senere ikke genopstillede, blev han Socialdemokraternes spidskandidat ved europa-parlamentsvalget i 2009 og genvalgt med 233.266 personlige stemmer.
Helle Thorning-Schmidts beslutning om at hente Dan Jørgensen hjem fra Bruxelles i 2013 for at gøre ham til fødevareminister blev dog ikke lige vel modtaget i og uden for folketingsgruppen, hvor flere følte sig forbigået.
»Jeg er overrasket og forundret over, at Dan Jørgensen bliver minister. Jeg ved ikke, hvilke resultater der har ført til det valg,« lød det fra Herlevs borgmester, Thomas Gyldal Petersen, til DR. Dan Jørgensen nåede i sin tid som fødevareminister at trække overskrifter med sit forbud mod dyresex, sin afstemning om Danmarks nationalret og opfordringen til en »madrevolution«, ligesom hans forhold til først en fotomodel og siden en skuespillerinde heller ikke gik ubemærket hen i ugebladene.
En som sagde det første gang
Dan Jørgensens opgave med at skrive principprogrammet har allerede fået den socialdemokratiske netavis Pio til at drage en parallel til Ed Millibands arbejde med Labours ditto, der var så karrierefremmende, at det banede vejen for den yngste Milliband-bror kunne vinde formandsposten (altså inden denne efterfølgende førte partiet til et historisk valgnederlag og måtte forlade politik i vanære).
Dan Jørgensen citerer gerne Svend Aukens ord om, at »midt på vejen findes ikke andet end hvide striber og døde fluer«. En henvisning til, at selv om den nu afdøde tidligere socialdemokratiske formand foretrak brede politiske forlig, så udspringer enhver politisk dynamik fra et klart ideologisk grundlag til enten venstre eller højre.
»Normalt laver man jo et principprogram af interne årsager – for at få en god proces og en god guideline for partiets beslutninger,« siger Dan Jørgensen, når han i dag skal forudskikke resultatet af Socialdemokraternes kommende principprogram.
»Men jeg tror, at der i disse tider, hvor man taler om politikerlede og manglende visioner, måske er et rum for Socialdemokraterne til at promovere, at vi faktisk har det mest sammenhængende værdigrundlag. Det er også motiverende at tænke på, at der på et tidspunk var én person, der første gang sagde frihed, lighed og solidaritet i sammenhæng. Der var jo én, som sagde det første gang!«

