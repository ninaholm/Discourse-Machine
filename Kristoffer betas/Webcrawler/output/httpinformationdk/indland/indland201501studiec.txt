Studiechef: Vi har en særlig interesse i at undgå SU-misbrug
Hvis udgifterne til SU til EU-borgere udvikler sig for drastisk, er partierne bag SU-reformen forpligtede til i sidste ende at omlægge SU-systemet. Det giver universiteter og andre aktører en interesse i at sikre, at systemet ikke bliver misbrugt, siger studiechefen på Aalborg Universitet
 En dom ved EU-Domstolen for to år siden gav EU-borgere lettere adgang til SU, hvis de studerede i Danmark. Men nu viser det sig, at hundredvis af EU-borgere uberettiget har modtaget dansk SU, og mange af dem skal betale penge tilbage til staten.


 Få måneder efter en dom fra EU-Domstolen gjorde det lettere for EU-borgere i Danmark at få dansk SU, indgik alle Folketingets partier på nær Enhedslisten en aftale om en reform af SU-systemet.
Partierne var allerede dengang blevet gjort opmærksom på, at dommen formentlig ville betyde en løbende merudgift, fordi der efterfølgende ville komme flere EU-borgere til Danmark for at studere og få SU.
EU-borgere kan ifølge dommen få SU, hvis de arbejder omkring 10-12 timer om ugen og dermed opnår status som såkaldte EU-arbejdstagere. Derfor afsatte regeringen et større millionbeløb til merudgifter til SU.
Men i aftaleteksten til SU-reformen står der, at såfremt »udviklingen afviger væsentligt fra det forudsatte, forpligter partierne sig til i forligskredsen at sikre finansiering inden for SU-området og iværksætte relevante værnsinitiativer«.
Der står også, at partierne »i sidste ende forpligter« sig til »om nødvendigt til at omlægge SU-systemet«.
Og det er en særlig vigtig pointe, mener Preben Sørensen, der er studiechef på Aalborg Universitet og samtidig formand for SU-rådet.
»Det betyder oversat, at hvis EU-borgerne bliver dyrere, end man har forudset, så kan det betyde, at SU-satserne generelt bliver sat ned for at holde det inden for den samlede ramme. Derfor har vi altså en særlig interesse i, at ordningen ikke bliver misbrugt,« siger han. Indtil videre holder SU-udgifterne til EU-borgere sig dog inden for det afsatte beløb.
Gammel sag
Men som beskrevet i dagens Information viser nye tal, at hundredvis af EU-borgere uberettiget har modtaget dansk SU, og mange af dem skal betale penge tilbage til staten.
Et oplagt spørgsmål er så, om danskere og andre, der modtager SU på almindelige vilkår, har hævet SU uberettiget i lige så høj grad som EU-borgerne. Men man kan ikke sammenligne sagerne om uberettiget SU til EU-borgere med den almindelige gruppe af SU-modtagere, der modtager for meget i SU på grund af eksempelvis for høj indkomst. Det siger Peter Nielsen, der er kontorchef med ansvar for SU-området i Styrelsen for Videregående Uddannelser.
»Det er helt andre krav, der bliver stillet i forhold til EU-borgerne. Derfor kan sagerne ikke sammenlignes,« siger han.
Selve sagen om den EU-dom, der førte til lettere adgang til SU for EU-borgere, går langt tilbage.
I 2008 begyndte Folketingets Ombudsmand at overveje en undersøgelse af det såkaldte Ankenævn for Statens Uddannelsesstøtteordninger. Nævnet behandler blandt andet klager over tildeling af SU, hvilket var et område, hvor Ombudsmandens viden ikke var særlig stor.
»Jeg valgte således indledningsvis at undersøge ankenævnet, fordi jeg havde ganske lidt kendskab til ankenævnet,« skrev daværende ombudsmand Hans Gammeltoft-Hansen i den beretning, der senere udkom i 2010. I beretningen kom Ombudsmanden frem til, at nævnets praksis på flere områder ikke var i overensstemmelse med EU-retten.
Blandt andet havde nævnet den praksis, at hvis en EU-borger fra et andet medlemsland kom til Danmark med det formål at studere, var borgeren ikke berettiget til SU. Det skyldtes, at borgeren i de danske myndigheders øjne ikke kunne være såkaldt arbejdstager i EU-rettens forstand, hvis borgeren rejste til Danmark for at studere. Ombudsmanden valgte derfor at gå til EU-ombudsmanden for at få afklaret spørgsmålet, men i mellemtiden valgte ankenævnet imidlertid selv at forelægge en konkret sag med samme spørgsmål for EU-Domstolen.
Den danske ombudsmand satte derfor sagen hos sin EU-kollega i bero, mens EU-Domstolen behandlede sagen. Resultatet fra EU-Domstolen kom så i starten af 2013 – adskillige år efter at Ombudsmanden indledte en undersøgelse af egen drift.

