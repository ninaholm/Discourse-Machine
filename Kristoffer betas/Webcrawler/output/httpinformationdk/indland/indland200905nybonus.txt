Ny bonusordning gør erhvervsliv og udlandsophold mindre attraktivt
Den nye bonusordning, der skal belønne studier med hurtige studerende, vil gøre det langt mindre attraktivt for universiteterne, at de studerende samarbejder med erhvervslivet og tager på studieophold i udlandet. Videnskabsminister Helge Sander vil kigge på problemet


 De studerende skal samarbejde med erhvervslivet og tage til udlandet og studere. Sådan plejer budskabet at lyde fra Videnskabsministeriet. Men den nye færdiggørelsesbonus til de studerende, som træder i kraft i år, får efter de studerende og universitetsrektorernes mening den stik modsatte effekt. 
Studerende, der skriver projekter i samarbejde med erhvervslivet eller læser et semester i udlandet, vil nemlig oftest bruge ekstra tid på studierne. Bonusordningen betyder imidlertid, at universiteterne får trukket en halv milliard ud af deres normale drift, som skal fordeles efter, hvor hurtige de studerende er. Bachelorer udløser bonus, hvis de bliver færdige på fire år, mens kandidater skal være færdige på to år. 
Formand for Danske Universiteter, Jens Oddershede mener, at de stramme aktivitetskrav vil mindske universiteternes incitament til at hjælpe de studerende med studieophold i udlandet og samarbejde med erhvervslivet, der primært foregår under sidste del af studiet.
Skruet hårdt sammen
"Det kommer jo til at gå ud over universiteternes økonomi, hvis de studerende bruger for meget tid på samarbejde med erhvervslivet eller udlandsophold, men det står jo i skærende kontrast til, hvad politikerne ellers ønsker sig fra universiteterne," siger Jens Oddershede.
Det er især på kandidatuddannelsen, at de studerende rejser ud eller laver større projekter på virksomheder, men politikerne har skruet ordningen så hårdt sammen, at universiteterne kun får udbetalt bonus for deres kandidater, hvis de bliver færdig på normeret tid; det vil sige to år.
"Det giver jo ikke plads til noget som helst - hverken studierelevant arbejde, studenterpolitik eller udlandsophold," siger Jens Oddershede, der sammen med de øvrige universitetsrektorer har gjort Videnskabsministeriet opmærksom på problemerne med den nye ordning. 
Universiteterne er som beskrevet i Information i sidste uge især bekymrede for, at studerende på barsel ikke bliver trukket fra i ordningen, hvilket vil favorisere fag som naturvidenskab og teknik, hvor er mange mænd.
Dårligere uddannelser
Nils Wiese, der er uddannelsespolitisk ordfører i Danske Studerendes Fællesråd, mener, at bonussen er dybt problematisk for de studerende:
"Det er fint nok at sørge for, at de studerende ikke hænger fast, men de økonomiske styringsredskaber, som politikerne lægger ned over universiteterne med den her ordning, gør ganske enkelt uddannelserne dårligere, fordi der er meget lidt tid til fordybelse, udlandsophold og studierelevant arbejde," siger Nils Wiese.
Eksempelvis er det slet ikke muligt at tage et semester på et tysk universitet uden at blive forsinket, fordi deres studieår ligger forskudt i forhold til det danske.
"Og det er da ærgerligt, at de danske universiteter nu ikke skal henvise danske studerende til de bedste udenlandske universiteter, men til de universiteter, der giver den korteste studietid," siger Nils Wiese.
Videnskabsminister Helge Sander vil dog på trods af den nye bonusordning stadig gerne fremme udlandsophold og øget samarbejde med erhvervslivet. 
"Hvis det her bliver konsekvenserne af ordningen, så er jeg selvfølgelig parat til at kigge på det," siger Helge Sander. 
Nils Wiese kan ikke forstå, at det kommer som en overraskelse for Helge Sander, at færdiggørelsesbonussen vil have en voldsom effekt på de studerende. 
Allerede sidste år indførte blandt Københavns Universitet meget skrappe aktivitetskrav til de studerende, der betyder, at studerende, der bliver forsinket med mere end et år på kandidatuddannelsen, bliver smidt ud:
"At de studerende kan blive smidt ud, fordi de bliver et år forsinket hen imod slutningen af deres uddannelse, er jo et kæmpe ressourcespild."
Danske Studerendes Fællesråd står dog uforstående over for, at universiteterne ikke har protesteret mere højlydt over konsekvenserne af den nye bonusordning: 
"Vi mener, det er meget uheldigt, at universiteterne ikke i højere grad siger nej til den her ordning, som politikerne har indført."


