Fagforeninger: Ministre tørrer sygehussag af på embedsværk
Embedsmændenes fagforeninger raser over, at ministrene i sygehussagen løber fra deres ansvar for regelbrud i ministerierne ved at henvise til deres egen uvidenhed. Sagen kan aldrig blive embedsværkets ansvar, og derfor er udmeldingerne direkte 'usympatiske', lyder kritikken


De involverede ministre og eksministre i sygehussagen må holde op med at skyde skylden på deres embedsmænd og i stedet stå ved deres eget ministeransvar, lyder en enstemmig opfordring fra Akademikernes Centralorganisation, DJØF og Dansk Magisterforening. Embedsmændenes fagforeninger er forundrede over, at ministrene i den seneste tid har undskyldt deres rolle i sagen med, at de intet har kendt til fejl begået i ministerierne.Udenrigsminister Lene Espersen (K) benægtede for eksempel i gårsdagens spørgetime i Folketingssalen ethvert kendskab til, at hendes egen spindoktor skulle have beordret en embedsmand til at slette mail i ministeriet, og indskød samtidig, at »Økonomi- og Erhvervsministeriet over for medarbejdere har understreget, at de fremadrettet skal gå til ministeriets øverste ledelse, hvis der opstår lignende situationer, således at ministeriets øverste ledelse kan afgøre, om der skal iværksættes tjenstlige sanktioner.«Ligeledes afviste eks-sundhedsminister Jakob Axel Nielsen (K) at have ansvar for, at Sundhedsministeriet hemmeligholdt et omfattende beregningsarbejde af priserne til privathospitalerne for Rigsrevisionen.»Jeg aner ikke, hvorfor det skete. Det skyldtes i hvert fald ikke en instruks fra min side,« forsvarede han sig i går i en artikel i Jyllands-Posten.En farlig tendensMen uanset, hvad der er foregået i sagen, så er og bliver det ministrenes og ikke embedsmændenes ansvar, lyder det fra DJØF, der blandt andre organiserer ministeriernes departementschefer.»Det her er en farlig tendens for vores folkestyre, for man er nødt til at huske, at det er ministrene, der har ministeransvaret. Det kan embedsmænd aldrig have. Ansvaret er og bliver ministerens, og det følger med, når man træder af. Det kan man ikke flytte over eller tørre af på embedsmændene,« siger Per Hansen, der er formand for de offentlige chefer.Han understreger, at uvidenhed ikke fritager for ministeransvar, og at ministeren har en »positiv pligt til at holde sig orienteret om, hvad der foregår.«»Vi appellerer nu til, at de folkevalgte står ved deres ministeransvar,« siger han.I Dansk Magisterforening er formand Ingrid Stage også fortørnet over ministrenes udmeldinger:»Det er meget usympatisk, at politikerne nu skyder skylden videre på deres embedsmænd,« siger hun og understreger, at ministrene bør afholde sig helt fra at inddrage embedsværket i sagen. De er også arbejdsgivere og bør derfor tage bedre hensyn til deres ansatte, som i forvejen er blevet hevet gennem omfattende undersøgelser i sagen.»Det er enormt ubehageligt  for menige, loyale medarbejdere i et ministerium at få en kollektiv beskyldning om, at man ikke har fulgt den anvisning, som den politiske ledelse har givet. Dé usympatiske anklager bør politikerne helt afholde sig fra at komme med,« siger Ingrid Stage.Formanden i Akademikernes Centralorganisation, Erik Jylling, deler bekymringen og påpeger, at selv om der kan ske en fejl, så har embedsmænd ingen incitamenter til at handle på egen hånd.»Det er utænkeligt at forestille sig, at apparatet skulle begynde at agere, uden at der ligger en politisk udtalt eller uudtalt vejledning i, hvad der skal foregå. I hvert fald er det farligt, hvis ministrene begynder at frakende sig ansvaret,« siger Erik Jylling.Politisk embedsværkProfessor i statskundskab ved Københavns Universitet Tim Knudsen giver fagforeningerne ret i deres kritik. Ministeren sidder som følge af ministeransvarsloven med det endelige ansvar for, hvad der foregår i et ministerium. Men når det er sagt, så bærer embedsmændenes øverste chefer - departementscheferne i Sundhedsministeriet og i Økonomi- og Erhvervsministeriet - også en stor del af ansvaret, understreger han.»Der ligger tungt ansvar ved departementschefen om at gøre ministeren opmærksom på reglerne og på at sikre, at de særlige rådgivere følger dem,« siger han.Han henviser til, at den såkaldte spindoktor-betænkning direkte gav departementscheferne instruktionsbeføjelser over for de særlige rådgivere.»Det er et problem, hvis ministrene ender med at løbe fra deres del af ansvaret. Men man kan også rejse det spørgsmål, om man ikke efterhånden har fået politiseret de øverste embedsmænd så langt, at det ikke er rimeligt, at ministrene skal stå med hele ansvaret alene,« siger Tim Knudsen.Foruden Lene Espersen (K) måtte statsminister Lars Løkke Rasmussen (V) og indenrigs- og sundhedsminister Bertel Haarder (V) også svare på en byge af kritiske spørgsmål fra S og SF i Folketingets spørgetid i går.Både Løkke og Haarder forsøgte at nedtone vigtigheden af, at rigsrevisor Henrik Otbo først fik kendskab til rapporten fra Sundhedsministeriet, efter at han havde afsluttet sin undersøgelse af overbetalingen af privatsygehusene.»Har det haft betydning for Rigsrevisors arbejde - det kan jeg ikke vurdere. Men  jeg kan se, at han har udtalt sig offentligt om sagen sidste sommer, hvor han ikke tillagde den nogen betydning,« sagde Lars Løkke Rasmussen.Dansk Folkeparti og Liberal Alliance afventer nu et samråd i Finansudvalget i sagen, før de vil tage stilling til, hvad konsekvenserne skal være for Lene Espersen og regeringen.
