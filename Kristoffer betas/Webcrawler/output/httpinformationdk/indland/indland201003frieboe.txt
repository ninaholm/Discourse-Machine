Frie bønder: Ny lov en katastrofe
Den kommende landbrugslov hæver en lang række restriktioner på dansk landbrug, som kan medføre enorme omvæltninger


 Loftet over landbrugenes størrelse forsvinder, både hvad angår areal og antal dyr, ligesom loven åbner for nye ejerformer, så aktieselskaber og fonde kan eje landbrugsjord og drive landbrugsvirksomheder.
På sigt kan den nye landbrugslov dermed betyde meget store omvæltninger med koncentration af landbrugsjord på færre hænder, udenlandske opkøb og enorme svinefabrikker.
Det mener og frygter landmandsforeningen Frie Bønder - Levende Land, der ser sig som aftager til husmandsbevægelsen. Formand Ole Kjærulff Davidsen advarer mod »katastrofale« følger af loven:
»Vi kan risikere at få produktionsformer, som er meget uhensigtsmæssige, i form af helt kolossale enheder, som ikke vil være rentable, men vil kræve fortsat statsstøtte. Vi får et landbrug, der er endnu mere skadeligt for naturen, og som vil tømme landdistrikterne yderligere for mennesker,« siger formanden, Ole Kjærulff Davidsen, som selv driver økologisk landbrug ved Ry.
Hellere kvalitet
Landbruget burde satse på kvalitetsprodukter frem for billig masseproduktion til verdensmarkedet, mener han:
»I det moderne videnssamfund skal man lade være at forsøge gøre sig gældende med industriproduktion. Hvis vi fortsat skal producere industrielt, kommer vi i konkurrence med lande, vi slet ikke kan konkurrere med. Vi kan ikke konkurrere på løn med lande som Polen og Ukraine, og heller ikke på veterinærsikkerhed eller miljø,« påpeger Ole Kjærulff Davidsen.

