Se min kjole, skal vi bytte?
Et stykke tøj bliver i gennemsnit brugt seks gange, inden det bliver kasseret. Det vil nye byttebutikker ændre på
Resecond er en klimabevist butik, hvor man kan bytte en kjole for en anden kjole. Ronja Kronholm har netop tegnet et medlemskab og medbragt en kjole. Der er nu åbnet en filial af Resecond i Aarhus, så man kan bytte kjoler i begge butikker.


 
	Der er intet kasseapparat. Ingen dankortautomat. Ingen rede penge. De 600 kroner, det koster at være medlem et halvt år, betales via nettet. Derefter er valutaen tøj. Man medbringer én kjole, og man tager en ny.

	»Sådan er det. Det er en kjole for en kjole. Man bytter lige over,« siger Lene Marie Gotholdt, der bestyrer butikken Resecond i Jægersborggade på Nørrebro i København.

	Siden butikken åbnede i september 2012 har foreløbigt 250 medlemmer betalt enten 600 kroner eller 1.000 kroner for henholdsvis et halvt eller et helt års medlemskab af bytteforretningen. Og selv om det er et godt resultat, så håber Lene Marie Gotholdt, at mange flere vil få øjnene op for ideen.

	Men i første omgang er det en mental barriere, der skal nedbrydes. Danskerne er ikke vant til byttemarkeder, og derfor er mange noget tøvende over for konceptet, mener Lene Marie Gotholdt.

	»Jeg tror, at det umiddelbart er en større beslutning at melde sig ind her end at gå ned i en butik og bruge 600 kroner på en kjole. Det er den barriere, som vi skal få folk til at overvinde.«

	Til gengæld er medlemmerne så tilfredse, at de fleste fornyer deres medlemskab.»Vores erfaring er, at meget få falder fra, når de først er blevet medlem, så på den måde tager medlemmerne godt imod konceptet,« siger Lene Marie Gotholdt, der kan oplyse, at der i øjeblikket byttes omkring 40-50 kjoler om ugen i Resecond.

	Fælles garderobe

	Og selv om butikken i Jægersborggade ikke tager hvad som helst ind – kvaliteten skal naturligvis være i orden – så er både stil, snit og genre et åbent spørgsmål. Her kan man finde alt, og det er medlemmerne glade for.

	»Jeg synes, ideen er supergod. Og i modsætning til en almindelig butik, kan man finde alle typer kjoler her. Det er ikke en bestemt stilart,« siger Camilla Schläger, der har været medlem siden den 28. april – datoen ved hun med sikkerhed, for medlemskabet var en fødselsdagsgave fra hendes kæreste.

	»Der er stor udskiftning, og et meget bredt udbud, så jeg tager jævnligt forbi og kigger,« siger hun og forlader butikken med et byttebevis for sin medbragte kjole.

	Hun fandt ikke noget i dag, men kan indløse byttebeviset, når der dukker noget op. Og det er ideen bag konceptet. At medlemmerne betragter butikken som deres fælles garderobe, som de så kigger igennem, når de har tid og lyst. »Det er ikke jo bare en butik, men mere en slags fællesskab. Det er medlemmernes fælles klædeskab, som vi forsøger at administrere,« siger Lene Marie Gotholdt.

	Cool kineserkjole

	Ronja Kronholm er kommet ind med en pose tøj under armen. Hun er endnu ikke medlem, men det ordnes hurtigt på butikkens iPad.

	»Det var min oldemors brudekjole, som er gået i arv i vores familie. Men der er ingen, der kan passe den længere, og det er lidt svært bare at aflevere den i en genbrugsbutik. Den er jo ligesom mere værd end det.«

	Butiksbestyrer Lene Marie Gotholdt tager imod fire kjoler. Resten af det brugte tøj i posen kan hun ikke bruge.

	»Så skal du bare lige skrive en lille besked til hver kjole,« fortæller Lene Marie Gotholdt.

	I stedet for et prismærke, sidder en lille håndskrevet seddel i hver kjole. Det er personlige beskeder fra den tidligere ejer eller låner af kjolen:

	»Jeg er en cool kineserkjole fra London,« står der i én, mens det i en anden kjole oplyses, at »denne kjole har været til bal på Hærens Officersskole, og så er det en ægte vintage :-).«

	»Det er en anden måde, at give kjolerne værdi på, og kunderne hygger sig med at læse beskederne,« siger Lene Marie Gotholdt.

– Men hvor langt tror i, at byttekonceptet kan tages?

	»Vi har ikke engang været i gang i et år endnu, så alt er stadig ret nyt. Men jeg tror, at det holder. Det virker, som om at hele tanken om, at vi skal bruge vores ressourcer med større omtanke og leve mere bæredygtigt, er en trend, der er kommet for at blive,« siger hun.

	Foreløbigt har Resecond også åbnet en butik i Aarhus. Men konceptet kan sagtens tages ud over landets grænser.

	»Vi drømmer om en Resecond-butik i alle verdens storbyer. Så pakker man bare sin kuffert med byttemærker og tager ud i verden. Det ville være fantastisk.«

