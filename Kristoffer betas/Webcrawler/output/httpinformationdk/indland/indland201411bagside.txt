BAGSIDEN: S: Kom og gnub i vor pengeklub
Socialdemokraterne har fordømt de borgerlige partiers hemmelige ’erhvervsklubber’. Nu laver partiet selv en
Den 24. november kan man for 15.000 kroner få lov til at gnubbe sig op ad blandt andet erhvervs- og vækstminister Henrik Sass Larsen (S).


 Væmmelig tanke: At rige folk kan købe sig til politisk indflydelse. I USA har Forbundshøjesteretten for nyligt sidestillet politiske pengegaver med den grundlovsbeskyttede ytringsfrihed. ’Penge er ytring’, hedder det i dommen, der vælter den lovgivning, der satte grænser for kampagnebidrag. Resultat: Det amerikanske demokrati drukner i dollar fra mere eller mindre skumle grupper.
Fy og føj! Hvor er det godt, at det ikke er herhjemme. Og dog. Partiet Venstre har de sidste 15 år rejst mange penge gennem ’Den Liberale Erhvervsklub’, der efterhånden har fået regionale aflæggere. Erhvervsklubberne er ramme for lukkede møder mellem V-politikere og folk, der betaler for at være medlem. Man kan gå ud fra, at det ikke bare er politikerne, der fører ordet. De betalende deltagere har også noget at skulle have sagt. Ellers ville de næppe betale. Hvem der deltager, og hvor meget de betaler, holder Venstre som en hemmelighed.
De konservative har fulgt trop ved siden 2005 at drive pengeindsamlingsklubben ’C-business’.
Denne fordægtige fundraising er blevet fordømt af Socialdemokraterne, bl.a. S-partisekretæren, Lars Midtiby. Han skumlede i 2013: »At man f.eks. kan lave en indsamlingsforening og dermed undgå at oplyse, hvem der egentlig har samlet penge ind til partierne, er med til at skabe mistillid.«
Penge på mistillid
Nuvel, det er åbenbart en mistillid, som Lars Midtiby gerne selv vil rejse penge på at skabe. Berlingske kunne i går afsløre, at Socialdemokraterne nu har lavet deres egen erhvervsklub – med navnet ’Erhvervsforum Vækst DK’.
Første klubmøde finder sted den 24. november. Her kan man i fortrolighed gnubbe sig op ad finansminister Bjarne Corydon (S) og erhvervs- og vækstminister Henrik Sass Larsen (S). Mod betaling selvsagt, 15.000 kr. I invitationen til erhvervsfolk loves der »god tid til debat og networking« og klubben kaldes »et unikt rum for åbne drøftelser«. Uanset altså, at drøftelserne er lukkede for andre end de betalende. Og at deltagerkredsen er hemmelig. Om ubehaget ved at gøre den offentlig forklarer S-partisekretær Lars Midtiby: »Jeg tror, det vil afholde nogen fra at komme.«
Aha, der er altså nogle, der kunne skamme sig. Eller frygte at bringe skam over Socialdemokraterne.
Men pyt. Og hep! Nu kører vi efter den amerikanske model: Har I noget, som I tror, at Corydons og Sass Larsens ministerier kan hjælpe jer med? Så meld jer ind i kammeraternes kissemisse-klub. Mød op og bliv netværker. Men husk lige at sende pengene inden. 15.000 kr. Det kommer utvivlsomt til at kunne betale sig.

