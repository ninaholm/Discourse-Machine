Farvel til våbnene
Der skal ikke være plads til revolutionsromantikere blandt Enhedslistens folketingskandidater. Liste Ø sætter listen til folketingsvalget


 
	Da det kom til stykket, behøvede de slet ikke tælle stemmerne for og imod revolutionen op.

	Med et enkelt blik ud over de oprakte arme på Enhedslistens årsmøde i Øksnehallen i København konkluderede dirigenten, at »forslaget er vedtaget, vi har et nyt principprogram«, hvorpå salen rejste sig og kvitterede med dagens største klapsalver.

	Efter mere end to års optakt har Enhedslisten med vedtagelsen af sit nye principprogram ikke blot formelt gjort op med partiets revolutionære arvegods, som den politiske ordfører, Johanne Schmidt-Nielsen, måtte forsvare under den seneste valgkamp.

	I kampen mellem ’revolutionære’ og ’revisionister’, ’venstrefløj’ og ’højrefløj’, ’traditionalister’ og ’modernister’ – eller hvad begge parter nu ellers udtrykkeligt frabeder sig at blive kaldt! – har sidstnævnte også reelt sikret sig, at ingen af partiets folketingskandidater nu også kommer til at nævne ’r-ordet’.

	Årsmødet vedtog nemlig dels at fjerne den nuværende de facto mindretalsbeskyttelse ved opstillingen af folketingskandidater samt åbne op for elektroniske urafstemninger.

	Hidtil har hvert partimedlem ved de årlige urafstemninger om folketingskandidaterne kunne stemme på »op til 10 kandidater« (et resultat, som er »vejledende« for årsmødets valg af spidskandidater og suppleanter).

	Tallet 10 stammer imidlertid fra en tid, hvor Enhedslisten kun fik valgt et encifret antal folketingsmedlemmer. Men ved det seneste folketingsvalg fik Enhedslisten 6,7 procent af stemmerne og 12 mandater og står i dag – ifølge Ritzau Index, som er et løbende opdateret gennemsnit af meningsmålinger – til 10 procent.

	Resultat: En række af Enhedslistens folketingskandidater og eventuelt kommende medlemmer har kunnet blive opstillet – og valgt – på trods af, at de ikke har opbakning fra et flertal af partiets medlemmer. Dette tal bliver nu ’fleksibelt’, så det afhænger af, hvor mange folketingsmedlemmer Enhedslisten venter at få valgt.

	Valg inden næste årsmøde

	Der er delte meninger i Enhedslisten om, hvor meget en elektronisk urafstemning egentlig vil favorisere kendte på bekostning af kritikerne af den nuværende partilinje. Men ingen er i tvivl om, at sidstnævnte får sværere ved at blive stillet op på kandidatlisten.

	I forvejen sendte årsmødeltagerne to af de mest kritiske folketingskandidater – Anna Rytter og Helge Bo Jensen – uden for de 21 på kandidatlisten, selv om disse var blevet henholdsvis nummer 20 og 15 i urafstemningen.

	Da denne kandidatliste manglede syv stemmer for at få de nødvendige to tredjedeles flertal, skal medlemmerne dog nu ved en ny urafstemning vælge mellem denne kandidatliste og én, hvor disse står på.

	Mens Helge Bo Jensen nøjes med at sige, at han er »spændt på resultatet«, advarer Anna Rytter om, at der er ved at ske et »demokratisk skred«.

	Sidste år oplevede medlemmet af Internationale Socialister (IS) også at blive placeret uden for kandidatlisten, på trods af at hun dengang var blevet nummer 16.

	Til gengæld blev der plads på begge kandidatlister til Jonathan Simmel fra Socialistisk Arbejderparti (SAP), der ellers sidste år blev fjernet fra kandidatlisten efter at have forklaret, at han kunne acceptere en »væbnet revolution« i Danmark, hvis den havde folkelig opbakning.

	Men som Jonathan Simmel skriver på Facebook, så beklager han nu »de upræcise udtalelser – og beklager, at det har sat spørgsmålstegn ved både min og Enhedslistens holdning«.

	Enhedslisten forventer da også, at årets kandidatliste – med Johanne Schmidt-Nielsen, Christian Juhl, Nikolaj Villumsen og Søren Søndergaard på de fire første pladser – bliver den liste, partiet skal føre valgkamp med. Analysen er nemlig, at statsminister Helle Thorning-Schmidt (S) vil være tvunget til at udskrive folketingsvalget inden det næste årsmøde, fordi hun ellers skal gå på sommerferie i 2015 velvidende, at dette skal komme senest til september.

