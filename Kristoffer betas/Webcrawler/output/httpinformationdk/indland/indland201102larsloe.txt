Lars Løkkes rentefejl er stadig ikke rettet
Tilbage i 2008 lovede den daværende finansminister en hurtig nedjustering af den såkaldte kalkulationsrente, der afgør om bl.a. vedvarende energiprojekter er økonomisk fornuftige. Regeringens alt for høje rente spænder ben for den grønne energi, men den gælder stadig
Siden 1999 har Finansministeriet anbefalet og anvendt en høj såkaldt kalkulationsrente, der bruges til at vurdere, hvor samfundstjenstligt eksempelvis et grønt projekt er. I 2008 var der kritik fra økonomer af den alt for høje rente, og regeringen erkendte fejlen. Alligevel er den fortsat ikke rettet.


 »Vi er ikke færdige endnu.«
Sådan lyder svaret fra afdelingschef i Finansministeriet Peter Brixen på Informations spørgsmål om, hvornår ministeriet kommer med den længe ventede ny vejledning om brugen af den såkaldte kalkulationsrente ved beregning af samfundsøkonomi i offentlige investeringer.
Finansministeriet har siden 1999 anbefalet en meget høj rentesats, som indebærer, at bl.a. langsigtede investeringer i vedvarende energi kommer til at tage sig mindre rentable ud. Allerede i 2007 begyndte fremtrædende økonomer at kritisere Finansministeriets høje kalkulationsrente, og i december 2008 erkendte daværende finansminister Lars Løkke Rasmussen (V), at der var et problem.
»Vi tog fejl. Vi har undervurderet den fordel, som klimainvesteringer giver samfundets økonomi,« sagde Løkke Rasmussen og lovede en ny vejledning om rentens størrelse til brug ved kommende samfundsøkonomiske beregninger.
»En ny version forventes at være klar i starten af 2009,« skrev finansministeren i et svar til Folketinget.
I juli 2010 var den reviderede vejledning imidlertid fortsat ikke kommet, og da Information spurgte til sagen i Finansministeriet, svarede Peter Brixen:
»Det er forventningen, at den vil være klar til efteråret.«
Efteråret og vinteren gik, og i dag er det fortsatte svar fra ministeriet altså:
»Vi er ikke færdige endnu.«
Dermed er det også officielt uvist, hvilken kalkulationsrente - også kaldet diskonteringsrate - regeringen lægger til grund for beregningerne i den ligeledes forsinkede plan for et Danmark frit for fossil energi. Planen, der er en opfølgning på Klimakommissionens udspil fra september sidste år, var af klima- og energiminister Lykke Friis (V) ønsket klar ved udgangen af november, men er flere gange udskudt, og nu hedder det »til foråret«.
Skidt med fremtiden
Den af Finansministeriet siden 1999 anbefalede rentesats ved vurdering af samfundsøkonomien i offentlige investeringer er seks pct. Jo højere rente man vælger i sine beregninger, desto mindre betydning tillægger man det, der sker om nogle årtier. Man nedprioriterer fremtiden til fordel for gevinsten på kort sigt.
»Seks pct. er meget, meget højt. Det er svært at finde faglige argumenter for noget, der er over to-tre pct. En rente på fem eller seks pct. betyder, at du er meget negativ over for fremtidige generationer. Så hvis du er fuldstændig ligeglad med kommende generationer, fordi du har en egocentrisk tilgang til tilværelsen, så skal du bare sætte en høj diskonteringsrate,« siger Peder Andersen, professor på Fødevareøkonomisk Institut på Københavns Universitet og tidligere sekretariatschef i Det Økonomiske Råd.
Såvel de økonomiske vismænd som mange fagøkonomer har i adskillige år kritiseret Finansministeriets valg af kalkulationsrente. I et aktuelt notat fra den grønne tænketank Concito gennemgås, hvordan andre lande bruger en mærkbart lavere rente end Danmark. I Storbritannien anbefales f.eks. en rente på 3,5 pct. for projekter med tidshorisonter på op til 30 år, faldende til én pct. for meget lange tidshorisonter.
»I Tyskland har man de senere år anvendt en rente på 2,2 pct., hvilket betyder, at investeringer i f.eks. vedvarende energi fremstår langt mere rentable i Tyskland end i Danmark,« påpeger Concito. EU anbefaler specifikt en dansk kalkulationsrente på 3,5 pct. med mulighed for en endnu lavere rente ved meget langsigtede projekter.
Concito gør opmærksom på, at lande som Norge, USA og Storbritannien tidligere har haft kalkulationsrenter på niveau med den danske, men for længst - i modsætning til Finansministeriet - har nedjusteret dem.
På vej til fem pct.
Finansministeriets Peter Brixen vil ikke fortælle, hvilken kalkulationsrente regeringen har valgt at bruge i den kommende energiplan, eller hvad man lander på i den reviderede vejledning, der fortsat er på vej.
»Det styrende for omstillingen til fossil uafhængighed er, at regeringen har sagt, at vi skal være uafhængige i 2050, og dertil har vi nogle EU-forpligtelser, der skal opfyldes i 2020, og derfor er det efter min bedste overbevisning temmelig ligegyldigt, hvilken diskonteringsrate man bruger, for målet er givet,« siger afdelingschefen.
Ikke desto mindre bruger man en bestemt værdi i beregningerne.
»Den gamle vejledning siger som bekendt seks pct. Vi har så i flere omgange lavet konkrete aftaler med områdeministerier om, at de kan bruge en rente på fem pct. F.eks. har man i de senere års transportøkonomiske vurderinger brugt fem pct.,« siger Peter Brixen.
- Men bl.a. vismændene bruger og anbefaler en rente på tre pct.?
»Man kan argumentere for både det ene og det andet, men da vi ikke er færdige og ikke har en rapport, har jeg ikke så meget andet at tilføje.«
Rente på fem pct.?
Ifølge Informations oplysninger vil den kommende plan for et fossilfrit Danmark dog basere sig på en diskonteringsrate på fem pct.
Peder Andersen antager, at den høje rente er valgt for at kunne sortere nogle projekter fra i en tid med stram samfundsøkonomi.
»Når man bruger en høj rente, så vil flere projekter komme ud af beregningerne som samfundsøkonomisk urentable og dermed ikke forsvarlige. Og derved får man presset på de offentlige budgetter reduceret. Det er det centrale argument for det her,« siger Peder Andersen.
Han finder denne fremgangsmåde irrationel.
»Det kan være, at man har nogle økonomiske restriktioner, der gør, at man ikke vil bruge flere penge på et eller andet område. Men så er det bedre at lægge det ind som en konkret budgetbegrænsning og så bruge den fagligt korrekte diskonteringsrate. Så diskriminerer man nemlig ikke mellem projekter, der er kortsigtede og langsigtede,« siger Peder Andersen
Socialdemokraterne, SF, Enhedslisten og Radikale Venstre har i Folketinget fremsat et fælles beslutningsforslag om at nedsætte kalkulationsrenten til 3-3,5 pct. ved vurdering af rentabiliteten i de kommende års klima- og energiprojekter. Forslaget skal drøftes i Folketinget 3. marts.


