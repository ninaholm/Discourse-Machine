Middelklassen taber på skattereform
Dele af middelklassen kommer til at tabe på den skattereform, som regeringen og Dansk Folkeparti har strikket sammen. Det viser beregninger fra Nordea


 Alle vil vinde på regeringens og Dansk Folkepartis skattereform - i første omgang. Men trækker man stigningen i direkte skatter og afgifter fra, er det dele af middelklassen Danmark, der kommer til at holde for.
 Det viser beregninger, som Nordea har lavet for Ritzau.
 Et par med en årlig indkomst på 760.000 kroner - der er ligeligt fordelt - med to børn og en gæld i ejerboligen på 2,5 millioner kroner kommer til at betale 1476 kroner mere om året end før skattereformen.
Gæld straffes hårdt
Nordeas beregninger viser, at skattereformen kommer til at ramme forgældte familier særligt hårdt.
 - Skattereformen kommer til at ramme dem med meget høj gæld og ikke så høje indkomster, siger chefanalytiker i Nordea Anders Matzen.
 Havde den samme familie i stedet blot et boliglån på 1,6 millioner kroner, ville overskuddet pr. år i stedet være 1254 kroner. Og tjener den ene ægtefælle en halv millioner og den anden 260.000 kroner, har en gæld på 2,5 millioner samt to børn, ville skattereformen skæppe med 7295 kroner i kassen om året.
 - I skattereformen bliver den grønne check udfaset forholdsvis hurtigt. Det betyder, at tjener man mere end 377.000 kroner om året, vil man ikke få noget. Og det vil typisk ramme en nystartet familie med to gode uddannelser, siger Anders Matzen.
 Den grønne check er på 1300 kroner og gives til personer over 18 år. Hvert barn får 300 kroner om året - dog maksimalt to børn pr. husstand. Checken aftrappes dog med 7,5 procent af indkomsten over 360.000 kroner. Ordningen indføres fra den 1. januar 2010.
 Ifølge Nordeas beregninger er de helt store vindere et par med to børn i ejerbolig med en ligeligt fordelt årsindkomst på en million kroner. De vil få over 20.000 kroner mere i lommen, når skattereformen er indført.
