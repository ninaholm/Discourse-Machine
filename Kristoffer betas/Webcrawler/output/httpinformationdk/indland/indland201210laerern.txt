Lærernes arbejdstid kommer under hårdt pres
Lærerne er sat uden for døren i drøftelserne af, hvordan kommuner og stat kan få mere undervisning for pengene. Eksperter vurderer, at der spilles med musklerne, fordi regeringen øjner en historisk mulighed for at få ændret på arbejdstiden
Der er lagt op til et historisk skift i magtforholdet mellem lærere og arbejdsgiver, mener eksperter.


 Det er langt fra noget nyt politisk ønske at få lærerne i folkeskolen, gymnasiet og erhvervsskolerne til at undervise mere, men økonomisk smalhals og fyringer i det offentlige gør, at regeringen nu ser sit snit til at få mere undervisning for pengene, vurderer eksperter. Danmarks Lærerforening (DLF) protesterer over forløbet, hvor et lukket udvalg under Finansministeriet sammen med Børne- og Undervisningsministeriet og Kommunernes Landsforening (KL) siden februar har drøftet, hvordan undervisningstiden kan øges for de samme ressourcer uden at inddrage lærerne.
»Regeringen går jo ind og blander sig i to parters overenskomstforhandlinger. Det har jeg aldrig oplevet på den måde før,« siger Anders Bondo Christensen, formand for DLF.
Lærerforeningen har søgt aktindsigt i udvalgsarbejdet og fået afslag med henvisning til, at der er tale interne papirer mellem offentlige myndigheder og væsentlige hensyn til det offentliges økonomiske interesser. En begrundelse, som formand for DLF Anders Bondo Christensen, finder så kritisabel, at han har klaget til Ombudsmanden over Finansministeriets afslag. Formand for Løn- og Personaleudvalget i KL Michael Ziegler (K) er overrasket over lærernes reaktion på en hel normal procedure.
»Der er tradition for, at KL og regeringen løbende sætter arbejdsgrupper i gang, for at se om vi anvender ressourcerne bedst muligt,« siger Michael Ziegler.
Arbejdsmarkedsforsker på Aalborg Universitet Flemming Ibsen mener ikke, der er noget odiøst i, at Finansministeriet nedsætter et udvalg sammen med Kommunernes Landsforening forud for overenskomstforhandlingerne. Han forstår dog godt lærernes reaktion på, at de ikke kan få indblik i, hvad der foregår.
»Normalt ville man inddrage lærerne i at udvikle forskellige modeller, men her ser det ud som om, man bosser sig lidt igennem og kører meget hårdt frem. Temaet er ikke nyt, men måden man gør det på og den hårde retorik er ny,« siger Flemming Ibsen.
Mere tid med elever
Michael Ziegler, der også er borgmester i Høje Taastrup, lægger ikke skjul på, at KL gerne så folkeskolelærernes aftaler droppet. Han ser lærernes arbejdstid som en grundlæggende barriere for at kunne udvikle folkeskolen fremover.
»Vi har dygtige og engagerede folkeskolelærere, men skolernes resultater er ikke gode nok, når hver sjette elev, der bliver færdig, ikke kan læse eller regne godt nok, så det må være rammerne, der er noget galt med. Derfor arbejder vi hen imod, at lærerne og eleverne skal kunne bruge mere tid sammen,« siger Michael Ziegler.
Finansminister Bjarne Corydon skriver i en mail til Information om baggrunden for udvalgets arbejde: »Regeringen er optaget af, at de ressourcer, der er til rådighed, bruges på en måde, så børnene i skolen og unge på ungdomsuddannelser, lærer mest muligt.«
Udvalget ser både på, hvordan undervisningen kan øges i gymnasie, erhvervsskole og folkeskole, og arbejdet ventes afsluttet i løbet af efteråret, oplyser ministeriet.
Økonomisk politik
Ove K. Pedersen, der er professor i statskundskab på Copenhagen Business School, mener, at udvalgsarbejdet i Finansministeriet om lærernes arbejdstid er en naturligt forberedelse af et af de vigtigste politiske områder for regeringen. Han mener dog, at der er langt mere på spil end finansiering af regeringens planer på uddannelsesområdet.
»Uddannelse er blevet helt centralt også i beskæftigelsespolitikken og dermed i hele regeringens langsigtede økonomiske politik,« siger Ove K. Pedersen.
Og der er stor sandsynlighed for, at kommunerne kommer igennem med ønsket om at få blødt op på lærernes arbejdstidsaftaler under de kommende overenskomstforhandlinger, vurderer Flemming Ibsen.
»Der er krise, og man fyrer skolelærere, pædagoger og offentligt ansatte, så fagbevægelsen er i den grad i defensiven, og det udnytter man, det er der ingen tvivl om. Man føler har meget mere magt denne gang, end man havde tidligere,« siger Flemming Ibsen, der kalder det en historisk mulighed for arbejdsgiverne.
»Det er også i det lys, man skal se spillet, og der er heller ingen tvivl om, at det er derfor kommuner og Finansministeriet kører så hårdt frem,« siger Flemming Ibsen.
Ove K. Pedersen mener også, der er lagt op til et historisk skift i magtforholdet mellem lærere og arbejdsgiver, fordi hele spørgsmålet om skolens effektivitet, pædagogik og formål er blevet centralt placeret i den samlede økonomiske politik.
»Vi arbejder os frem til et historisk skifte, der har været forberedt politisk i de sidste 10-15 år,« siger Ove K. Pedersen.

