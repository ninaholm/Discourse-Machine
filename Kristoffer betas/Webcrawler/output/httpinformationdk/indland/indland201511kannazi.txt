Nu kan Nazira få sine børn til Danmark
Nazira Rashids datter blev 15 år, før hun tog sit liv i Syrien, mens hun ventede på familiesammenføring i Danmark. Nu føres Nazira sammen med sine tre overlevende børn
 Nazira Rashid. Foto: Hans Christian Jacobsen


 Fredag fik Nazira Rashid, flygtning fra Syrien, nu bosat i Horsens, omsider en god nyhed: Udlændingestyrelsen har meddelt tilladelse til familiesammenføring efter at have hastebehandlet hendes tre børns sager.
»Det kan vi bekræfte,« lyder det i en kortfattet e-mail fra presseansvarlig i Udlændingestyrelsen Nils Bak.
Information fortalte den 29. oktober historien om den splittede syriske flygtningefamilie:
Nazira Rashid måtte flygte fra borgerkrigen i Syrien – ifølge hende selv fordi hun som frivillig hjalp internt fordrevne i Syrien, hvilket bragte hendes eget liv i fare. Hun turde ikke udsætte børnene for den risikable flugt over Middelhavet, men foretog selv rejsen over havet og op gennem Europa til Danmark, hvortil hun kom i november 2014.
Læs også: Syrisk pige begår selvmord efter forsinket familiesammenføring
Da hun fik opholdstilladelse, søgte hun i sommer familiesammenføring med sine børn.
 Nazira Rashid. Foto: Hans Christian Jacobsen

Hun tryglede de danske myndigheder om en afgørelse i sin sag hurtigst muligt, da hun frygtede for børnenes liv, fortalte hun. Men ventetiden blev ifølge moren for lang for hendes ældste datter tilbage i Syrien.
Den 15-årige Sherin havde forsøgt at holde sammen på familien efter morens flugt. Men hun tabte ifølge sin mor håbet, da Nazira for nylig viderebragte beskeden fra Udlændingestyrelsen om, at der kunne gå måneder endnu.
»Jeg ville ikke lyve for mine døtre, så jeg sagde det til dem. Især den ældste havde set frem til, at der højst skulle gå en måned. De blev meget kede af beskeden,« fortalte Nazira Rashid, da Information mødte hende hjemme hos sin søster i Horsens.
Læs også: ’Hvis mine børn var kommet herop tidligere, var det her aldrig sket’
Datteren tog kort efter sit eget liv ved at indtage gift. Den næstældste datter drak også af giften og måtte reddes på hospitalet.
Hastebehandlet for sent?
Den 29. oktober udtalte Udlændingestyrelsen til Information, at den næstældste datter ville få hastebehandlet sin sag, og den 30. oktober føjede styrelsen til, at også de to andre børn ville få deres sager fremskyndet.
Asrin Mesbah, jurastuderende og en del af Venligboernes retshjælpsgruppe, har på frivillig basis hjulpet familien efter selvmordet.
»Familien er meget glade for afgørelsen. Kun trist, at hastebehandlingen først kom, efter den ene datter begik selvmord, og den anden datter forsøgte selvmord,« siger Asrin Mesbah.
Efter omtalen i Information har styrelsen handlet hurtigt.
Udlændingestyrelsen har ellers været kritiseret for ikke at hastebehandle sager, hvor syriske flygtninge har pårørende fanget i borgerkrigen i Syrien. Tværtimod trækker en del af sagerne ud.
Selv fremhæver styrelsen, at den afgør mere end fire ud af fem sager inden for servicemålet, når sagerne er fuldt oplyst. Servicemålet for enkle familiesammenføringssager er 3 måneder, mens det er 7 måneder for børnesammenføring i komplicerede sager.
Familien arbejder nu sammen med Horsens Kommune på at finde en sikker måde at få børnene ud af Syrien og til Danmark.

