Høringssvar dumper udskældt landbrugspakke
Kun en uge før den planlagte vedtagelse af loven om øget kvælstofgødskning kritiserer forskere, organisationer og kommuner grundlaget for at være for tyndt. Pakken vil få negative konsekvenser for miljøet, advarer mange af svarene. Landbrug & Fødevarer er ’særdeles tilfredse’
 Den såkaldte landbrugspakke får kritik af høringsparter, der bl.a. advarer om, at vandmiljøet vil lide skade, hvis forslaget vedtages.


 Regeringens forslag i landbrugspakken om adgang for landmændene til at gøde mere med kvælstof får en hård medfart i den strategiske miljøhøring, som Miljø- og Fødevareministeriet slutter med udgangen af onsdag.
Bl.a. Biologisk Institut på Københavns Universitet, Dansk Vand- og Spildevandsforening DANVA, Danmarks Naturfredningsforening og Foreningen for Skånsomt Kystfiskeri vender tommelfingeren nedad for forslaget og anmoder regeringen om at udskyde eller revurdere landbrugspakkens forslag om bl.a. at tillade øget gødskning. Også flere kommuner forholder sig kritisk.
Læs også: Redningen af vandmiljøet er udsat på ubestemt tid
»Landbrugspakken vil få negative miljøeffekter,« skriver professor Kaj Sand-Jensen, lektor Jens Borum og lektor Hans Henrik Bruun i høringssvaret fra Biologisk Institut.
»Det er vores klare opfattelse, at landbrugspakken vil øge udledningerne af såvel kvælstof som fosfor i perioden fra 2016 til 2021. Den øgede udledning vil have negative konsekvenser for især vandmiljøet, men også for sårbare naturtyper på land.«
Høringen er en lovpligtig del af processen forud for den politiske stillingtagen til pakken, som er planlagt til torsdag i næste uge, hvor lovforslaget om de ændrede gødskningsnormer er sat til afstemning i Folketinget.
Miljø- og fødevareudvalget kaldte det i starten af februar i sin betænkning om lovforslaget »meget problematisk«, at man skulle skrive betænkning, før høringen var afsluttet, og høringssvarene dermed tilgængelige for Folketinget. Samtidig har landbrugsorganisationen Frie Bønder – Levende Land klaget over, at en teknisk rapport fra Aarhus Universitet, som ligger til grund for landbrugspakken og lovforslaget, først blev offentliggjort to uger inde i høringsfasen. På den baggrund har Frie Bønder – Levende Land anmodet Miljø- og Fødevareministeriet om at lade høringen gå om.
Læs også: OVERBLIK: Her er beskyldningerne mod Eva Kjer Hansen
Klagen er blevet afvist af Natur- og Miljøklagenævnet, og derfor slutter høringen onsdag ved midnat. Endnu onsdag eftermiddag lå kun fire af angiveligt 16 indkomne høringssvar tilgængelige for Folketingets medlemmer. Ifølge miljøvurderingsloven skal ministeriet inden Folketingets stillingtagen – som sagt planlagt til torsdag den 25. februar – udarbejde en samlet redegørelse for, hvordan bl.a. høringssvarene er taget i betragtning i forbindelse med forslaget.
Merbelastningen
I sit høringssvar skriver forskerne ved Biologisk Institut, at den af forskerne beregnede »merbelastning af grundvand, søer, fjorde og kystnære farvande med kvælstof i hele perioden 2016-2021 (...) vil forringe miljøtilstanden og bringe den endnu længere væk fra målene om god økologisk tilstand, som Danmark har forpligtet sig til via Vandrammedirektivet«.
»Landbrugspakken vil endvidere være en overtrædelse af beskyttelsen af Natura 2000 områder, idet der vil være risiko for negative effekter på adskillige Natura 2000 områder.«
Læs også: Konservative kræver kvælstofs-forklaring
Selve den miljørapport om landbrugspakken, som ligger til grund for høringen, beskriver forskerne som »løst formuleret, præget af teknikaliteter, svært læselig, og tallene er svære at gennemskue«.
»Selv om vi er trænede i at læse tal, har det været svært at tjekke det faglige grundlag og deres validitet,« skriver forskerne.
I deres gennemregning af landbrugspakken når de frem til, at pakkens lempelser – øget gødskning, færre efterafgrøder, ophævelse af randzoner m.m. – i 2021 vil øge havmiljøets belastning med 6.800-9.000 ton kvælstof. En merbelastning skal ifølge landbrugspakken neutraliseres ved bl.a. en række frivillige tiltag og målrettet regulering fra 2019, men det kan ifølge Biologisk Institut ikke opveje merbelastningen.
»Netto-effekten af landbrugspakken vil være en forøget udledning på 700-3.900 ton kvælstof i 2021. Det bemærkes samtidig, at merudledningen i perioden 2016-2020 vil være markant højere,« konkluderer forskerne.
Læs også: Leder: Regeringen fupper om forureningen
I sit høringssvar påpeger Danmarks Naturfredningsforening (DN), at landbrugspakkens frivillige indsatser ikke vil give tilstrækkelig effekt, at den licitationsmodel, der skal sikre arealer med efterafgrøder, er juridisk usikker, at antagelserne bag pakkens beregninger over udvaskning er »meget optimistiske« samt at en del af de i landbrugspakken angivne positive effekter på kvælstofudvaskningen ikke skyldes den politiske aftale, men andre årsager.
DN »ønsker derfor, at ændringen af de nuværende kvælstofnormer udskydes, indtil der er tilvejebragt tilstrækkelige virkemidler til at reducere kvælstofudledningen«.
Astrid Dalum
Bekymring for grundvandet
Foreningen Frie Bønder – Levende Land, der ser sig som arvtager efter husmandsforeningerne, skriver i et høringssvar, at »det giver anledning til bekymring, at mange områder kan se frem til at have mindre regulering end i dag, da 90 pct. af vores fjorde og nære kystområder allerede er overbelastet af kvælstoftilførsel i forhold til at kunne leve op til miljømålet om god økologisk tilstand«.
Tilsvarende ser Foreningen for Skånsomt Kystfiskeri »med stor alvor på forslaget om, at landmændene skal kunne øge gødningstildelingen på markerne, idet den bebudede øgning af næringsstoftilførslen til de marine områder risikerer at stoppe den positive udvikling i vores havområder, inden den overhovedet er kommet ordentligt i gang«.
Læs også: Leder: I lommen på landbrugslobbyen
DANVA mener, at ministeriets »miljørapport ikke lever op til kravene i Lov om Miljøvurdering«.
»Først og fremmest foreligger der ingen vurdering af effekten på grundvandet, og der opstilles ikke et sammenligneligt nulscenarie,« skriver organisationen.
Også Aalborg Kommune er bekymret for landbrugspakkens indflydelse på grundvandet samt for de omkostninger, forbrugerne vil blive påført, hvis en ekstra indsats for at friholde grundvandet skal foretages. Samme bekymring fremfører Randers Kommune i sit høringssvar.
Horsens Kommune skriver, at »det er klart i modstrid med den gældende vejledning om miljøvurdering«, når landbrugspakkens miljørapport medregner nogle kvælstofdæmpende effekter, som ikke har noget med pakken at gøre, for at få det samlede kvælstofregnskab til at se pænere ud samt at andre af de nævnte miljøforbedrende tiltag »alene er ukonkrete ideer«.
Læs også: Leder: Naturen har tabt i Danmark
»Det betyder, at i det samlede regnestykke bliver ulemperne i form af øget belastning af vore vandområder langt større, end det fremgår af miljørapporten. Rapporten bør derfor ændres, så dette klart fremgår,« skriver Randers Kommune.
Også Landbrug & Fødevarer (L&F) har afleveret et høringssvar, hvori man erklærer sig »særdeles tilfredse med det paradigmeskift, som miljø- og fødevareministeren har taget initiativ til med ophævelse af undergødskningen«.
L&F mener, at landbrugspakken faktisk vil give »en betydelig reduktion af kvælstofudledningen«, men samtidig påpeger man, »at der ikke nødvendigvis er lighedstegn mellem kvælstofudledning og miljøpåvirkning, således at en lille merudledning svarer til en lille miljøforringelse«.
Som eksempel nævner man, at »kvælstofudledningen (blev) halveret fra 1989 til nu, men vandet er ikke blevet klarere«.

