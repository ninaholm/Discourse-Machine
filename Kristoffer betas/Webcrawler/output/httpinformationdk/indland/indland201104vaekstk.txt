Hvad blev der af vækstkritikken på venstrefløjen?
Der var engang, hvor kritikken af vækst-paradigmet var en central del af venstrefløjens projekt. I dag lever den en hensygnende tilværelse, og vækstbegejstringen har indtaget venstrefløjen med sproglige misfostre som grøn og bæredygtig vækst, mener kritikere. Vi mangler en sammenkobling til diskussionen om det gode liv, lyder det fremadrettede bud
Venstrefløjen rådes til at genopfinde vækstkritikken og rette fokus mod 'det gode liv' — f.eks. ved at kæmpe for mere fritid i stedet for '12 minutters ekstra arbejde om ugen'.


 Der er grænser for vækst. Det ved selv et barn eller i hvert fald ethvert barn af venstrefløjen.
Sådan var det i hvert fald tidligere, men hvordan er vækstkritikken på venstrefløjen nu? Ifølge flere debattører, Information har talt med, har den vanskelige kår. For når bedre velfærd i dag sættes lig med større offentligt forbrug, er der meget få, der opponerer. Når økonomisk vækst er blevet den altdominerende måde at vurdere samfundets tilstand på, er der fra rød blok stort set stille, mener John Holten-Andersen, lektor ved DTU og forfatter til flere vækstkritiske bøger.
»Det er en stort set død dagsorden på den parlamentariske venstrefløj, hvor alle synes at have hengivet sig til, at venstrefløjens altoverskyggende opgave er at sikre velfærd, og vækst er en forudsætning derfor,« siger John Holten-Andersen.
Peter Nielsen, lektor i politisk økonomi på RUC, mener heller ikke, at håbet er grønt for den røde vækstkritik:
»Ser man på partiernes politik i medierne, er vækstkritikken helt væk, og jeg er bange for, at den også er marginal indadtil. Den herskende dagsorden handler om flere velfærdsydelser og højere lønninger, og den er knyttet til vækst.«
Samme diagnose lyder fra Petter Næss, professor ved Institut for Planlægning på Aalborg Universitet, der også mener, at den iboende vækstdagsorden viser sig i venstrefløjens bud på en ny energi- og klimapolitik.
»Det er jo et bud på, hvordan man via teknologien kan få biler til at køre længere på literen eller udlede færre partikler, og venstrefløjspartierne taler også en gang imellem om mere offentlig transport. Men det hele handler om mere. Ingen stiller spørgsmål ved væksten i mobiliteten. Hvorfor er det en værdi, at vi konstant skal transportere os selv rundt?« spørger Petter Næss.
Grøn vækst
Alle tre kritikere fremhæver begrebet grøn vækst som nøglen til forståelse af venstrefløjens kursskifte.
»Vi hører det jo igen og igen: At vi kan gøre kagen større ved hjælp af teknologien. Men det er og bliver et løgnebegreb, der stikker folk blår i øjnene. Og dem, der siger det, ved godt, at det er et retorisk kneb,« siger John Holten-Andersen.
Peter Nielsen har også set et markant sprogligt skred.
»Men man skal ikke kigge længe på virkeligheden for at se, at grøn vækst ikke holder. Der er jo historisk en tæt sammenhæng mellem vækst, forbrug af ressourcer som olie og jord og så klima- og miljøproblemer. Man kan ikke i en kortere periode opnå vækst og samtidig reducere f.eks. CO2-udledningen. Afkobling af økonomien fra dens ressourcegrundlag er en illusion,« siger Peter Nielsen.
Petter Næss mener, at vi mangler fornemmelse for problemets enorme omfang:
»Hvis jeg spørger dig, hvornår Mona Lisablev malet, vil du sikkert opleve, at det ikke er så lang tid siden. Det er 515 år. Men ser vi 515 år frem i tiden, vil vi med relativt beskedne vækstrater på to procent faktisk stå i den situation, at vores økonomi er vokset 32.000 gange. Det er jo helt ubegribeligt,« siger Petter Næss. Og det er det, der gør det til en voldsom selvmodsigelse at snakke om bæredygtig vækst, mener professoren:
»I Brundtland-rapporten hedder det jo også bæredygtig udvikling, fordi udvikling er et kvalitativt og ikke kvantitativt begreb.«
Det gode liv
Venstrefløjens udfordring bliver at udforme en vækstkritik, der sætter livskvalitet på dagsordenen, mener de tre kritikere. Det er ikke at sælge et gammelt projekt i ny og mere spiselig forklædning, men at etablere de rette sammenhænge.
»Det er jo ikke bare naturen, men også mennesket, der lider under vækstræset, så kritikken må nødvendigvis også udformes som en social kritik. Den stress og jag, som det skaber at halse efter vækst og innovation, har jo flyttet os væk fra det gode liv præcis som med Marx fremmedgørelse, som venstrefløjen måske skulle genlæse,« siger John Holten.
Og ifølge Peter Nielsen er den politiske udfordring derfor at omkode diskussionen om vækst.
»Den har for længe været fremstillet som en tabs-diskussion: At det var nødvendigt, at vi skruede ned, og at vi måtte lide nogle tab i levestandard i den forlængelse. Men den kan jo også formuleres som en måde at få gang i de gode ting: Som vækst i nærvær, solidaritet og det gode liv,« siger Peter Nielsen.
Og her mener han heller ikke, at man skal lede længe i Marx.
»Det var jo helt centralt i hans tænkning, at den reelle frigørelse sker uden for økonomien. Det ligger jo i begreberne det nødvendige og frihedens rige,« understreger Peter Nielsen.
Fritiden?
Venstrefløjen har ifølge kritikerne glemt, at kampen for mere fritid og lavere arbejdstid er en ressource, der hæver levestandarden uden at slide på naturen.
»Et forslag om at arbejde 12 minutter mere er jo i sidste ende et radikalt vækstprojekt. Det handler jo om at få gang i væksten for at modvirke arbejdsløshed. Man kunne jo reducere arbejdstiden og fordele det nødvendige arbejde på flere hænder,« siger Petter Næss.
En af grundene til, at venstrefløjen har været betænkelig ved vækstkritikken, er, at den kræver, at man tager alvorligt fat om omfordelingen, mener Petter Næss.
»Så længe der er vækst, drypper det på degnen, selv om det regner mest på præsten. Derfor har man ikke behøvet at tage en lige så hård omfordelingskamp,« siger Petter Næss. »Det ville ændre sig i et modvækstsamfund, hvor kampen ja, ordet er vel klassekampen vil blive mere voldsom.«
Indre modsætning?
Men måske har det aldrig egentlig været et venstreorienteret projekt, hvis man stak et spadestik dybere. I hvert fald mener John Holten-Andersen, at der er dybe indbyggede modsætninger.
»Hele venstrefløjens tankegods er jo forbundet med vækst. Salig Marx produktivitetsbegreb handler jo om at udvide det hele, indtil socialismen ville indfinde sig. I den forstand har venstrefløjen helt tilbage til sin fødsel stået for et vækstprojekt,« siger John Holten.
Han mener, at selv et parti som Enhedslisten i dag er splittet internt om, hvordan man skal balancere mellem vækst og velfærd på den ene side og miljø, klima og ikke-økonomiske livsværdier på den anden.
»Der er derfor en indbygget modsætning i det rød-grønne projekt,« siger John Holten.
Peter Nielsen er enig i, at man må kæmpe med nogle dybt forankrede ideologiske modsætninger.
»Det man traditionelt har ment er, at det som sådan ikke er væksten og forbruget, der er onder i sig selv, men at det er kapitalisme. Hvis man bare afskaffer den, er problemet løst,« forklarer Peter Nielsen
Teknologifetich
Men de indre modsætninger på venstrefløjen ligger også i de rødes frigørelsesprojekt, understreger Holten-Andersen.
»Det handlede jo om frigørelse fra naturen i første omgang, social frigørelse i anden og selvrealisering i tredje. Svaret blev grænseløs kontrol gennem teknologi, og det blev en spiral uden ende. Den teknologi, der skulle frigøre os fra naturen, skabte nye risici, og så måtte vi have yderligere kontrol. Intet sted er venstrefløjens nedarvede teknologifetichisme mere tydelig end i diskussionen om grønne teknologier,« siger John Holten, der kalder det en gigantisk illusion: »Alle er efterhånden enige om, at vi må væk fra det fossile samfund, men ingen diskuterer, at vedvarende energi også er dybt naturødelæggende.«
Nye platforme
De tre kritikere synes altså enige om, at den parlamentariske venstrefløj har svigtet vækstkritikken hos nogle, fordi den aldrig faktisk har været vigtig, for andre fordi udsigten til magten har gjort den sekundær, hos nogle tredje fordi den har virket politisk forældet og tung at sælge til vælgerne.
John Holten venter sig ikke en revitalisering af vækstkritikken fra den venstre side i salen. Men en ny regering kan give nye platforme for den kritik.
»De fora for kritik har jo været perifere de sidste 10 år, så i det perspektiv kan man håbe på forandring.«
For ser man uden for den etablerede venstrefløj, er der gang i diskussionen om et alternativ til vækstsamfundet. Og de bevægelser opfatter sig ikke nødvendigvis som venstreorienterede, understreger John Holten-Andersen.
»Vækstkritikken er genfødt nedefra, og det bobler faktisk rundt omkring ikke mindst i Sydeuropa. Og det er i lige så høj grad en social bevægelse, som det er en miljøbevægelse. De vil tale om, hvad det gode liv er.«

