Venstre er klar til at sikre prostitueredes rettigheder
Ventres politiske ordfører er klar til 'fordomsfrit' at se på mulighederne for at styrke sexarbejdernes rettigheder som følge af SFI's kortlægning af prostitutionen i Danmark
Venstres politiske ordfører, Ellen Trane Nørby, efterlyser nye og fordomsfrie øjne på den danske prostitutionslovgivning. Hun henviser til New Zealand, hvor man gennem lovgivning har skabt en kontrolleret prostitutionsbranche.


 I sidste uge offentliggjorde SFI sin længe ventede kortlægning af prostitutionen i Danmark, der blev bestilt og betalt af satsmidlerne med det formål at danne vidensmæssig baggrund for ny lovgivning på området. Og det er netop, hvad Venstres politiske ordfører, Ellen Trane Nørby, er klar til.
»Vi er nødt til at kigge nyt og fordomsfrit på lovgivningen i en dansk model,« siger Ellen Trane og henviser til New Zealand, hvor man gennem lovgivning har skabt en kontrolleret prostitutionsbranche: »Efter fem år var gruppen af svage prostituerede reduceret, mens arbejdsmiljøet for dem, der havde taget et aktivt valg om at sælge seksuelle ydelser, var forbedret markant,«  siger Ellen Trane Nørby.
Stor forskel
Rapportens hovedkonklusion er, at der er gigantiske forskelle på gaden og klinikken, hvad angår både pigernes baggrund, deres arbejdsvilkår og synet på deres job. Det resultat, mener Ellen Trane Nørby, er et vink med en vognstang, om at man bør ændre det nuværende fokus på prostitutionen som et samlet område.
»Rapporten viser, hvor kompliceret og nuanceret problematikken er, og understreger, hvor vigtigt det er, at vi skelner mellem de sårbare gadeprostituerede, de udenlandske kvinder, der er i den ene eller anden form for tvangssituation, og på den anden side de kvinder, der har foretaget oplyste valg af, hvordan de ønsker at tjene deres penge,« siger Ellen Trane. Hun lægger derfor op til en tostrenget strategi, hvor der på den ene side skrues op for indsatsen i forhold til de mest sårbare sexarbejdere med udvikling af exitstrategier, efteruddannelse og narkoafvænning, mens rettighederne styrkes for de kvinder, der ønsker at arbejde som sexarbejdere.
»Som det er i dag, er de jo retsløse; de betaler skat, men er ikke beskyttede som alle os andre,« siger Ellen Trane Nørby. Hun ønsker derfor, at vi nu tager en fordomsfri debat om, hvordan de prostitueredes rettigheder og arbejdsmiljø kan forbedres.
Oppositionens kritik
»Der er f.eks. et problem med sikkerheden, kan vi se i SFI's rapport. Hvorfor f.eks. ikke kigge på, om man kan tillade, at klinikkerne ansætter sikkerhedsfolk på lovlig vis.  I dag kommer ansatte på klinikkerne jo i karambolage med rufferiloven,« understreger Ellen Trane Nørby.
Blandt resultaterne i SFI's undersøgelse er, at antallet af danske gadeprostituerede er forsvindende lille, mens antallet af udlændinge på gaden er stigende. Samtidig viste rapporten, at mens 97 procent af sexarbejderne på gaden ønskede at komme ud af prostitution, var det kun 33 procent af kvinderne på sexklinikkerne, der ønskede at skifte erhverv. I sidste uge satte både SF's Pernille Vigsø Bagge og Socialdemokraternes Mette Frederiksen spørgsmålstegn ved SFI's analysemetoder i forhold til de danske gadeprostituerede. Det overrasker ikke Ellen Trane Nørby.
»Det var meget åbenlyst, at det SFI har fundet frem til, ikke passer Mette Frederiksen. Den betyder jo, at vi nu kan tale på baggrund af reelle fakta frem for på myter. Og det er da ikke rart for Mette Frederiksen, at antallet af prostituerede faktisk er meget lavere end tidligere anslået,« siger Ellen Trane og fortsætter.
»Det er jo ingen hemmelighed, at Mette Frederiksen er meget optaget af at få et generelt forbud og har argumenteret for det ved at henvise til, at det hele var socialt armod, at alle kvinderne havde været misbrugt som børn, og at problemet var stigende. SFI's kortlægning viser jo, at det ikke er tilfældet,« siger Ellen Trane Nørby: »Skyd ikke budbringerne, men kig da på fakta og lad os for en gangs skyld få en vidensbaseret debat,« lyder hendes råd til kollegaerne i S og SF. Og så ville hun ønske, at S og SF anerkendte deres rolle i forhold til befolkningen.
»Hvad folk vælger at leve af, skal vi som politikere ikke blande os i, men vi har en forpligtelse til at skabe de tryggeste mulige rammer.«
Sexarbejdere glædes
Formand for Sexarbejdernes Interesseorganisation, Susanne Møller, siger, at det »virkelig er godt at høre, at Ellen Trane-Nørby vil være med til at sikre sexarbejdere bedre rettigheder«.
Hun mener dog, at det ikke er exitstrategier, der er behov for.
»Der er allerede strategier for, hvordan man kommer ud, så det er ikke umiddelbart det punkt, jeg er mest glad for,« siger hun.
I dag er det ikke muligt at ansætte en bodyguard eller en telefonpige, uden at de overtræder loven og begår rufferi, »så at give os muligheden for f.eks. at samarbejde med andre mennesker lovligt, vil være en stor hjælp«, siger Susanne Møller og understreger igen, at hun mener, det er vigtigt, at exitstrategierne ikke bliver på bekostning af rettigheder til sexarbejderne på gaden.
Susanne Møller håber desuden, at man kan få bedre vilkår til leje af lokaler, end det er tilfældet i dag.
»Vi kan jo f.eks. ikke klage nogen steder, så hvis vi betaler alt for meget i husleje, skal vi i stedet finde et nyt sted,« siger hun.


