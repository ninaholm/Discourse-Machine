Modermælk indeholder ikke de vitaminer, barnet har brug for
Ny forskning viser, at indholdet af B12-vitamin, der er nødvendigt for et barns udvikling, daler gennem ammeperioden. Det kan betyde, at børn, der kun ammes og ikke får modemælkserstatning, får for lidt. Sundhedsstyrelsen og WHO anbefaler ikke desto mindre fuld amning i seks måneder. Der skal mere forskning til, før vi ændrer anbefalingen, lyder det
 
	Vi kan ikke vide, om børnene var blevet klogere eller dygtigere motorisk, hvis de havde fået al den B12, de havde brug for, men vitaminindholdet i modermælken falder, siger Eva Greibe, der er ph.d. fra Sundhedsvidenskab på Aarhus Universitet og står bag studiet.


 
	Et nyt studium fra Aarhus Universitet påviser, at modermælk muligvis indeholder for lidt af det vigtige B12-vitamin. Indholdet af vitaminet i modermælken falder gennem ammeperioden, og når barnet er fire måneder gammelt, er det halveret.

	»Vi har fundet, at niveauet af B12 i kvindernes modermælk falder i månederne efter fødslen. Det vil sige, at når børnene er fire måneder gamle, får de simpelthen ikke nok vitamin til at dække deres behov, hvis de kun får modermælk,« siger Eva Greibe, der er ph.d. fra Sundhedsvidenskab på Aarhus Universitet og står bag studiet.

	Mangel på B12-vitamin kan medføre blodmangel og nerveskader hos voksne. Hos børn er vitaminet helt nødvendigt for at sikre en normal udvikling.

	Erstatning hjælper

	Forskningsprojektet bygger på undersøgelser af mere end 100 mødre og deres børn. Og mens de spædbørn, der udelukkende fik modermælk, havde et lavt indhold af B12 efter fire måneder, havde de børn, der fik både modermælk og modermælkserstatning, et fint og højere B12-indhold i samme alder.

	Det er dog for tidligt at sige, hvilken betydning det lave indhold af B12-vitamin kan have på sigt. De undersøgelser er ganske enkelt ikke lavet endnu, siger Eva Greibe.

	»Det er ikke et spørgsmål om, hvorvidt barnet overlever på modermælkens B12; for det gør det selvfølgelig, men det kunne jo være, at det havde udviklet sig endnu bedre, hvis det havde fået dækket sit behov. Vi kan ikke vide, om børnene var blevet klogere eller dygtigere motorisk, hvis de havde fået al den B12, de havde brug for.«

	Ifølge Eva Greibe udfordres WHO’s og Sundhedsstyrelsens anbefalinger af hendes forskning. Organisationerne opfordrer til fuld amning i de første seks måneder af barnets liv.

	»Resultaterne sætter spørgsmålstegn ved, hvor længe modermælken kan sikre barnet alle de vitaminer, det skal have. Det bør få forskerne til at lave yderligere studier, og Sundhedsstyrelsen skal i sin rådgivning hele tiden være opmærksom på de nye forskningsresultater.«

	Sundhedsstyrelsen afventer

	Men i Sundhedsstyrelsen er man ikke parat til at ændre i anbefalingen.

	»Vi følger WHO’s anbefalinger, ligesom man gør i alle andre vestlige lande. Vi ændrer ikke anbefalinger på baggrund af ét enkelt ph.d.-projekt. Der skal meget mere viden til,« siger Annette Poulsen, sundhedsplejerske i Sundhedsstyrelsen.

	Hun tilføjer, at anbefalingen om amning i seks måneder er en folkesundhedsanbefaling, hvor man tager alle aspekter af amning og indholdet i mors mælks med.

	»WHO’s anbefalinger om amning bygger på solid viden og anerkendt forskning og ser på amning i sin helhed.«

	Desuden, understreger Annette Poulsen, ved man endnu ikke noget om konsekvenserne af, at spædbørn – som Eva Greibes forskning peger på – får for lidt B12-vitamin gennem amning efter fire måneder.

	»Det må man forske mere i, før man går ud og ændrer anbefalingen om fuld amning i seks måneder. Det kan vi kun støtte op om,« siger Annette Poulsen.

	Eva Greibe anerkender da også, at der er brug for mere forskning. Derfor håber hun at kunne fortsætte undersøgelserne for at kunne pege på konsekvenserne af lavt B12-indhold i modermælk.

	»Det kræver et stort studie, der netop undersøger børnenes udvikling på lang sigt. Man skal sammenligne børn, der har fået modermælkserstatning og almindelig føde ud over modermælk, med børn, der kun er blevet ammet. Så skal man med forskellige færdighedstest undersøge, hvordan deres IQ og fysik udvikler sig. Det er langvarige og dyre studier,« siger Eva Greibe.

