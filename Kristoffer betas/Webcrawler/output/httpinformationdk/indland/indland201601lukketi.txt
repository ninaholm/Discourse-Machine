Lukketid i Europa
Der er mere end dyre, tidsrøvende pastjek på spil. Lukningen af de svensk-danske og dansk-tyske grænser kan sætte en kædereaktion i gang, der først stopper ved EU’s ydre grænser. En ophobning af flygtninge på Balkan, der antænder fornyet konflikt, er blot en af farerne ved Schengens sammenbrud
Flygtninge fortsætter med at komme til den græske ø Lesbos her i 2016. Den danske regerings beslutning om at indføre midlertidig grænsekontrol, kan sætte yderligere gang i en kædereaktion, der kan betyde, at mange flere af flygtningene vil strande i de skrøbelige lande på Balkan.


 Genindførelsen af grænsekontrol ved først den svensk-danske – og få timer senere – den dansk-tyske grænse er det seneste eksempel på, at det grænseløse Europa om ikke formelt, så reelt er under afvikling.
I løbet af 2015 lukkede en stribe lande – herunder Ungarn, Tyskland, Østrig og Frankrig – mere eller mindre midlertidigt deres grænser for pasfri rejse med henvisning til særlige omstændigheder såsom migration eller terrorisme. For første gang i årtier opstod der kilometerlange køer ved europæiske grænser som konsekvens. At Sverige og Danmark har fulgt trop understreger dermed billedet af et Europa, der ikke længere tænker samlet, men hvor hvert land forsøger at redde sit eget skin uden hensyntagen til konsekvenserne for naboen.
Grænsetjekkene er blevet beskrevet som midlertidige, men nu hvor så mange lande har genindført tjek én gang, er det svært at forestille sig, at dette ikke er den nye ’normale’ reaktion i EU ved kriser.
Friheden ofret
1,7 millioner europæere krydser – ifølge tænketanken Bruegel – hver dag en intern grænse for at transportere varer, komme på arbejde, deltage i møder eller konferencer eller rejse på ferie.
I Luxemburg alene kommer 44 procent – eller 150.000 – af arbejdsstyrken hver dag tilrejsende fra Belgien, Frankrig eller Tyskland. 15.000 danskere og svenskere krydser dagligt Øresund for at komme på arbejde.
Konsekvensen af Schengen-samarbejdets sammenbrud – som Tyskland i går advarede om nu er en reel risiko – vil derfor utvivlsomt få meget konkrete konsekvenser for mange europæeres hverdag. Men der står langt mere end pendleres og virksomheders dyrekøbte tid – og tid er helt konkret penge i denne forbindelse – på spil, hvis de seneste grænselukninger resulterer i en dominoeffekt ned gennem Europa. Tre trusler er langt mere alvorlige end de private og økonomiske konsekvenser:
For det første risikerer genrejsningen af de fysiske grænser at medføre, at også de mentale grænser mellem de europæiske folk genopstår. Presset på Schengen kan indtil nu til dels tilskrives designfejl i arrangementet – systemet var ikke designet til at kunne modstå masseimmigra- tion – men faren er, at en nationalistisk og indadskuende tankegang tager helt over og gør det umuligt at finde løsninger på den bagvedliggende migrantkrise og terrortruslen.
Det er allerede langt hen ad vejen sket, hvilket netop grænselukningerne og den manglende villighed blandt EU-landene til at finde en fælleseuropæisk løsning illustrerer. Både en solidarisk fordeling af flygtningene og en ny grænsestyrke har mødt voldsom modstand i mange EU-lande.
En formel afvikling af Schengen vil være den ultimative konsekvens, om end det er mere sandsynligt, at rammerne vil bestå, mens indholdet udhules af nationale beslutninger som den svenske og danske.
Smittefare
Den anden overhængende fare ved Schengens sammenbrud er, at sygdommen spreder sig til andre dele af EU-samarbejdet. Storbritannien – samt borgere og politikere i mange andre EU-lande – ønsker muligheden for at begrænse arbejdskraftens fri bevægelighed. Den begrænses ikke i sig selv af Schengens sammenbrud, men afviklingen af noget så symbolsk som det grænseløse Europa kan blive et første skridt mod afviklingen af andre grundliggende friheder. I Storbritannien anses presset på Schengen af nogen netop som en mulighed, som denne rubrik i The Telegraph fra august 2015 illustrerer: »Tysklands grænsekontrolplaner øger (premierminister David Camerons) håb om EU-reform«.
Endeligt – og måske den største trussel på kortere sigt – er, at de seneste grænselukninger skaber en dominoeffekt, der først standser ved EU’s ydre grænse til Balkan. Ungarn har allerede opført et hegn langs sin grænse mod Serbien.
Hvis flygtninge som konsekvens ophobes på Balkan, risikerer det at bringe de skrøbelige lande ud af balance igen. Makedonien har – ifølge flere kilder Information talte med under et nyligt besøg – for eksempel ingen nødplan for, hvad det vil gøre med de tusindvis af flygtninge, der rejser gennem landet hver dag, hvis Serbien skulle lukke sin grænse. Balkan-kendere vurderer, at en ophobning af flygtninge i regionen risikerer at antænde en fornyet konflikt mellem landene og internt mellem etniske grupper.
Den eneste europæiske leder, der har udtrykt forståelse for denne fare og set en sammenhæng med grænselukningerne, er den tyske kansler, Angela Merkel, der i november i en tale til partifæller advarede imod risikoen for »militær konflikt« på Balkan, hvis Tyskland lukkede sin grænse til Østrig permanent.
Det er Europas held, at det er Tyskland – og ikke et mindre principfast land – Danmark har sænket grænsebommen til.

