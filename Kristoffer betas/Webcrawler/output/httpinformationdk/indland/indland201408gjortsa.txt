’Vi har gjort det så godt, vi kunne’
I Aarhus Kommune har man løbende været i dialog for at hjælpe socialrådgiverne, der nu får tildelt flere ressourcer, siger centerchef i Job og Uddannelse Claus Bislev og Hans Halvorsen (S), der er formand i Beskæftigelsesudvalget i Aarhus Kommune


 Hans Halvorsen, socialrådgiverne beretter om, at de i flere år har haft et dårligt arbejdsmiljø, og at de er bagud med næsten 1.000 lovpligtige samtaler og andre indsatser. Hvorfor har de ikke fået tildelt flere ressourcer?
»Spørgsmålet er jo altid, hvornår der er tildelt nok ressourcer. Men vi er også nødt til at tage hensyn til budgetterne, som bliver vedtaget i byrådet.«
– Men I må vel råbe op til byrådet, hvis socialrådgiverne ikke kan leve op til lovkravene?
»Jeg medgiver, at medarbejderne er og har været presset som følge af de nye reformer, der er hældt ned over os. Klart nok. Jeg kan måske ikke helt genkende billedet af, at vi ikke overholder lovgivningen.«
– Kan du genkende billedet af, at du i to år har vidst, at socialrådgivernes arbejdspres har fået dem til at bryde loven?
»Nej, jeg kan genkende, at de er og har været under pres. Det agerer vi på, og der har været istandsat tiltag, der burde have hjulpet undervejs. Det har de så ikke gjort, men nu vil forvaltningen tilføre flere medarbejderressourcer i en periode, så der kan blive taget hånd om problemerne.«
– De mange forsinkede samtaler har betydet, at en masse indsatser ikke kommer i gang rettidigt – blandt andet de mentorordninger, som de særligt udsatte unge har krav på. Har man svigtet de unge?
»Jo, hvis det er tilfældet, så vil jeg da gerne medgive, at man kan synes, at vi svigter de unge, men det billede kan jeg ikke genkende.«
– Du kan ikke genkende billedet af, at man må udskyde en masse indsatser, fordi man er bagud med samtalerne?
»Jeg medgiver, at socialrådgivere er og har været under pres, og det skal vi som ledelse også reagere på. Det mener jeg, at man har forsøgt at gøre gennem de seneste år, og nu tildeler man ekstraordinært flere medarbejdere. Det er nyt for mig, at unge, der har krav på en mentor, ikke får det. Det skal de selvfølgelig have.«
– I lyset af den kritik, som socialrådgiverne kommer med, mener du så, at Aarhus Kommune skulle have gjort noget anderledes?
»Nej, jeg mener, at vi har forsøgt at gøre det, så godt vi kunne. Man skal huske på, at der har været en del socialreformer de seneste år, samtidig med at Aarhus Kommune har været inde i en større spareproces,« siger Hans Halvorsen.
Centerchef: utilfredsstillende
Også centerchef i Job og Uddannelse Claus Bislev peger på, at de seneste års reformer har været med til at skabe de lovstridige forsinkelser:
»Beskæftigelsesområdet er et felt, som hele tiden bliver udsat for nye ændringer, og hver gang vi er ved at være med, falder der ny lovgivning ned over os,« forklarer Claus Bislev.
– Hvorfor har ledelsen ikke grebet ind, når loven er blevet overtrådt?
»Det har vi også med en række forskellige initiativer, vi har igangsat. Men jeg anerkender fuldt ud, at socialrådgiverne har været udsat for et meget stort arbejdspres, og at vi efter kontanthjælpsreformen trådte i kraft har været bagud med lovpligtige opgaver.«
– Kan du genkende billedet af, at ledelsen i to år har vidst, at socialrådgivernes arbejdspres har fået dem til systematisk at overskride fristerne for lovpligtige samtaler?
»Jeg er ikke enig i, at man tidligere har været systematisk bagud. Der har måske været enkelte sager, man ikke nåede. Men indtil kontanthjælpsreformen ramte os, har vi ikke været systematisk bagud. Men der er ingen tvivl om, at der også førhen har været et stort arbejdspres.«
– Har man svigtet de unge?
»Det er klart utilfredsstillende, at vi ikke har kunnet gennemføre de samtaler, vi skulle, og det er derfor, vi nu tilfører området flere res- sourcer. Der er nogle, der ikke har fået en mentor så hurtigt, som de burde, men derfor har vi også lavet vores eget mentorkorps, så vi kan tildele de unge en mentor noget hurtigere. Samtidig ansætter vi i dag fire ekstra sagsbehandlere, der kan hjælpe med at komme til bunds i sagerne.«

