Sandhedens spindelvæv
I en myriade af forklaringer skal Skattesagskommissionen finde ind til den version af sandheden, som kommissionens medlemmer tror mest på. Gårsdagens afhøring rejste endnu flere spørgsmål
Venstre vurderede, at Helle Thorning-Schmidts og Stephen Kinnocks skattesag kunne være ’ilvsfarlig’ for partiet. Derfor bad partleder, daværende statsminister Lars Løkke Rasmussen, udtrykkeligt om ikke at blive informeret om sagens gang, fortalte Søs Marie Serup Laybourn.


 Hverken medlemmer af Skattesagskommissionen eller offentligheden ser ud til nogensinde at få et fuldt billede af begivenhederne i SKAT København, Skatteministeriet eller partiet Venstre i sommeren og efteråret 2010 i forbindelse med behandlingen af daværende oppositionsleder Helle Thorning-Schmidts og hendes mands, Stephen Kinnocks, skattesag.
Afhøringsdag nummer 10 ud af foreløbig 34 fandt i går sted i Skattekommissionens lokaler på Fremtidsvej i Søborg. Og her kom flere virkelighedsopfattelser frem, som umiddelbart kan være svære at kombinere for selv kreative hjerner. To oplagte spørgsmål, som tilhørere til gårsdagens afhøringer, kan stille sig selv bagefter er f.eks.:
1. Hvordan hænger tidligere chef for Venstres Center for Kommunikation og Politik, Søs Marie Serup Laybourns, forklaring om, at Venstre ønskede at holde skattesagen ti skridt ’fra livet’, fordi den var ’livsfarlig’ for partiet sammen med pressechef Mikael Børstings senere udtalelse til Politiken om, at skattesagen var en sag, »som Venstre kørte, fordi vi mente, der var en sag«, og med tidligere politisk ordfører Peter Christensens gentagne angreb på Helle Thorning-Schmidt undervejs i sagen?
2. Og hvordan kan tidligere departementschef Peter Loft angiveligt på et møde med SKAT København have bedt om, at Stephen Kinnock blev kendt skattepligtig til Danmark, når samme Peter Loft ifølge embedsmænd flere gange undervejs har erklæret sig enig i SKAT Københavns holdning om, at Stephen Kinnock ikke var skattepligtig til Danmark?
Man kunne synes, at det ene udsagn i hver af disse to eksempler udelukker det andet. Men sådan forholder det sig ikke i en af de senere års mest spektakulære politiske sager, som i øjeblikket granskes af en kommission med landsdommer Lars E. Andersen, Vestre Landsret, for bordenden. For selvfølgelig findes der ’sandheden’ om, hvad der egentlig skete. Men offentligheden vil aldrig nogensinde få det fulde billede af den.
I Skattesagskommissionens arbejde er der udover massevis af bilag – indtil videre uden såkaldte ’rygende pistoler’ – kun oplevelser, fortolkninger og udlægninger af sandheden, som de forskellige vidner kommer med.
Tidligere særlig rådgiver for Lars Løkke Rasmussen (V) og daværende chef for Venstres Center for Kommunikation & Politik, Søs Marie Serup Laybourn, mødte op til afhøring i går. Klædt i sort jakkesæt og med klar stemme forklarede hun, at hun selv og daværende politisk ordfører Peter Christensens delte ’analyse’ fra første færd i skattesagen: Sagen var »livsfarlig« for Venstre og for Center for Kommunikation & Politik i særdeleshed.
»Vores afdeling var ny, blev allerede kaldt ’superspinenheden’, og der var i det hele taget risiko for stigmatisering. Jeg vidste fra start, at den sag var livsfarlig for Venstre. Derfor gjorde vi, hvad vi kunne for at holde den fra livet. Jeg gav mine medarbejdere ordre om, at de ikke måtte røre ved den sag overhovedet. Kun Peter Christensen måtte udtale sig,« forklarede Søs Marie Serup Laybourn for kommissionen.
Ifølge Søs Marie Serup Laybourn var linjen i Venstre, at sagen skulle køres på ’det politiske’, her fortolket som Helle Thorning-Schmidts ’dobbeltmoral’. Det kunne udspørger Lars Kjeldsen ikke få til at passe med en række citater fra sommeren 2010, hvor Venstres Peter Christensen direkte anklagede Helle Thorning-Schmidt for at ville undgå at betale dansk skat.
– Hvordan hænger det sammen? Der er jo tale om personangreb med anklager om et kriminelt forhold?
»Jeg vil mene, at han går efter bolden og ikke efter manden,« svarede Serup, der fortalte, at hun kun én gang har drøftet sagen med partiformand Lars Løkke Rasmussen.
»Jeg kan huske, at han stoppede mig lige med det samme og sagde, at det ville han ikke vide noget om. Han sagde, at han kun ville vide noget om sagen i det omfang, det gik ad officielle kanaler.«
SKAT følte sig presset
Da Søs Marie Serup Laybourn var færdig, satte sagsbehandler Søren Hansen sig i afhøringsstolen. Søren Hansen var hovedsagsbehandler på SKAT Københavns udredning af sagen. Han bekræftede tidligere vidneudsagn om, at SKAT København undervejs i sagsbehandlingen havde følt sig presset fra oven. Særlig på et tidspunkt havde Søren Hansen fornemmet dette pres. Da skattedirektør Lisbeth Rasmussen kom tilbage fra et møde med SKAT Københavns direktør Erling Andersen og departementschef Peter Loft den 3. september 2010 – ca. 14 dage før afgørelsen faldt – var hun »meget oprevet og vred«:
»Jeg spurgte indtil, hvad der var sket. Hun havde på det møde fået at vide af Peter Loft, at Stephen Kinnock skal være skattepligtig i Danmark,« sagde Søren Hansen, der dog selv flere gange understregede, at hans forklaring var »andenhånds«. Søren Hansens hukommelse af datoerne for dette møde hænger ikke sammen med, hvad Lisbeth Rasmussen og Erling Andersen har forklaret, hvilket både udspørger Lars Kjeldsen og Peter Lofts bisidder Lars Svenning Andersen hæftede sig ved. Til gengæld bekræftede Søren Hansens forklaring Lisbeth Rasmussens – dog noget mere diplomatiske – udlægning af oplevelsen af et pres fra oven. Peter Lofts bisidder Lars Svenning Andersen gjorde en del ud af at understrege, at også Peter Loft havde været afsender på et notat, der bekræftede SKAT Københavns afgørelse. Så hvad departementschefen egentlig selv har ment, står fortsat temmelig uklart.
Næste vidne i sagen er Erling Andersen selv, der skal afhøres over to dage i midten af december.

