Vestager opfordrer Løkke til at gribe historisk chance til reform
Hvad nu Margrethe Vestager? Økonomi- og indenrigsministeren gør regnebrættet op inden de afgørende skatteforhandlinger
Økonomi- og indenrigsminister Margrethe Vestager mener ikke, at regeringens handlemuligheder i forbindelse med skatteforhandlingerne er svækkede på grund af Socialdemokraterne og SF’s dårlige meningsmålingerne. Tværtimod skal regeringen udnytte, at den har muligheden for at lave en reform.

Det er blevet udlagt som endnu et nederlag for statsminister Helle Thorning-Schmidt (S): Sammenbruddet i trepartsforhandlingerne, som har efterladt SRSF-regeringen med en manko på fire milliarder kroner og 20.000 nye hænder til arbejdsmarket.Men statsministerens nederlag er også et nederlag for vicestatsministeren, økonomi- og indenrigsminister Margrethe Vestager (R), som satsede på Helle Thorning-Schmidt. Hvis vælgerne forlader Socialdemokraterne – og SF – i protest imod den førte økonomiske politik, er det da også en protest mod den politik, Radikale Venstre gennemtvang. Og selv om Radikale Venstre, som det eneste af de tre regeringspartier, ikke er gået tilbage efter folketingsvalget, så har regeringen mistet det stærkeste våben den til enhver tid siddende af slagsen har: Truslen om at udskrive et folketingsvalg.Alligevel er Margrethe Vestager i et interview med Information fortrøstningsfuld inden næste forhandlingsrunde. Denne gang om skattereformen.»Det handler ikke om meningsmålinger eller om at true med at udskrive valg. Det handler om at finde ud af, hvad der vil virke. Det er som om, oppositionen må have glemt, at Danmark er i krise, hvis man bare tror, at det er et spørgsmål om at optimere meningsmålinger overfor en regering, som nok ikke ville vinde folketingsvalget, hvis der var valg i morgen,« siger økonomi- og indenrigsministeren.Kan dårligt se motivMargrethe Vestager er denne onsdag eftermiddag trukket ud i Folketingets vandrehal, mens hun afventer, at en række af hendes lovforslag kommer til 3. behandling i folketingssalen.Samtidig har Venstres formand, Lars Løkke Rasmussen, netop – et stenkast derfra – skærpet kravene til en ny skattereform under forhandlingerne i Finansministeriet. Mankoen fra trepartsforhandlingerne skal findes ved at nedsætte marginalskatten, lyder det.Selv om ambitionerne fra trepartsforhandlingerne er intakte har Margrethe Vestager dog endnu ikke afgjort, hvordan de skal indfries. Og om det altså kan blive i forbindelse med skatteforhandlingerne.»Vi er stadig...Hvad er det, man siger? Vi er så tæt på maleriet, at vi dårligt kan se motivet,« siger økonomi- og indenrigsministeren.Netop den 44-årige Margrethe Vestager ved bedre end nogen, hvor hurtigt vejret kan ændre sig i politik.For to år siden gav meningsmålingerne Radikale Venstre kun 3,5 procent af stemmerne, og Margrethe Vestager har konstateret, at »der lugter grimt nede ved spærregrænsen«.Det var før Lars Løkke Rasmussen i sin nytårstale i 2011 satte de radikales mangeårige mærkesag efterlønnen på den politiske dagsorden.Den daværende statsminister splittede i første omgang oppositionen. Men Lars Løkke Rasmussen gav samtidig Margrethe Vestager det comeback, hun efterfølgende brugte til at gennemtvinge den økonomiske politik, som Socialdemokraterne og SF – på forhånd – havde afvist.I dag afviser Margrethe Vestager dog at bære et medansvar for de to regeringspartneres problemer med deres vælgere:»Der er nogle som siger: Er det ikke også de radikales skyld? I har trukket dem alt for langt! Dertil er svaret: Vi kan jo ikke trække dem længere, end de kan stå inde for. Det er én regering. Og ét regeringsgrundlag. Hvis man ikke kunne stå inde for dette, hvorfor i alverden skulle man så stille op og tage kritikken for det. Jeg oplever ikke andet, end at statsministeren kan stå inde for den førte politik«.Socialdemokraternes og SF’s tilbagegang i meningsmålinger – og modsat Venstres fremgang – har dog ført til spekulationer om, at Lars Løkke Rasmussen vil øge prisen for en skatteaftale yderligere. Det skal udstilles endnu mere, at den røde regering fører en blå politik.Godt for DanmarkIfølge Margrethe Vestager er regeringens handlemuligheder – og specielt i forbindelse med skatteforhandlingerne – imidlertid ikke svækkede på grund af Socialdemokraterne og SF’s situation. Tværtimod.»Jeg kunne forstå det, hvis det var sådan nogle ekstremistiske, underlige ting, som vi gerne ville. Men det er det jo ikke. Det er ting, som ligger i midten, centrum-venstre, og som vil være godt for Danmark. Det er meget, meget svært at finde nogle som siger: Nej, det der, det er helt i skoven! Det holder som minimum hånden under beskæftigelsen på kort sigt og skaber vækst på længere sigt, fordi vi da vil være dem, der skal være, for overhovedet at få arbejdet gjort, når de store generationer går på pension. Den virkelighed ændrer sig jo ikke«siger hun.»Uanset hvor mange eller få som støtter regeringspartierne. Og det vil ethvert oppositionsparti også være nødt til at forholde sig til,« siger Margrethe Vestager og holder en kort pause, inden hun fortsætter:»Man kan sige det modsatte. Når nu regeringen står så dårligt, hvorfor så ikke få det gennemført? Så når vi på et tidspunkt får et folketingsvalg, så er vi af pinden – så behøver vi ikke gøre noget, så kan vi bare høste frugterne af, at de reformer som sikrer Danmark en stærk position, er gennemført«.På spørgsmålet om Margrethe Vestager tror, Lars Løkke Rasmussen tænker sådan, smiler hun:»Hvorfor ikke?«
