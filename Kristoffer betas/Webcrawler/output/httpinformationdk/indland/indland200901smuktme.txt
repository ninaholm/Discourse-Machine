Et smukt menneske



 "Jeg er optaget af, hvordan den kraft, der udfoldes i konflikter, kan omformes til konstruktiv udvikling og stærkere relationer" 
- Disse ord af Lotte Christy udtrykker et gennemgribende tema i hendes liv.
Lotte Christy var en foregangskvinde for de seneste årtiers opblomstring af konfliktløsning og konfliktmægling i det danske samfund. Hun var med til at udvikle Center for Konfliktløsning fra 1994 og var dér en inspirerende og kyndig underviser for mange nye kuld af konfliktmæglere og -vejledere. Selv var hun en fremragende mægler. For kolleger, som var kommet på kant med hinanden, for forældre som ikke kunne enes om samkvemsret med børnene, for borgere i bitter strid om en lokalplan, i nabostridigheder, i virksomheder hvor arbejdsmiljøet skrantede. Det var hendes dybe respekt for andre mennesker, hendes ægte lytten og hendes klarhed, som gav resultater. 
Hun deltog på internationalt plan i den teoretiske og praktiske udvikling af konflikthåndtering og gav workshops og træning i mange lande, fra Kaukasus til Indien, hvor hun var med til at hjælpe eksiltibetanerne med at danne deres eget center for konfliktløsning og uddanne lærerne for de flygtninge, som hvert år ankommer fra Tibet. Hun havde et stort hjerte for global forståelse og et særligt hjerte for kvinders livsvilkår. 
Hun var master i konfliktmægling fra Københavns Universitet og oprindeligt uddannet som lærer. Hun var overbevist om, at det er næste generation, som kan gøre den store forskel, hvis vores måde at møde uoverensstemmelser på skal blive klogere. Derfor iværksatte hun via sit arbejde som projektleder i Kriminalpræventivt Råd uddannelsesforløb for skoler og skrev den meget udbredte og anvendte bog for børn og lærere 'Grib Konflikten'. Hendes kompetencer blev brugt i mægleruddannelser for unge og for SSP-medarbejdere samt i et stort projekt i Dansk Center for Undervisningsmiljø. Hun var banebrydende i udviklingen af konfliktråd og mediation mellem ofre og gerningsmænd i kriminelle sager.
Lotte Christy havde altid spørgsmålet om krig og fred med sig, og hendes engagement i ikke-vold stak dybt.
Hendes liv, kun 59 år, vil sætte sig lange, levende spor.

