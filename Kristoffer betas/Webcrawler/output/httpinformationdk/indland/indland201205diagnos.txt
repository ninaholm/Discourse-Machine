Diagnoser i bedste sendetid
I DR-programmet ’Gal eller normal’ har tre eksperter vanskeligt ved at vurdere, om deres patienter er psykisk syge eller ej. Dermed udstilles det vanskelige diagnosticerings-moment, siger kritikere, som finder denne form for underholdning problematisk
DR’s ’gæt en psykisk syg’-program er inspireret af et program fra BBC. Flere eksperter glæder sig dog over, at det ikke er forsøgspersonerne, der udstilles, men derimod de deltagende professionelle.


 Først erklærede et hold norske psykiatere Anders Behring Breivik paranoid skizofren, men ifølge den nyeste mentalundersøgelse er massemorderen tilregnelig.
Efterfølgende blev der rejst kritik af de psykiatriske diagnoser og deres validitet, og med programserien ’Gal eller normal’, som blev indledt i mandags, og hvis sidste afsnit kommer i aften, giver DR et bud på oplysning om og aftabuisering af psykiatri og diagnosticering.
»Psykisk syge møder hver dag fordomme,« fortæller en dyb speakerstemme ved udsendelsens indledning, mens højtidelige klavertoner slås an. »Vi tester fordommen om, at det er let at se, hvem der har en psykisk sygdom, og hvem der ikke har.«
Konceptet, som er udviklet af BBC og oprindeligt hedder How Mad are You?, lanceres af DR i forbindelse med kampagnen mod stigmatisering af psykiske syge ’En af os’.
Ti forsøgspersoner, hvoraf fem er raske, og fem har en psykisk lidelse, udsættes i løbet af en uge for test, der kan fremprovokere deres sygdomme. Det hele overvåges af tre eksperter med erfaring inden for psykiatrien, og løbende skal de gætte, hvem der er gal, og hvem der er normal.
Psykolog Jørgen Carlsen, der er lektor på Testrup Højskole og medlem af Etisk Råds psykiatriarbejdsgruppe, havde frygtet, at deltagerne ville blive udstillet i et psykiatrisk freakshow, men konstaterer nu, at de eneste i programmet, der bliver udstillet, er de tre professionelle.
»De bliver næsten klædt af til skindet,« siger han.
»Og de viser, hvor lemfældigt hele det diagnostiske apparat kan fungere. I deres måde at ræsonnere på er de efterrationaliserende, så det grænser til det pinlige,« siger han og peger på et eksempel fra udsendelsen, hvor eksperterne bliver enige om, at en kvinde må have været i psykiatrisk behandling, fordi hun optræder mere sikkert end de andre deltagere, og at psykiatrien altså har lært hende at tackle vanskelige situationer bedre end raske.
Et andet sted bliver en kvinde mistænkt for at have lidt af social fobi, fordi hun kommer til at fortælle, at hun engang har gået til drive-in-banko.
»Hvis du for eksempel går til banko,« lyder en af eksperternes dom. »Så er det for at være social og sammen med andre. Men hvis du går til drive-in-banko, er det ikke det sociale, der betyder noget.«
Det modsatte resultat
Overordnet mener Jørgen Carlsen ikke, at programmet bryder med god etik, men ifølge Svend Brinkmann, professor i almenpsykologi ved Aalborg Universitet, er det problematisk, når psykiske lidelser gøres til underholdning. Han fik associationer til X Factor, da han så udsendelsen. Ti deltagere, af hvem fem har en x-faktor i form af en psykiatrisk lidelse, og tre dommere, som sammen skal finde frem til dem med x-faktor.
»Denne X Factor-dramaturgi kombineret med den reality-agtige stemme, der taler henover, gør først og fremmest setuppet diskutabelt,« siger han og fremhæver samtidig det etiske problem i at sætte folk i situationer, der fremkalder symptomerne.
»Hvis man vidste, at en person havde knogleskørhed, og en anden havde sukkersyge, ville man ikke sætte dem til at spille ishockey og spise en masse slik,« siger han. Programmet fejler, fordi det vil vise, at psykiske lidelser ikke er anderledes fra somatiske, men blot det faktum, at programmet er til, illustrerer, at der er en forskel, mener han.
»Så selv om det forsøger at afstigmatisere og aftabuisere psykiske lidelser, kan man frygte, at resultatet bliver det modsatte.«
Populær dramaturgi
Bekymringerne deles af professor Peter La Cour, der er specialist i sundhedspsykologi.
»Ville man gøre det samme med hjertesygdomme,« spørger han. »Jeg tvivler. Oplysningsdelen er vigtig, men når lidelse udstilles som underholdning, er det et problem.«
Før sin deltagelse overvejede psykolog Allan Holmgren, der i programmet optræder som ekspert, etikken, men han blev enig med sig selv om, at ’setuppet var fornuftigt’, primært fordi deltagerne i hans øjne reelt ikke er syge. De har, som han siger, blot været ramt af noget, som psykiatere har givet en diagnose.
»Den traditionelle sygdomsforståelse er invaliderende identitetsskabende,« siger han. Han forstår folks skepsis over for hans medvirken i programmet.
»På den ene side må jeg spille med i et spil, som diagnosesproget angiver, men på den anden side søger jeg at få en kritisk stemme med. If you can’t beat them join them. Hvis der sad en anden idiot, som spillede det spil, psykiatrien spiller, ville det skabe større skade,« siger han. For som han siger: »Diagnosesystemet er en kræftsvulst i psykiatrien.«
I Psykiatrifonden hilser formand Anne Lindhardt programmet velkomment og siger, at det er med til at normalisere psykisk sygdom.
»Når man skal sætte fokus på noget, må man også gerne provokere, og det synes jeg faktisk, DR lykkes med. Der vil helt sikkert være nogle med psykiske sygdomme, som vil føle, at det her er mærkeligt. At det er en ringeagt for professionen,« siger hun. Men det er hele pointen, forklarer hun, at eksperterne kommer til kort, for det illustrerer, at selv om man er ekspert, kan man ikke umiddelbart se på mennesker, om de er psykisk syge. Hun opfatter derfor heller ikke programmet som en kritik af diagnosticering – tværtimod.
»Vi stiller netop ikke en diagnose ved at se på, hvordan folk opfører sig. Vi gør det ved at spørge dem systematisk ud om, hvad de tænker, og hvad deres følelser er,« siger Anne Lindhardt og bliver bakket op af formand for Psykologforeningen, Eva Secher Mathiasen, som vedkender, at programmet er skruet sammen på en meget populær måde.
»Der bruges for eksempel ikke nogen kliniske interview, men det påstås heller aldrig, at eksperterne stiller reelle diagnoser. Hvis de havde hævdet, at de diagnosticerede, ville det være lemfældigt og helt ude i hampen, men det synes jeg ikke, de gør. De gør det til en leg, og jeg synes, deltagerne får lov til at lege med på okay præmisser.«
Ingen stemmes hjem
Men ifølge professor Peter La Cour latterliggør programmet blot psykiatrisk teknik og erfaring ved at fremstille eksperterne som dårlige, fordi de skal bruge helt andre metoder, end de er vant til. I en mail til Information afviser studievært og redaktør Peter Qvortrup Geisling kritikken.
»Alle ti deltagere og de tre eksperter er helte. Her bliver ingen stemt hjem. Der er kun én fjende: Uvidenhed og fordomme om psykiatri,« skriver han og understreger, at formålet er at fjerne fordomme og sætte en debat i gang. Og for at nå en bred skare af befolkningen benyttes et moderne formsprog.
»Hvis man vil sætte et emne som psykiatri til debat hos danskerne, er det nødvendigt at gøre det, så det er appellerende og til at forstå. Måske burde psykiatrien også flytte sig, når det handler om tidssvarende massekommunikation,« afslutter han.

