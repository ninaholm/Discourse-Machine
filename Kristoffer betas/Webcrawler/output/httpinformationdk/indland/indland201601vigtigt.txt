’Det er vigtigt, at nogen også taler det brune proletariats sag’
For mange nydanske debattører glemmer den underklasse, de engang var en del af, men som stadig har behov for en stemme i debatten. Det siger Saer El-Jaichi, der kalder sig selv en intellektuel og kritisk borger snarere end muslimsk debattør
 Saer El-Jaichi vil egentlig helst undgå betegnelsen ’nydansker’. ’Egentlig burde vi bare tale om borgere,’ siger den 36-årige debattør, der underviser i islamiske studier på Københavns Universitet


 Saer El-Jaichi er ikke den, der råber højest, når debatter bliver rødglødende.
Det er ikke, fordi han ikke har en mening, og det er ikke, fordi han ikke bliver ringet op af ivrige journalister. Men som han siger, »bliver debatten hurtigt meget polemisk«.
»Det handler oftest om det, der sker nu og her. Der opstår en massepsykose i debatten med meget lidt plads til konteksten, bredden og de historiske perspektiver. Det er et kæmpe problem,« siger han lettere opgivende med henvisning til de aktuelle debatter om flygtninge og forulempelser af en række kvinder nytårsnat i Køln.
Det har ikke fået andre nydanske debattører og meningsdannere til at holde sig tilbage, når medierne ringer for at få en skarp kommentar.
»Den nydanske meningsdannergruppe er desværre tegnet af hardliners, som er meget propagandistiske. Tendensen er, at de glemmer deres sociale ophav og fortrænger de problemer, der er i den brune underklasse,« siger han.
Ifølge Saer El-Jaichi forsvinder fokus fra de reelle, sociale problemer, som den brune underklasse må kæmpe med i Danmark. Debatten bliver polariseret, og unge nydanskere bliver i stedet fanget mellem på den en side den dominerende holdning, der kræver, at de fralægger sig alt, hvad der har med deres sociale, kulturelle og religiøse ophav at gøre, eller på den anden side, at de dyrker en mytisk identitetsfortælling om, hvad det vil sige at være ’autentisk muslim’.
’Tro betyder tvivl’
Saer El-Jaichi har netop afleveret sin ph.d. i islamisk filosofi og underviser i islamiske studier på Københavns Universitet. Han har blandt andet oversat en tekst af den spansk-marokkanske islamiske fritænker Averröes til dansk.
Saer El-Jaichi er født og opvokset på Fyn og har palæstinensiske rødder. Ifølge ham selv var det hans belæste farmor, der inspirerede ham til at fordybe sig i bøger og blive akademiker.
»Jeg er jo ikke særligt spændende. Jeg er bare en helt almindelig far, der selv har haft en god og tryg opvækst i Odense,« siger han.
Han pointerer, at som Averröes udlægger islam, er islam en religion, der kan fortolkes, ligesom kristendommen kan fortolkes. Det er bare ikke en pointe, der kommer frem, når nogle meningsdannere for eksempel nægter at skelne mellem islam og islamisme, eller når antidemokratiske prædikanter råber op i moskeerne, mener han.
Med udgangspunkt i sin forskning vurderer Saer El-Jaichi, at der i islam er nogle særlige forudsætninger for sekularisering, som ikke er til stede i for eksempel kristendommen.
»I islam er der ikke et religiøst etablissement eller et kleresi (gruppe af gejstlige personer i et bestemt område, red.), som har mandat til at udskrive forskrifter på, hvad der er den rigtige tro. Det er et meget individuelt trosforhold, og sådan bør det være,« fortæller han.
Saer El-Jaichi er muslim, men fremhæver, at det er irrelevant for hans forskning og virke i debatten.
»Tro betyder tvivl, som Kierkegaard sagde. Troen må gå hånd i hånd med tvivlen. Hvis ikke den formår dette, er den ikke gangbar,« siger han om sit eget forhold til Gud.
Han vil bestemt ikke tillægges prædikatet ’muslimsk debattør’. Nok skriver han under på indlæg i aviser og optræder med synspunkter i offentlige debatter rundt om i landet. Men for det første synes han, betegnelsen intellektuel klinger bedre end debattør, og for det andet mener han ikke, at titlen ’muslimsk debattør’ har noget at gøre med hans virke som forsker eller meningsdanner.
»Når jeg kritiserer regeringens flygtningepolitik, den tøjlesløse finanselite, dansk militaristisk udenrigspolitik, orientaliseringen af unge minoritetsmænd som barbarer eller forstokkede kvindesyn i nogle minoritetsmiljøer, gør jeg det ikke som muslim. Jeg gør det som borger. Alle andre identitetsmarkører er sekundære.«
Nye debattører er godt
Saer El-Jaichi har dog intet imod fællesbetegnelsen nydansker, og han ser det som sundt, at mange nydanske debattører nu melder sig i debatten.
»Som betegnelse er nydansker det mindst onde. Egentlig burde vi bare tale om borgere. Men indtil vi når dertil, er betegnelsen til at leve med. Vi er efterkommere af forældre, der flygtede til Danmark, og som alle har måttet starte fra scratch i velfærdsstaten. Konsekvenserne af de livsvilkår har de fleste af os måttet leve med,« siger han.
Derudover ser han flere forskelle mellem forskellige nydanske borgere.
»Der er jo også sociale skel og økonomiske skel. Og ikke mindst er der politiske skel. Vi står politisk meget forskelligt,« siger han.
Ifølge ham er det kun sundt, at samfundet nu får øjnene op for den forskellighed, der er i de muslimske miljøer.
»Det sender et signal til det omgivende samfund om, at det muslimske miljø ikke er homogent. Spredningen i stemmer kan i sig selv modvirke den vrangforestilling om, at danske muslimer i virkeligheden er en organisk enhed, hvor alle adlyder samme kulturelle koder. Den kollektive mistænkeliggørelse af muslimske borgere er nok det bedste eksempel. Altså når en psykotisk ung muslim i Raqqa begår en forbrydelse, og det efterfølgende kræves, at muslimer i Ringkøbing tager afstand.«
Brunt proletariat
Saer El-Jaichi savner, at andre typer stemmer melder sig i debatten.
»Mange af de her meningsdannere har et politisk standpunkt, som ikke ligner mit. I bedste fald er de multikulturalister, som også er et problem, ellers er de højreorienterede og neoliberalister og tilhængere af det frie marked,« siger han.
Hans pointe er, at det er vigtigt, at de nye debattører ikke glemmer deres sociale udgangspunkt i ghettoerne. Mange af de veluddannede rykker og glemmer restgruppens udfordringer i underklassens beton.
»Nogle af dem er anden eller tredje generation, de har taget lange videregående uddannelser og har de samme kulturelle referencer som andre etniske danskere. De har oparbejdet en kulturel kapital, som gør, at de lige har taget et skridt op ad den sociale rangstige. Det er ikke proletarer, der udtaler sig,« siger han.
Saer El-Jaichi mener, at mange af de nye nydanske meningsdannere tager et borgerligt standpunkt, fordi det er opportunt, og at de bevidst er polemiske for at få opmærksomhed i medierne.
»Med få undtagelser vil flere nydanske debattører ikke anerkendes som de brune mennesker, de er. I stedet vil de anerkendes som en hvid, der har formået at assimilere sig fra det brune. Her tænker jeg især på deres oprindelige sociale klasser, som de vender ryggen,« siger han.
I kampen for at få anerkendelse overser mange af debattørerne de reelle problemer, der er i underklassen, mener han.
»Der er et brunt proletariat, som har kæmpemæssige sociale vanskeligheder og uddannelsesmæssige vanskeligheder. Det er vigtigt, at nogen også taler deres sag. I stedet for at sparke ned på de mange, der forlader folkeskolen som funktionelle analfabeter, som ender med at blive samfundets bænkevarmere, så lad os da undersøge og rette op på de forhold, der har skabt denne taberfabrik. En folkeskole, der forventer meget lidt af unge brune mænd, en total fejlslået boligpolitik med ghettodannelser og et arbejdsmarked, der bliver sværere at trænge igennem som ufaglært,« siger han.
»Vi er nødt til at sætte de her ting i perspektiv. Vi må ikke nøjes med at vende kritikken indad, men også ud mod systemet. Selvfølgelig har nogle forældre fejlet, det er sagt en million gange, og det er selvfølgelig vigtigt, men det kan ikke stå alene uden en systemkritik.«
De unge sidder med aben
Fordi offentlige meningsdannere giver ’islam’ eller ’mellemøstlig kultur’ skylden for kvindeundertrykkelse og global terror, bliver det sværere for andre unge nydanskere i de nederste lag at manøvrere mellem at tage afstand fra religion eller lade sig forføre af de reaktionære prædikanter, som ifølge Saer El-Jaichi får lov at tegne retningen inden for den nydanske underklasse.
»Det genererer en masse problemer for de unge, der har det svært i skolesystemet, og som måske har ressourcesvage forældre. Især i et land, hvor majoriteten har store vanskeligheder med at acceptere det ’fremmede’. Det bliver ikke nemmere af, at nogle blandt den nye middelklasse af nydanske debattører fjerner fokus fra vanskelighederne i den brune underklasse, de selv har tilhørt engang. Såvel den brune som den hvide del af underklassen lider under velfærdsstatens afvikling. Det giver kun mening at debattere problemerne i landets sociale boligbyggerier i lyset af velfærdsstatens deroute,« siger han.

