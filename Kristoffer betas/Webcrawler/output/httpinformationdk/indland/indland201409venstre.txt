Venstrefløjen og DF er enige om bedre vilkår til au pairer
I kampen for at sikre bedre løn og arbejdsforhold for au pairer i Danmark melder Dansk Folkeparti sig nu i koret med Enhedslisten og SF og åbner derved for en bred aftale. De Radikale afviser yderligere lønstigninger


 Au pairer i Danmark skal have mere i løn end det, regeringen lægger op. Det sagde Enhedslisten og SF i maj, og nu slutter Dansk Folkeparti sig til dem. Beskæftigelsesminister Mette Frederiksen (S) har præsenteret regeringens udspil til reform af au pair-ordningen. Eksempelvis skal en au pairs løn, eller ’lommepenge’ som det hedder, stige fra de nuværende 3.250 kroner om måneden til 4.000 kroner om måneden. Men de to venstrefløjspartier og Dansk Folkeparti mener, at lønnen skal stige til 5.000 kroner.
»Jeg synes, det er rimeligt nok, at au pairer får lidt mere løn og frihed for deres arbejde. Så vi har ikke noget imod at sige som Enhedslisten og SF,« siger udlændingeordfører for Dansk Folkeparti, Martin Henriksen.
Kravet kommer, efter at De Konservative og Venstre har advaret imod, at en lønstigning på au pair-området vil gøre ordningen for dyr for børnefamilierne.
LÆS: K vil holde au pair-løn nede af hensyn til børnefamilier
»Der ser vi forskelligt på tingene sammenlignet med V og K,« siger Martin Henriksen.
De Radikale mener, at en lønstigning på 1.750 kroner, som Enhedslisten, SF og Dansk Folkeparti ønsker, er for høj. De mener, at regeringens udspil med en lønstigning på 750 kroner om måneden er en »substantiel forbedring«, fordi beløbet er lommepenge.
»Danmark ligger fint i forhold til lande, som vi sammenligner os med. Man skal tænke på, at kost og logi fortsat er dækket ind, hvorfor beløbet er lommepenge,« skriver ligestillingsordfører for Radikale Venstre, Liv Holm Andersen, i en mail.
Holdbar aftale
Enhedslistens politiske ordfører, Johanne Schmidt-Nielsen, undrer sig over De Radikales udmelding og håber, de vil være åbne over for forslaget om en yderligere lønstigning, når de skal forhandle forslaget på plads:
»Når man ser på, hvilken politik De Radikale normalt slår sig op på, undrer det mig, at de tilsyneladende er tilbageholdende, når det kommer til at give au pairer bedre forhold.«
Enhedslisten vil helst gøre helt op med au pair-ordningen, men det er et skridt i den rigtige retning at sikre højere løn og bedre rettigheder, påpeger Johanne Schmidt-Nielsen. Derfor glæder hun sig over Dansk Folkepartis udmelding og sætter sin lid til, at der kan blive lavet en bred aftale, som ikke lige kan ændres, hvis regeringsmagten skifter efter valget.
»Jeg håber regeringen er åben over for at hæve lommepengene til 5.000 kroner om måneden, som stadig ikke er en høj løn. Det glæder mig, at Dansk Folkeparti bakker op, så vi har mulighed for at lave en aftale, der holder,« siger hun.
Dansk Folkepartis Martin Henriksen kalder da også størstedelen af regeringsudspillet »udmærket«, men har en enkelt indvending.
»Hvis jeg skal nævne noget, vi ikke bryder os om, er det, at regeringens udspil giver bedre mulighed for at blive i Danmark, hvis man under et au pair-ophold stifter familie. Vores bekymring er, at det kan åbne for misbrug af ordningen, så der synes vi, at man skal fastholde de nuværende regler.«

