Landbruget advarer mod handelsaftale
De store landbrugsorganisationer i hele EU advarer mod en nyhandelsaftale, som WTO i disse uger gør endnu et forsøg på at få på plads


 BRUXELLES - Landmændene fra Europa og Japan advarer mod den nye verdensomspændende handelsaftale, der for tiden bliver forhandlet i WTO. 
"Vi tror ikke, at forbrugerne ved, hvad der foregår i WTO," sagde Jean-Michel Lemétayer, som er formand for COPA, sammenslutningen af EU's store landbrugsorganisationer, blandt andet det danske Landbrugsrådet. 
WTO-forhandlingerne er i gang igen efter lang tids stilstand, og går alt efter planen bliver der så meget enighed på de enkelte områder, at ministrene vil kunne mødes i Geneve til maj for at arbejde videre på næste skridt, siger Michael Jennings, pressemand hos EU's handelskommissær Peter Mandelson. 
Landmændene frygter et nyt udspil om at sænke toldsatserne på import til EU. Det gælder særligt 'følsomme' varer, som der nu ser ud til at være enighed om mellem de helt store spillere i forhandlingerne, nemlig EU, USA, Brasilien, Canada, Australien og Japan. 
Selv om forhandlingerne i alle årene selvfølgelig foregår bag lukkede døre, er det kommet frem, at fjerkræ, oksekød, mælkeprodukter samt frugt og grønt er områder, hvor EU's landmænd frygter konkurrence. 
"Den seneste udvikling på verdensmarkedet for landbrugsprodukter giver anledning til ægte bekymring over fødevaresikkerhed og fødevareforsyning," siger landmændenes europæiske formand, Jean-Michel Lemétayer fra COPA, som kalder sig 'den forenede stemme for landmænd og deres andelsforeninger i den Europæiske Union'.
"Men samtidig bevæger vi os i WTO mod en aftale, som vil forårsage alvorlige fald i EU's landbrugsproduktion," siger han og remser op, at landbruget venter et fald i produktionen af oksekød, fjerkræ, svinekød, smør, sukker, æg samt frugt og grønt. Desuden advarer landmændene om svingninger i fødevarepriser. 
Selv om udsigter til en aftale ifølge en kilde i Bruxelles 'ser bedre ud end længe', er der stadig masser af udeståender. For EU vil have noget til gengæld for sine indrømmelser. Der er således krav til USA om at sænke sin interne landbrugsstøtte, samt krav til andre lande om indrømmelser på industri- og serviceområder. 
Hjælpeorganisationen Oxfam, der taler udviklingslandenes sag, er slet ikke tilfreds, fortæller en af deres observatører i Geneve, Roman Benicchio.
"Der er masser af emner, der endnu er langt fra målet for udviklingslandene."


