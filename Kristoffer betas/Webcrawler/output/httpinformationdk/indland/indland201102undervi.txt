Undervisningspenge forsvinder ned i universiteternes økonomiske huller
Humaniora og samfundsvidenskab fik sidste år godt 4.000 kroner mere per studerende til at forbedre undervisningen.  Men de ekstra penge vil ikke betyde længere semestre eller  flere timer, lyder meldingen fra studieledere


Der er langt fra de 46.200 kr., som optræder på papiret per studerende, der består eksamen om året, til de kroner, som universitetsinstitutterne faktisk har at gøre godt med på humaniora og samfundsvidenskab. På Saxo-Instituttet ved Københavns Universitet har man således under 40 procent, når taxameterpengene har været igennem rektoratet og fakultetet, som tager fra til henholdsvis administration, drift og omfordeling mellem institutterne. Tilbage er 18.524 kr. per studerende om året til at undervise for, oplyser studieleder, Anders Holm Rasmussen.»Der er en effekt i at give 4-5.000 kroner ekstra per studerende, men det forudsætter, at vi ser de penge. Og det gør vi ikke i nævneværdigt omfang,« siger Anders Holm Rasmussen.I sidste uge skrev Politiken, at undervisningen på flere humanistiske og samfundsfaglige fag landet over er skåret ned, så et semester i dag består af knap tre måneders undervisning.Sådan har det været i de sidste seks år på Institut for Engelsk, Germansk og Romansk på KU. Studieleder Ingemai Larsen mener ikke, at de ekstra penge til undervisning rækker til at forlænge semestrene.»Hvis der ikke havde været indhug i budgettet på andre måder, så havde effekten været mærkbar, men som det ser ud nu, er bundlinjen ikke opmuntrende,« siger Ingemai Larsen med henvisning til, at fakultetet i januar var igennem en fyringsrunde. De ekstra undervisningspenge har dog betydet, at de førsteårsstuderende på sprogfagene har fået mentorer, der kan hjælpe dem med at komme godt i gang med gruppearbejdet.Når der kun er knap 19.000 kroner tilbage at undervise for trods de ekstra uddannelsespenge, så skyldes det ifølge fakultetets økonomichef, Jan Pedersen, at fakultetet totalt set ikke har fået flere midler til sine basisopgaver.»Så det, der sker lige nu, er, at vi spiser af vores egen hale. Vi har fået flere penge til uddannelse, men vi har selv finansieret dem, og det er en udfordring,« siger Jan Pedersen.- Men har fagene fået flere penge til undervisning?»Nej, det har de ikke, men det er ikke det samme som, at institutterne ikke satser på undervisningen - tværtimod. Pengene fordeles sådan, at institutterne - og dermed fagene - hvert år får tildelt et samlet beløb, der skal anvendes til undervisning, forskning og drift. Det er så op til den enkelte institutleder at fordele pengene inden for den tildelte ramme,« siger økonomichefen.Sats på undervisningPå samfundsvidenskab er situationen flere steder den samme. Korte semestre og 10-12 timers undervisning om ugen. »Vi kan tydeligt se, at vi ikke har fået 4.000 kr. mere pr. bestået studerende, for vi har godt 1.000 beståede studerende om året, så det ville vi have mærket,« siger Helle Andersen, der er studieleder på psykologi.På psykologistudiet er der cirka 30.000 kroner om året per studerende til at undervise for, når universitetets centrale administration og fakultetet har taget deres del. De ekstra midler til undervisningen er dog også fra centralt hold blevet fordelt til projekter, der skal højne undervisningen, forklarer Helle Andersen: »Men det havde været kærkomment, hvis de ekstra penge var gået direkte til undervisningen.«På Aarhus Universitet har ledelsen pålagt institutterne, at det øgede taxameter skal give mere undervisning, forklarer institutleder for Sprog, Litteratur og Kultur, Sven Halse. Præcis hvor meget mere, studierne har fået til undervisning, er dog uvist.»Vi har ikke fået vanvittigt mange flere penge, men vi er blevet pålagt at undervise mere, også selvom det betyder, at der skal spares på administrationssiden« forklarer Sven Halse, der ikke mener, at der er råd til det helt store.»Når vi skal give bedre undervisning for de relativt få ekstra midler, betyder det, at vi må lave mere gruppearbejde, inddrage ældre studerende som tutorer, bruge flere deltidsansatte eller undervise på større hold,« forklarer Sven Halse.Anders Holm Rasmussen peger på, at hvis man fra politisk hold ønsker flere timers undervisning, så må der afsættes midler direkte til det formål.»Uddannelsesdelen af universiteternes virke er stærkt underfinansieret. Vi kan ikke gøre andet, end vi gør i dag,« siger Anders Holm Rasmussen og foreslår at satse mere på undervisning frem for strategisk forskning. &gt;De ekstra penge til undervisning på humaniora og samfundsvidenskab stiger næste år til 5.000 kroner per studerende. Efter 2012 er det dog uvist, om taxameterforhøjelsen fortsætter.
