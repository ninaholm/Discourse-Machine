Dramaet i DONG – en sælsom sag
I blitzlys og for rullende kameraer afslører DONG-bestyrelsesformand sin direktør. Men samtidigt efterlader han spørgsmålet om, hvor langt man i en stærkt konkurrencepræget branche bør gå for at holde på de bedst kvalificerede medarbejdere og direktører
’Efter gensidig overenskomst’ holdt DONG-direktør Anders Eldrup og bestyrelsesformand Fritz Schur mund med detaljerne omkring Eldrups pludselige fratræden i mandags – indtil Schur i går valgte at samle pressen.


 Hvor langt bør en administrerende direktør gå for at holde på stjernemedarbejdere, der bedømmes som afgørende for en virksomheds konkurrenceevne på et hårdt internationalt marked?
Hvor langt bør en bestyrelse gå for at holde på en administrerende direktør, der har leveret en enestående indsats for at føre virksomheden ind i fremtiden i en grøn førerposition?
Det er de to spørgsmål, der sikkert vil blive ført mange ophedede debatter om i direktionslokaler, virksomhedskantiner og medier de kommende dage i kølvandet på DONG-formand Fritz Schurs i kameralys badede pressemøde på Hotel Hilton onsdag eftermiddag. Her blotlagde bestyrelsesformanden de omstændigheder, der i mandags førte til den bratte fyring af DONG Energys administrerende direktør gennem 11 år, Anders Eldrup.
»Vi er enige om, at vi ikke har set noget af denne karakter før,« sagde Fritz Schur på DONG-bestyrelsens vegne, før han med flere dramatiske effekter og sigende kunstpauser indlagt oprullede de omstændigheder, der ledte til Eldrups fratræden.
Schur, fløjet ind fra Stockholm til pressemødet, betonede indledningsvis, at »situationen i DONG berører mig virkelig meget.«
»Det viste sig allerede i slutningen af sidste uge, at noget af det, der var foregået, var af en karakter, så man kunne sige, at det umuliggjorde desværre – og jeg mener virkelig desværre – at Anders Eldrup kunne fortsætte i sit job.«
Det, der viste sig, da bestyrelsen efter et tip fra en intern whistleblower i DONG begyndte at grave, var fire ansættelseskontrakter, hvoraf specielt den ene »var usædvanlig, meget usædvanlig,« som Schur formulerede det.
Den var faktisk »højst, højst mærkværdig,« sagde han, da ansættelsesaftalen så blev foldet ud:
Utroligt, ustyrligt
Aftalen har i forhold til en normalkontrakt »utrolig mange tillæg« og »ustyrligt mange ændringer de senere år.« Forandringer der handler om løn, om bonus og ekstraordinære bonus og om »engangsydelser af lidt overraskende og mærkværdig karakter.«
»Der er fundet tillæg, der handler om bevilling af orlov for vedkommende, og det mærkelige er så, at kort tid efter findes der så bilag, der siger, at den orlov kunne man ikke holde, og derfor får man et kontant beløb i stedet for.«
»Jeg har i Stockholm kunnet sidde og se forskellige spins om, hvor meget den pågældende så tjener. Og jeg kan sige, at de tal, jeg har læst, de tal, der har været fremme, er – for lave. Vi taler om en mand, der har tjent væsentlig, væsentlig mere i 2011 end den administrerende diretør selv ... væsentlig mere.« Da Anders Eldrup sidste år havde en gage på fem mio. kr. og én mio. i bonus, kan man selv begynde at gætte.
»Det næste vi fandt ved gennemgangen – og nu kommer jeg faktisk til det, der bliver værre: Vi fandt, at der også i disse tillæg til kontrakten var lavet en række meget, meget usædvanlige fratrædelsesordninger. Meget usædvanlige. Meget store,« sagde Fritz Schur.
»Faktisk er vedkommende i stand til at forlade DONG Energy med et beløb, der er større end det Anders Eldrup maksimalt ville kunne få.«
’Ville kunne’ var formuleringen, for det er endnu uafklaret, hvad den fratrædende direktør kan få med sig. Det skal den igangværende advokatundersøgelse være med til at skabe beslutningsgrundlag for – og politikere fra Venstre og Dansk Fokeparti har allerede erklæret, at han ikke bør få en øre.
»Vi taler faktisk om et beløb på lige over 20 mio. kr.« i aftrædelse til den unanvgivne DONG-medarbejder, afslørede Schur.
»Men nu kommer så det mest rystende, desværre – for jeg er ikke færdig,« sagde bestyrelsesformanden på vej til pressemødets dramatiske højdepunkt:
»Nu kommer det værste ... For nu kommer der noget, som bestyrelsesmedlemmerne aldrig har set før ... Normalt når man får en fratrædelsesgodtgørelse, så er det, fordi man bliver sagt op. Under visse forhold kan den pågældende her selv sige: ’Nu går jeg og vil have mine penge. Han kan altså selv sige op ... forlade virksomheden ... og tage over 20 mio. med sig.«
»Når en bestyrelse opdager sådan noget, så er der kun en reaktion på dét – det er at reagere omgående ... Vi har aldrig, aldrig, aldrig ... set en situation, hvor folk selv kunne udløse deres egen« fratrædelsesgodtgørelse, .
Unormalt og ulovligt
Når Schur og bestyrelsen skred til fyring af Eldrup, er det, fordi DONG-direktøren ifølge Schur skulle have inddraget bestyrelsen i så unormale dispositioner
»Der står i loven, at direktøren skal underrette bestyrelsen om beslutninger, der er unormale. Og der er ingen tvivl om, at det her er unormalt i DONG Energy.«
Endnu forestår resultatet af den igangværende advokatundersøgelse samt Anders Eldrups egen forklaring, men taget for pålydende rejser onsdagens pressemøde spørgsmålet, hvorfor Eldrups fejl ikke kunne ordnes inden for familiens fire vægge med en næse fra bestyrelsen?
»Det er klassisk, at bestyrelsen siger, at den ikke ved noget. Men bestyrelsen må følge med i, hvad der foregår. Forleden sagde han (Fritz Schur, red.), at Eldrup fratrådte efter gensidig overenskomst. Så plejer parterne at henvise til det og ikke sige mere. Når Schur nu går ud, er det ikke sædvanligt,« siger Paul Krüger Andersen, professor i erhvervsjura ved Aarhus Universitet, til Ritzau.
Man kan næsten kalde det »meget usædvanligt«. Og spørge, hvem det egentlig tjener at opføre det helt store drama, der i virkeligheden udstiller både bestyrelse og direktør og formentlig skræmmer kunder bort fra det stadig grønnere DONG?
»Sagen her berører mig virkelig meget. Og det, der berører mig meget, er, at – uanset hvad der er blevet der er blevet skrevet af spin – har jeg siden sommeren 2005 haft et fortrinligt samarbejde med Anders Eldrup. Jeg har stor respekt for ham,« sagde Fritz Schur under tv-lamperne på Hotel Hilton.

