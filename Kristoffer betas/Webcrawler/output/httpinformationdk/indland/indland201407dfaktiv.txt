DF er ikke aktiv i kampen mod social dumping
Selv om Dansk Folkeparti har gjort kampen mod social dumping til sin store mærkesag, har partiet kun stillet ét forslag mod social dumping på et år, og partiet stemmer overvejende imod, når det handler om at bekæmpe social dumping, viser notat fra tænketanken Cevea
 Hvis man bare måler på beslutningsforslag, så er det ganske rigtig ikke særlige mange, DF har stillet i kampen mod social dumping. Men hvis du ser på debatterne i salen, så kan man finde flere ting om social dumping, DF har rejst, forklarer Dansk Folkepartis arbejdsmarkedsordfører Bent Bøgsted.


 Dansk Folkepartis leder Kristian Thulesen Dahl lagde ikke fingrene imellem, da han sidste år i sin landsmødetale skosede statsminister Helle Thorning-Schmidt for ikke at gøre nok for at bekæmpe social dumping. I maj vendte partiet på en tallerken og var klar til at gå ind for indførelse af kædeansvar ved lov, og siden blev social dumping et af de hotteste temaer ved europaparlamentsvalget, hvor Dansk Folkepartis Morten Messerschmidt endte med at løbe med hver fjerde danske stemme.
Men ser man på, hvordan partiet reelt bekæmper social dumping i det politiske arbejde i Folketingssalen, tegner der sig et billede af et parti, der ikke aktivt forsøger at forhindre problemet.
DF har fremsat ét forslag i det forløbne folketingsår, der handler om bekæmpelse af social dumping. Til sammenligning har et parti som Enhedslisten, der også profilerer sig på kampen for lønmodtagernes forhold, alene i det forgange folketingsår stillet 12 forslag, der forsøger at øge indsatsen mod social dumping gennem øget regulering, kontrol og sanktioner, viser et notat fra Cevea.
Desuden griber partiet ikke i nævneværdig omfang muligheden for at forbedre lønmodtagernes vilkår på området, når lejligheden byder sig, men stemmer overvejende imod andre partiers forslag.
Det viser en gennemgang af fremsatte lovforslag og beslutningsforslag siden 2005 vedrørende kampen mod social dumping, som centrum-venstre tænketanken Cevea har udarbejdet for Information.
 Hvis man bare måler på beslutningsforslag, så er det ganske rigtig ikke særlige mange, DF har stillet i kampen mod social dumping. Men hvis du ser på debatterne i salen, så kan man finde flere ting om social dumping, DF har rejst, forklarer Dansk Folkepartis arbejdsmarkedsordfører Bent Bøgsted.
Jakob Dall
»Det er mundsvejr, det meste af det, Dansk Folkeparti kommer med. De er dygtige til at få det til at se ud, som om at de er modstandere af social dumping. Men når det kommer til stykket, så passer de på med at forpligte sig nede i salen, fordi de kan risikere at få det hele hovedet igen, hvis de på et tidspunkt bliver støtteparti for en borgerlig regering, der bestemt ikke har tænkt sig at gøre noget på det her område,« siger Enhedslistens arbejdsmarkedsordfører, Finn Sørensen.
Formanden for 3F, Per Christensen, er heller ikke imponeret over DF’s indsats.
»DF er ikke parti, der aktivt bekæmper social dumping, det viser gennemgangen jo også. Det var det heller ikke under VK-regeringen,« siger han.
Dansk Folkepartis arbejdsmarkedsordfører Bent Bøgsted afviser, at partiet holder sig tilbage, fordi man frygter at blive hængt op på noget, der ikke kan gennemføres med en eventuelt kommende borgerlige regering med DF som støtteparti.
»Hvis man bare måler på beslutningsforslag, så er det ganske rigtig ikke særligt mange, DF har stillet. Men hvis du ser på debatterne i salen, så kan man finde flere ting om social dumping, DF har rejst. På den måde viser vi, at vi mener, hvad vi siger. Og DF’s vælgere ved godt, hvad vi vil, for det har de hørt i debatterne. Det er det, der vejer tungest,« siger Bent Bøgsted.
Han henviser desuden til, at DF under VK-regeringen var sat uden for indflydelse i EU-spørgsmål, fordi regeringen havde et samarbejde med S og R om Østeuropa, og partiet desuden ikke er med i østaftalen om udvidelsen af EU.
Går man helt tilbage til østudvidelsen i 2004 har Dansk Folkeparti yderligere været medforslagsstiller på tre andre beslutningsforslag om social dumping frem til i dag.
EU er problemet
Når det handler om at udnytte muligheden for at bekæmpe social dumping ved at støtte andre partier uden for regeringen og deres forslag og dermed presse regeringen, viser Ceveas gennemgang, at DF stemmer mere imod end for de fremsatte forslag. Af de 21 forslag, der har været til afstemning siden 2004, stemmer DF imod 12 gange, for syv gange, og undlader at stemme to gange. Til sammenligning stemmer Enhedslisten imod seks gange, for 13 gange og hverken eller to gange.
Begge partier er EU-skeptiske og det meste lovgivning mod social dumping involverer EU. Alligevel stemmer Enhedslisten altså mere for forslagene end DF.
– Regeringen har jo gjort social dumping til et stort tema. Det ville være ligetil at presse regeringen på det her ved at fremsætte jeres egne forslag?
»Nej, sådan er politik ikke. Det er kun, hvis en regering kan se, at den kommer i mindretal, at den vil stemme for et oppositionsforslag. Og der har vi altså stadig nogle af de borgerlige partier, der er lidt mere åbne over for, at der skal være fri adgang for arbejdstagere,« siger Bent Bøgsted.
– Hvordan mener Dansk Folkeparti, man skal bekæmpe social dumping?
»Hvis man reelt skal bekæmpe social dumping, skal man kontrollere tilgangen til Danmark. Så lang tid østeuropæiske lønninger ikke er på niveau med de danske og vesteuropæiske, så skal man ikke frit kunne rejse til Danmark. Der rammer vi mod nogle EU-regler, og regeringen vil hellere være dukse i EU end at tage kampen op ved f.eks. at køre nogle prøvesager. Vi synes, det er en forkert vej at gå at lægge det ud til fagforeningerne at kontrollere.«
– EU’s regler om arbejdskraftens frie bevægelighed bliver formentlig ikke afskaffet inden for overskuelig fremtid. Hvordan hjælper DF den lønmodtager, der lige nu rammes af social dumping?
»Vi arbejder aktivt med politikken såvel herhjemme som i EU. Du får jo ikke noget gennemført ved at stille et beslutningsforslag, hvis du ikke kan overbevise en regering om det, som et oppositionsparti kommer med,« siger Bent Bøgsted.
Aktive på andre områder
I notatet har Cevea valgt at definere social dumping ud fra en gennemgang af lov- og beslutningsforslagenes fremsættelse, bemærkningerne dertil og den efterfølgende debat om social dumping.
Bent Bøgsted forklarer, at partiet bl.a. har stemt imod det såkaldte RUT-register (Register for udenlandske tjenesteydelser, red.), fordi det efter partiets opfattelse ville åbne op for social dumping:
»RUT gør det muligt, at polske firmaer f.eks. kan registrere sig og udføre arbejde i Danmark til en løn på 50-60 kroner i timen. Derfor ville vi hellere have, der skulle være kontrolleret tilgang, samt at udenlandske arbejdere skal kunne fremlægge dokumentation for at de arbejder til overenskomstmæssig løn.«
Desuden har partiet tidligere stemt imod kædeansvar, da Enhedslisten stillede forslag om det, fordi det ifølge Bøgsted ville betyde, at en almindelig borger, der står i spidsen for opførelsen af sit eget hus, også ville blive ramt af kædeansvar.
Dansk Folkeparti er ellers generelt et aktivt parti, når det handler om at fremsætte beslutningsforslag for at fremme egne højt prioriterede politikområder. I folketingsåret 2013-2014 har DF fremsat 56 beslutningsforslag. Til sammenligning har Enhedslisten og Venstre kun fremsat 31 beslutningsforslag hver.
Når der ikke er flere beslutningsforslag eller forslag til vedtagelse fra Dansk Folkepartis hånd, er det imidlertid ikke, fordi partiet generelt er imod straf, sanktion og kontrol. Det område, hvor partiet suverænt har flest beslutningsforslag, er Justitsministeriets. Her har DF stillet 21 forslag, hvoraf størstedelen fremsætter forpligtelse om højere straf, fremgår det af notatet.
»Det er interessant at se, hvordan DF på mange måder sjofler arbejderne i det konkrete politiske arbejde, men alligevel vinder deres gunst. Det tyder på, at deres direkte sprogbrug, markante udmeldinger og store imødekommenhed over for arbejdernes problemer og utryghed overskygger den manglende politiske handling,« siger Jens Jonatan Steen, analysechef i Cevea.

