Planer om at flytte TV2 til København
Situationen for TV2 er alvorlig, mener medieordførere, der ikke på forhånd vil afvise en flytning. - Vi kommer til at tage ubehagelige beslutninger, siger de


 ODENSE - Først når TV2 er klar med et færdigt udspil til en økonomisk redningsplan for stationen, vil politikerne tage stilling til, om stationen kan få lov til at flytte alle sine aktiviteter til København.
Sådan lyder meldingen fra flere partiers medieordførere. De erkender, at TV2 har store problemer og forudser, at de kan blive nødt til at tage upopulære beslutninger for at sikre TV2 økonomisk i fremtiden.
- Jeg ønsker ikke at forholde mig enkeltvis til de forslag, der bliver lagt på bordet. Vores udgangspunkt er, at det meste af det, der er blevet præsenteret, er uspiseligt. Men hvis vi sætter os på hænderne og bare lader stå til, så ender TV2 med at gå i betalingsstandsning, så det må bero på en forhandling, hvad der i sidste ende skal sluges, siger Ellen Trane Nørby, medieordfører for Venstre.
En flytning af alle aktiviteter til København er et af flere forslag, som bestyrelsens for TV2 lige nu har i spil i forbindelse med en redningsplan, der skal sikre stationen økonomisk. Et færdigt oplæg fra TV2's bestyrelse vil formentlig ligge klar i begyndelsen af december. Blandt de forslag, der også er i spil, er brugerbetaling for TV2 og reklameafbrydelser af udsendelser.
- Jeg afviser ikke noget på forhånd. Jeg tror, der er en meget klar bevidsthed om, at der skal findes en løsning. Alle er klar over, at TV2 er i en meget alvorlig situation, og at det bliver nødvendigt at træffe ubehagelige beslutninger, som vi ikke bryder os ret meget om, siger medieordfører for SF Holger K. Nielsen.
Dansk Folkeparti har tidligere talt imod forslaget om brugerbetaling. Men forslaget om placering vil partiets medieordfører ikke kommentere forud for forhandlingerne i december.
- Det vil være meget problematisk at lægge sig fast på en bestemt holdning til spørgsmålet om placering forud for forhandlingerne. Det er en samlet pakke af forslag, vi skal drøfte, siger Karin Nødgaard (DF) og fortsætter: 
- Jeg fornemmer en velvilje blandt partierne til at kigge på mange ting. Vi er alle interesserede i at have et stærkt TV2 fremadrettet, og vi er godt klar over alvoren i situationen.
Socialdemokraternes ordfører, Mogens Jensen, har tidligere til Ritzau sagt om flytteplanerne: 
- Det er ikke en nem beslutning, men bestemt også en mulighed.
Alle partier på nær Enhedslisten er med i medieaftalen.
