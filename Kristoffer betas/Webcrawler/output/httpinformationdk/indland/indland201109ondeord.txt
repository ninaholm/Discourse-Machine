Nogle onde ord om VM i cykling
Det er skønt, at der i den kommende tid er fokus på cykleriets lyksaligheder, som er blevet hyldet af digterne og Tour de France-drengene, men der er et 'aber dabei'


 Så står København på den anden ende! Fra nu og til 25. september afholdes verdensmesterskaberne i cykelløb, den største sportsbegivenhed nogensinde i Danmark.
'Festdage i cykelbyen', hedder en tryksag, som Københavns Kommune har udgivet, fordi den er stolt og gerne ser en stor folkefest, som inspirerer flere borgere til at blive cyklister, når de kan se asfaltens helte trampe forbi lige uden for deres vinduer. Ikke et ondt ord om det.
Cykling er en enorm kraft i det danske samfund. Man skal da vist til Holland eller Kina for at finde en nation, hvor lige så mange mennesker cykler til og fra arbejde. Forfattere har beskæftiget sig med det. Emil Bønnelycke skrev morsomt:
Cyklerne, Cyklerne, Cyklernes Kor, 
Hjulene runder den sjællandske Jord.
Fælgene flammer af Nikkel og Maling.
Råber af Friskhed og Ratebetaling.
Poul Henningsen stemte kærligt i:
Se, hvad Turisten ser, den navnløse By, 
Strømmen, som bærer København og dens Ry,
De tusind Cykelpi'er,
Et brus af nikkelstyr,
Sikke pi'er,
Ta' og kys dem alle fra mig!
Ikke at forglemme Flemming Quist Møllers bog om den fantastiske cykelmyg Egon, som nu er blevet til et teaterstykke. Ikke et ondt ord om det heller.
Længere ud på landet
Velvel, bilismen gjorde kål på en del af cyklismen, men den fylder endda i gadebilledet.
Hertil kommer, at rytterne i Tour de France og de raske kommentatordrenge har reddet mangen våd sommer for tv-seerne.
Trafikken og renovationen lægges om i cykelugen. Der skal alligevel noget til. Da valget pludselig blev udskrevet, reddede det Folketingets præsidium fra at tage stilling til det kildne spørgsmål: Måtte cykelrytterne cykle igennem Christiansborg? Det var frygtet, at de to begivenheder ville falde sammen.
Nu kommer vi til de onde ord: Hvorfor i alverden hedder det landevejscykling, når cykelrytterne mestendels kører rundt og rundt i København med forstæder? Den skal de altså længere ud på landet med. Så kald det dog byløb!
  

