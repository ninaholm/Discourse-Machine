Når kapitalen udhules
Hvis man betragter dagbladenes evne til at drive journalistik og dermed producere indhold som en nødvendig kapital, så udhules denne år efter år - ikke bare i Danmark, men i uhyggelig grad i USA, hvor denne kapital er reduceret med næsten en tredjedel på 10 år


 Forleden var jeg til et møde, hvor en forsker fortalte, at vedkommende var i gang med et projekt til udvikling af forretningsmodeller for journalistik på nettet. Jeg kunne næsten fornemme, at alle omkring bordet i kor og med tilbageholdt åndedræt bad forskeren om øjeblikkeligt at fortælle alle andre, hvis han fandt frem til sådan én.
Problemet er nemlig, at den indtil videre ikke eksisterer. Hverken i Danmark eller i udlandet. Mediernes grundkapital er kapaciteten til at producere journalistisk indhold. Og en omfattende rapport fra sidste uge om nyhedsmediernes tilstand i USA sætter tal på: I det sidste tiår er denne kapital reduceret med 30 pct., eller hvad der svarer til omkring 8,5 milliarder kroner. Den første og mest synlige effekt er et tilsvarende fald i antallet af beskæftigede journalister på alle medier.
Nu skulle man tro, at et så dramatisk fald i antallet af journalister kunne mærkes på antallet af nyheder. Det kan det slet ikke. Tværtimod. I Danmark fastslog forskerne sidste år, at antallet af nyheder er mere end fordoblet på ti år, mens antallet af journalister til at producere dem er konstant. I USA fastslog forskerne i sidste uge, at antallet af 'nyheder' aldrig har været så højt. Der er så mange af dem, at 70 pct. af befolkningen nu har nået kvalmepunktet af nyheds-overfodring. De føler sig - ifølge undersøgelsen - mere 'overvældede end informerede' af nyhedsstrømmen. Fænomenet har skabt et nyt engelsk ord Infobesity, afledt af ordet for en ekstremt overvægtig person. Vi får serveret langt flere nyheder, end vi kan fordøje.
Men så skal begrebet 'nyheder' også kvalificeres. For nyheder er også kommentarer, debatindlæg, blogs, analyser, sure opstød & kloge bidrag samt lån, tyveri og nyversionering af nyheder. Og det er et område i hastig og eksplosiv vækst. I USA er der hundreder af radiostationer - og adskillige kabelkanaler - hvis indhold primært er debatter og kommentarer. Der er 4.700 websites, der indeholder nyheder og nyhedsbårne informationer og ikke mindst blogs, debatter og kommentarer. Antallet er vokset dramatisk. Det samme gør sig gældende i Danmark.
Fælles for dem alle er, at de er baseret på rå-nyheder. Og de kommer stort set alle sammen - viser den amerikanske rapport (og den tidligere danske) - fra de traditionelle medier. Primært aviserne, men også de 'gammeldags' tv-kanaler. En udgiver af en succesrig californisk website fortalte i et radiointerview for kort tid siden, at »uden de traditionelle mediers nyheder ville vi stå uden indhold«. Men med udhulingen af den journalistiske kapital bliver slutresultatet, som 'State of The News Media 2010' udtrykker det: »At vi taler, skriver, blogger og diskuterer mere og mere - om færre og færre ting«.
Fænomenet skyldes primært ændrede brugervaner. Annoncernes flugt fra gamle medier til de nye, vel at mærke ikke-journalistiske medier som Google. Pengene fosser ud af de gamle medier, og i mangel af nye, indbringende forretningsmodeller kan de gamle for tiden kun overleve ved at foretage nødvendige nedskæringer - også i den grundkapital, som er evnen og kapaciteten til at producere nyheder. Den ene af Danmarks to store dagbladskoncerner, Berlingske Media, formåede f.eks. i 2009 at nedskære sine produktionsomkostninger med godt 400 millioner kroner (53 mio. euro) og alligevel præsentere et driftsresultat, der af koncernchef Lisbeth Knudsen betegnes som »utilfredsstillende«.
Situationen i USA nærmer sig et kritisk punkt, fastslår den amerikanske rapport. At det ikke helt er tilfældet i Danmark, kan kun skyldes, at staten hvert år sender 5-6 milliarder kroner i direkte og indirekte støtte til medierne - ikke mindst nyhedsmedierne.
www.stateofthenewsmedia.org
Lasse Jensen, Redaktør af Mennesker og Medier

