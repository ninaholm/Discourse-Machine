Næsten hver anden lærerstuderende falder fra
En ny vurdering af læreruddannelserne godkender 14 ud af 16 uddannelsessteder. Alligevel falder en stor del af de studerende fra undervejs. Uddannelsesministeren lægger op til, at det måske er de studerende, den er gal med, og ikke uddannelserne
De fleste uddannelsessteder registrerer, hvorfor de studerende falder fra. To af de hyppigst forekommende årsager er manglende studieaktivitet og forkert valg af uddannelse. Derfor skal man måske arbejde mere for at få andre typer studerende ind på læreruddannelserne, mener uddannelsesminister Morten Østergaard (R).


 I 10 år har politikere og eksperter skældt ud på landets læreruddannelser for kvaliteten i undervisningen og det massive frafald af studerende. Men måske er det ikke uddannelserne, den er gal med, men de studerende, der bliver optaget, siger uddannelsesminister Morten Østergaard (R).
Danmarks Evalueringsinstitut har netop vurderet 14 ud af landets 16 læreruddannelser til såkaldt positiv akkreditering. Det betyder, at de lever op til alle 17 fastlagte kriterier for god uddannelse. Alligevel falder op mod halvdelen af de studerende fra, selv på de godkendte uddannelser.
Det bør give anledning til at sætte spørgsmålstegn ved, hvem man egentlig vil have ind på uddannelserne, og hvordan man fastholder dem, siger den nye ressortminister for området.
»Det her er et oplagt sted at starte en diskussion om, hvordan vi får optaget nogle, som også kan gennemføre uddannelsen,« siger uddannelsesministeren.
Udmeldingen er den første, Morten Østergaard kommer med om læreruddannelserne, siden de blev flyttet fra undervisningsministeriet over til det nydannede uddannelsesministerium, hvor man nu har samlet alle videregående uddannelser. Og det er da også netop sammenlægningen, der har fået ministeren til at se på læreruddannelserne med nye øjne.
»Jeg kan konstatere, at læreruddannelserne er de mest gennemregulerede uddannelser, vi har. Men jeg har svært ved at se, hvorfor læreruddannelserne kræver en hel særlig håndstyring fra Christiansborg, når vi i øvrigt er tilfredse med mange andre uddannelser, der i højere grad selv kan sammensætte indholdet,« siger uddannelssesminister Morten Østergaard.
Af alle lærerstuderende, der begyndte uddannelsen i 2006, er det kun 61 pct., der er blevet færdige. De fleste uddannelsessteder registrerer, hvorfor de studerende falder fra, og her er to af de hyppigt forekommende årsager manglende studieaktivitet og forkert valg af uddannelse. Derfor skal man måske arbejde mere for at få andre typer studerende ind på læreruddannelserne, siger Morten Østergaard.
»Det kunne være folk, der er startet på et universitetsstudium og fundet ud af, at det ikke var dem. Så bør de kunne tage den ballast med ind og måske blive gode folkeskolelærere,« siger han.
Mangler undervisning
Konkret lægger ministeren op til, at det skal være nemmere at få overført merit fra tidligere uddannelser, for eksempel fra et universitetsstudie i matematik til et linjefag i matematik på læreruddannelsen. Samtidig taler han om muligheden for at »sætte læreruddannelserne fri« og slække på lovgivningen, så de får flere muligheder for selv at sammensætte indholdet.
»Så kan de i højere grad få en egen profil, så nogle uddannelser måske bliver mere attraktive for nogle typer studerende end for andre,« siger Morten Østergaard.
Formanden for de Lærerstuderendes Landskreds, Tobias Holst, giver ministeren ret i, at mange studerende er kommet ind det forkerte sted, og at der kunne gøres mere ud af at optage de rigtige mennesker.
Han mener dog, at man i forvejen appellerer for meget til dem, der ikke kan komme ind på universiteterne.
»Læreruddannelsen bliver ofte italesat som en slags universitet light, og det er det også til dels i dag. Man burde i stedet fokusere på det, der gør læreruddannelsen til en særlig uddannelse. At man kommer ud og arbejder med eleverne, og hele samspillet mellem teori og praksis,« siger Tobias Holst.
Formanden for professionshøjskolernes rektorkollegium, Erik Knudsen, har også svært ved at se, at frafaldne universitetsstuderende skulle være en overset gruppe for læreruddannelserne.
»Vi ved, at en relativ stor andel af dem, der dropper ud af en universitetsuddannelse, starter på en professionsbacheloruddannelse efterfølgende. Så vi skal måske have mere fokus på den uddannelsesvejledning, der bliver givet i gymnasiet, og om den afspejler virkeligheden på læreruddannelsen. For det tror vi ikke altid, den gør,« siger Erik Knudsen.
Til gengæld ser han frem til, hvis professionshøjskolerne får lov at bestemme mere selv.
»Så ville vi kunne tilpasse uddannelsen bedre og hurtigere, og det kan måske også være med til at gøre den mere attraktiv for de studerende,« siger Erik Knudsen.
Tobias Holst ser også gode muligheder i forslaget om at sætte uddannelserne fri. Men ikke som situationen er nu, hvor professionshøjskolerne kæmper for at holde sig oven vande økonomisk:
»Der er elendige timetal på læreruddannelsen, og derfor er kvaliteten ikke høj nok. Der skal økonomien være en væsentlig anden, før det giver mening at slække på reguleringen. Hvis professionshøjskolerne selv får lov at bestemme lige nu, så sparer de, hvor de kan,« siger han.
Det samme fremhæver professor Niels Egelund fra Aarhus Universitet. Han mener, der kan være mange gode grunde til at ophæve den stramme detailkontrol. Men netop den pressede økonomi kan blive et problem.
»Det risikerer at blive noget temmelig tyndt noget,« siger han.
»Uddannelserne har nogle problemer med attraktivitet, og der burde man lytte mere til de lærerstuderendes kritik af, at der er for lidt undervisning,« siger Niels Egelund og fremhæver, at det ikke nødvendigvis bliver bedre af, at professionshøjskolerne selv får lov at bestemme mere.
Venter på følgegruppe
Det er uddannelsesministeren ikke enig i. Han mener, at den nye positive akkreditering netop vidner om, at læreruddannelserne er parat til at løfte et større ansvar for at tilrettelægge deres indhold selv:
»Det vidner om, at kvaliteten langt hen ad vejen er i orden, og at der er basis for at give dem mere frihed. Det er noget, vi kommer til at diskutere med den kommende evaluering af læreruddannelsen,« siger Morten Østergaard med henvisning til den følgegruppe, det tidligere Undervisningsministerium har nedsat.
Følgegruppen har i fire år fulgt de studerende fra årgang 2007, hvor den nye læreruddannelse blev indført, som netop har gennemført deres studie. Følgegruppen ventes at offentliggøre sin rapport umiddelbart efter nytår.

