Protester over avislukning fortsætter



 5.000 mod lukning af Universitetsavisen. Sådan lyder opråbet fra en ny Facebookgruppe, som Studenterrådet på Københavns Universitet har oprettet.
"Gruppen skal være med til at sprede budskabet og oplyse folk om, at universitetet vil lukke avisen. Universitetet har jo ikke selv gjort noget ud af at fortælle de studerende om det her," siger Pia Mejdahl Daubjerg, der er formand for Studenterrådet på Københavns Universitet.
Knap 500 studerende har allerede meldt sig ind i håb om at bevare Universitetsavisen i papirform og undgå den varslede omlægning til netavis.
"Det er vildt ærgerligt, at den ikke længere skal komme på papir, for den binder universitetet sammen og skaber fælles identitet. Det er noget helt andet, når man får den ind af brevsprækken, end når man nu selv skal opsøge den på nettet," siger Stine Brix, der er en af gruppens medlemmer.
Og ifølge Studenterrådet gør hun og de andre medlemmer en forskel, selv om der udelukkende er tale om en elektronisk støttegruppe. 
"Jeg tror da, at Københavns Universitet bliver opmærksomme på, at de studerende rent faktisk er glade for at læse avisen og gerne vil bevare den på papir. Så det er da et stærkt signal at sende til rektoratet," siger Pia Mejdahl Daubjerg fra Studenterrådet.
Men universitetets rektor, Ralf Hemmingsen, ser ikke Facebookgruppen som noget alvorligt oprør:
"Jeg har bemæket, at der kører en Facebookgruppe, men hvis man skulle være lidt spøgefuld, kunne man jo pege på, at gruppen netop viser, at e-baseret kommunikation virker glimrende," siger han og giver ikke efter for kravet om at bevare den trykte udgave af avisen. 
"Vi synes altså, e-mediet er så udbredt i dag, at der ikke bør være nogen, der ikke kan bruge den nye netavis. Jeg kan da godt se, at det er behageligt at få den serveret, men vi kan spare CO2 ved at gøre det her," siger Ralf Hemmingsen, som derved fastholder universitetets officielle forklaring på, hvorfor avisen skal lukkes - nemlig universitetets klimastrategi.
Kreativ klimadebat
Universitetet kan spare 37 ton CO2 om året. Til sammenligning udleder et menneske årligt 10 ton CO2 i gennemsnit. Det vil sige, at besparelsen kun svarer til 3,7 menneskers årlige forbrug. Men også på klima-området vil Facebookgruppen gerne rådgive rektor Ralf Hemmingsen.
"I gruppen kan folk skrive forslag til andre måder at spare CO2 på, og det er der allerede mange, der har gjort," fortæller Pia Mejdahl Daubjerg.
En af medlemmerne skriver blandt andet om at spare CO2: "Det gør man ved at tage initiativer, der faktisk bunder i et ønske om at gøre universitetet grønnere, og ikke i et ønske om at spare penge." 
Og så er der de mere kreative bud: "En måde at komme af med store mængder CO2 i atmosfæren er vel at plante træer og 'pumpe' det ned på jorden igen. Så tryk en masse aviser og gem dem godt - brænd dem ikke! - det er godt for klimaet"
Debatten er livlig, og Universitetsavisens redaktør, Richart Bisgaard, er glad for, at gruppen er oprettet:
"Jeg er da beæret over, at de kan lide avisen så meget, at de har lavet en facebookgruppe om det," siger han . 
Men Facebookgruppen bliver kun en del af de studerendes protester mod lukningen af Universitetsavisen. 
"Nu er det jo først lige rigtigt gået op for os, at den skal laves om til netavis, men vi er gået i tænkeboks og kommer da også til at lave andre aktiviteter," siger Pia Mejdahl Daubjerg. 
Der er også allerede udskrevet en fotokonkurrence, hvor de studerende kan vinde et gavekort ved at tage det mest spektakulære billede af en Universitetsavis-læser.


