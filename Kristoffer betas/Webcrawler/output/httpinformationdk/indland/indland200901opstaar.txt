'Der opstår et behov for ærlighed'
Fortidens superchef er på vej ud, mener avisernes businesstillæg
Den konkursramte revisor Steen Bryde har udnævnt sig selv til at være direktør i det omstridte selskab Nordic Tankers. Han fortsætter ifølge Ritzau med at sende girokort ud til de erhvervslejere, som driver forretning fra en af de ejendomme, som Steen Bryde tidligere kontrollerede, men som nu er en del af konkursboet i Bristen Gruppen. Steen Bryde ankommer her til Skifteretten ved Sø- og handelsretten i Bredegade i København.


 Der er rigtigt gang i den på erhvervssiderne for tiden. Berlingeren dristede sig i søndags over to sider til at spekulere på, om begrebet 'superchefen' overlever. Det er ham, der står op hver morgen kl. 5. Løber en tur og læser tre aviser, inden han starter på arbejdsdagen, der omfatter mindst 80 timer ugentligt og 200 rejsedage om året. Samtidig har han (mindst) tre børn og en perfekt hustru, som passer det perfekte hjem, og superchefens perfekte garderobe. 
Man må sige, at Berlingske Business-journalister må være eksperter på emnet. De har bragt tusinder af sådanne respektfulde interview. Men nu skal vi åbenbart høre nye toner.
De til lejligheden indkaldte specialister, handelshøjskoleprofessorer og headhuntere tror, at vi står overfor intet mindre en et paradigmeskift i cheftyper. 
Supermandsidentiteten er nemmere at opretholde i opgangstider, end her og nu hvor krisen kradser, mener professor Steen Hildebrandt ved Handelshøjskolen, Århus Universitet. 
"Det redigerede billede af topchefen bliver gennemskuet. Der opstår et behov for ærlighed," siger professoren.
Jeg ved ikke, om vi heraf skal udlede, at så længe pengene flyder i en lind strøm, har vi ikke noget påfaldende behov for ærlighed. Det er måske at drage for vidtrækkende konklusioner.
Uden at jeg på nogen måde skal antyde, at der er en sammenhæng til ovenstående, bragte Børsen mandag, en undersøgelse, som viste, at fire ud af seks aktiechefer mener, at Danske Banks aktiekurs vil stige, hvis Danske Banks bestyrelse skiller sig af med den ordførende direktør, Peter Straarup, som har ledet banken i de seneste 11 år. 
Straarup er ikke urørlig
Det fik tirsdag Berlingske Business til at proklamere, at Peter Straarup ikke længere er urørlig. Igen var diverse professorer hidkaldt for at fortælle, om Straarups forkerte beslutninger og strategier. Både fra Århus, og CBS kunne eksperter fortælle, at det ikke er godt for en topleder, når aktiekursen falder markant. Godt så. Så fik vi det på plads. 
Berlingerens Business har også i ugens løb kunne fortælle os, at de fleste bankers bestyrelser er ret handlingslammede over for deres direktører, fordi aktierne er spredt over en stor ejerkreds, og bestyrelserne traditionelt består af lokale købmænd og tømmerpladsejere og den slags, der ikke nødvendigvis har den største indsigt i bankdrift. Anderledes med Danske Bank, hvor A.P. Møller sidder på en meget stor aktiepost, og derfor har det nok været en lettelse for Peter Straarup i går at læse i avisen, at bestyrelsesformand Alf Duch-Pedersen mener, at han er en dygtig direktør, som har bestyrelsens tillid.
Baggers spor skræmmer
Jeg ved heller ikke, hvorfor Berlingeren nu er sådan efter Straarup. Det er ikke mere end et par år siden, at han fik bladets store pris for sin fornemme indsats i bankverdenen. 
Man kan ikke frigøre sig fra, at det har været de usikre tider i erhvervslivet, der i år fik prisudvalget til at satse på det sikre og hædre den 95-årige Haldor Topsøe. Hans fornemme indsats hidtil bliver næppe undergravet af uheldige dispositioner i fremtiden.
Berlingeren har sikkert også skelet til Børsens uheldige hånd, da de i efteråret var med til at give Stein Bagger en fin erhvervspris, stort set samtidig med, at han lavede sit lille forsvindingsnummer i Dubai. 
Førnævnte artikel om superchefens overlevelsesmuligheder citerer også en headhunter for at fremtidens topchefer skal have en grundlæggende optimisme og være i stand til at bevare et godt humør. Så er det måske ikke lige typer som Straarup, man får i tankerne.
Når det drejer sig om grundlæggende optimisme, er det svært at ignorere en mand som Steen Bryde, der - selv om han er gået personligt konkurs - har udnævnt sig selv til at være direktør i det omstridte selskab Nordic Tankers, og samtidig gladelig meddeler, at han stiller op til bestyrelsen ved den kommende ekstraordinære generalforsamling. I øvrigt sammen med sin nære ven - den også konkursramte - Brian Petersen. 
Erhvervs- og Selskabsstyrelsen, der ellers ikke blander sig unødigt, har sjovt nok her besluttet at agere lyseslukker og sætte en stopper for Brydes julelege. 
Det bliver interessant at følge, hvad han finder på næste gang. Den mand er ikke til at holde nede.
Styrer fra fængslet
Det er heller ikke tilfældet med Danmarks største selskabstømmer, Poul Fischer, der i 2004 fik syv års fængsel, blev fradømt retten til at stifte og drive virksomhed og mistede sin advokatbestalling. Nu har han fra fængslet stiftet et nyt selskab, der via en række indviklede konstruktioner er registreret på Seychellerne. 
Fischer som i mellemtiden har skiftet navn til Bøjer - måske har han været til numerolog - siger, at han kun har stiftet selskabet for at have et, hvis han på et tidspunkt skal lave konsulentvirksomhed. 
Man kan ikke forestille sig andet, end at kunderne står i kø. Hvem vil dog ikke gerne rådgives af en mand, som hverken må drive den ene eller anden slags virksomhed, som er dømt som storsvindler, og som alligevel opretter firma fra sin fængselscelle.
Ifølge Berlingske Business står han til at blive løsladt til februar. Startkapitalen har han. 15,5. millioner kroner, som retten krævede konfiskeret, men politiet aldrig fandt. 
Hvis han så foruden sin optimisme, også kan bevare et godt humør, har vi måske fremtidens mand.
Så er der bare lige det med ærligheden...

