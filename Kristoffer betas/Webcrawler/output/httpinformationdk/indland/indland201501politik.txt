Politikere afviser lovbestemt mindsteløn
Selv om et flertal af lønmodtagerne ønsker en lovbestemt mindsteløn, er der ikke opbakning fra politikerne på Christiansborg. Det vil være en alt for stor indgriben i det danske aftalesystem på arbejdsmarkedet, lyder politikernes samstemmende forklaring


 Mens et flertal af lønmodtagerne ønsker en lovbestemt mindsteløn på arbejdsmarkedet, er der ikke et flertal for forslaget blandt politikerne på Christiansborg. Tværtimod afviser et flertal at ændre på den danske model, hvor arbejdstagere og arbejdsgivere selv forhandler løn- og arbejdsvilkår uden om Folketinget.
»Kernen i dag på det danske arbejdsmarked er, at arbejdstagere og arbejdsgivere i fællesskab lægger et lønniveau, og så længe parterne kan håndtere den diskussion, har vi ikke noget ønske om at blande os,« siger Lennart Damsbo-Andersen, arbejdsmarkedsordfører for Socialdemokraterne.
Hos oppositionens største parti, Venstre, mener arbejdsmarkedsordfører Hans Andersen, at det er »naturligt«, at så stor en andel af lønmodtagerne ønsker en lovbestemt minimumløn, når »fagbevægelsens medlemmer ikke mener, at fagbevægelsen i tilstrækkelig grad har gode svar på de bekymringer, som lønmodtagere i Danmark har«. Han afviser dog, at Venstre vil arbejde for at indføre en lovbestemt minimumsløn.
»Løn- og arbejdsvilkår ligger rigtig godt hos arbejdsmarkedets parter. Vi respekterer den danske model, og det synes jeg ikke, vi skal lave om på,« siger Hans Andersen.
Ifølge Lennart Damsbo-Andersen (S) er flertallet af lønmodtagere ikke klar over konsekvenserne af en lovbestemt mindsteløn:
»Jeg ser det som et udtryk for, at lønmodtagerne er bekymrede for lønudviklingen i Danmark, og så tror man, at en lovbestemt mindsteløn kan være en nem måde at sikre et vist niveau. Men det vil ikke være tilfældet,« mener han.
Skal bekæmpe social dumping
Ifølge en ny undersøgelse, som hovedorganisationerne LO og FTF har fået udarbejdet af Center for Arbejdsmarkedsforskning (Carma) ved Aalborg Universitet, er det 51 procent af de 2.590 adspurgte, som er helt eller delvist enige i, at Folketinget ved lov bør vedtage en minimumsløn for hele arbejdsmarkedet, mens det kun er en fjerdedel af de adspurgte, der er uenige.
»Det er et udtryk for, at store dele af lønmodtagerne ser en lovfastsat mindsteløn som et godt instrument til at bekæmpe social dumping. Lønmodtagerne kan se, at overenskomsterne ikke er nok til at dæmme op over for social dumping,« forklarede Henning Jørgensen, professor ved Aalborg Universitet til mandagens Information.
Og den vurdering af undersøgelsens resultat er Enhedslistens arbejdsmarkedsordfører Christian Juhl enig i.
»Jeg forstår godt, at lønmodtagerne efterlyser et bedre værn mod social dumping, for der går jo ikke en måned, hvor vi ikke hører om angreb på mindsteløn i form af løndumping. Men for os er det ikke aktuelt at lave en lovbestemt mindsteløn. Der er for mange ulemper ved det. I stedet kan et kædeansvar være et effekt redskab i kampen mod social dumping,« siger Christian Juhl.
Dansk Folkepartis arbejdsmarkedsordfører Bent Bøgsted vil kun overveje en lovbestemt mindsteløn, hvis fagbevægelsen sammen med arbejdsgiverorganisationerne ønsker det: »Lovgivning om en mindsteløn er en kraftig indgriben i overenskomstsystemet, og det vil vi ikke være med til. Hvis der skal komme en lovbestemt mindsteløn, skal det komme som et krav fra arbejdsmarkedets parter, og så må de også finde ud af, hvad den mindsteløn skal være,« siger Bent Bøgsted.
Hos Radikale Venstre er Nadeem Farooq, arbejdsmarkedsordfører, heller ikke parat til at arbejde for en lovbestemt mindsteløn:
»Den lovbestemte minimumløn er en alt for stor pris at betale, hvis man gerne vil føre en kamp mod social dumping. Jeg er tilhænger af, at vi bekæmper social dumping med andre metoder,« siger Nadeem Farooq.
– Men så har regeringen vel forsømt at gøre nok for at bekæmpe social dumping, når over halvdelen af lønmodtagerne ønsker en lovbestemt mindsteløn til netop at bekæmpe social dumping?
»Nej, men vi bliver nødt til at være endnu tydeligere over for lønmodtagerne, når vi skal forklare, at kampen mod social dumping ikke bliver vundet i løbet af få måneder. Det er noget, hvor vi hele tiden bygger oven på i form af flere ressourcer til myndighederne, klausuler, id-kort og så videre. Vi forsøger hele tiden at lave konkrete og praktiske initiativer mod social dumping,« siger Nadeem Farooq.

