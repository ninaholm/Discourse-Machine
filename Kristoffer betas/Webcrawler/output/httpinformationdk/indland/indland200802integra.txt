Integrationsministeren stoler på græske asyl-garantier
Danmark bør ikke sende asylansøgere til Grækenland, hvor de risikerer mishandling og mangelfuld sagsbehandling, siger forskere i asylpolitik. Integrationsminister Birthe Rønn Hornbech stoler på græske garantier om at overholde menneskerettighederne
275 illegale indvandrere, heraf 12 børn, venter på at stige i land i den græske havneby Katakolo i november 2007. Adskillige var afkræftede og dehydrerede. Hvad der er sket med dem, ved ingen.


 Asylansøgere i Grækenland risikerer fængsel, bank af politiet og en mangelfuld behandling af deres asylansøgninger. Derudover er Grækenland begyndt at sende afviste irakiske asylansøgere tilbage til Irak via Tyrkiet. 
I de sidste to år har dansk udlændingeservice valgt af sende 36 asylansøgere til Grækenland, og heraf er 12 med sikkerhed taget af sted, oplyser Rigspolitiet. 
"Danmark ikke kan outsource ansvaret til Grækenland, hvis det viser sig, at de asylansøgere, vi sendte til Grækenland, blev sendt videre til Irak - noget vi først vil finde ud af, når det er for sent. Indespærrede eller døde flygtninge har sjældent den store presseadgang," siger Thomas Gammeltoft-Hansen, der er ph.d.-studerende i EU's asylpolitik ved Dansk Institut for Internationale Studier.
Ifølge Dublin-forordningen kan en asylansøger altid sendes tilbage til sit første asylland inden for EU, altså Grækenland, hvis han blev registreret her først. 
"Men hvis Danmark mod bedrevidende sender asylansøgere tilbage til lande, der ikke behandler dem ordentligt, er det Danmarks ansvar - og i sidste ende vil vi kunne blive dømt ved Den Europæiske Menneskerettighedsdomstol," siger Thomas Gammeltoft-Hansen. 
Græske garantier 
Integrationsminister Birthe Rønn Hornbech (V) mener ikke, der er grund til at holde op med at sende asylansøgere til Grækenland. For Danmark modtager en udtrykkelig garanti fra Grækenland om reel asylsagsbehandling, hver gang en asylansøger sendes af sted. 
"Der skal være en aftale med grækerne om, at de realitetsbehandler sagerne, ellers beholder vi asylansøgerne her," siger integrationsminister Birthe Rønn Hornbech til Information.
Men Thomas Gammeltoft-Hansen, mener ikke, at en græsk garanti over for Danmark nødvendigvis vil ændre græsk praksis til det bedre: 
"At sende en asylansøger tilbage til et land, han er flygtet fra én gang, kan i sig selv være årsag til yderligere negativ behandling, også i et EU-land som Grækenland," siger han. 
Ifølge professor i asylret, Jens Vedsted-Hansen, fra Aarhus Universitet, hersker der ikke tvivl om de juridiske principper, Danmark bør handle efter: "Det er klart, at hvis flere seriøse kilder uafhængigt af hinanden oplyser om mishandling af asylansøgere i Grækenland, så bør de danske myndigheder stoppe med at sende asylansøgere til Grækenland, og sætte en undersøgelse i gang af de græske forhold," siger han og tilføjer:
"Derudover er der stillet så alvorlige spørgsmålstegn ved realiteten i sagsbehandlingen i Grækenland, at Danmark ikke kan fortsætte med at stole på de græske garantier. Det er fastslået af Den Europæiske Menneskerettighedsdomstol, at et EU-land ikke kan fralægge sig ansvaret for korrekt behandling af asylsager blot ved at henvise til et andet EU-lands forpligtelser."
Stoler på grækerne
Integrationsminister Birthe Rønn Hornbech mener, at de græske garantier om en reel sagsbehandling er i orden. 
"Vi sender ikke asylansøgere tilbage til noget land, der ikke opfylder konventionerne. Og hvis vi ikke får sikkerhed for, at grækerne behandler asylsagerne, så beholder vi ansøgerne her."
- Stoler du på grækerne? 
"Altså, hvis de græske myndigheder forsikrer det over for mig, hvad kan jeg så gøre, mener du?
- Du kunne lytte til FN's Højkommissariat for flygtninge eller til de rapporter, der beskriver, hvordan menneskerettighederne og flygtningekonventionen bliver overtrådt i Grækenland.
"Men altså, hvis jeg får en forsikring fra et EU-land, så er jeg nødt til at stole på den." 
- Hvorfor? 
"Fordi vi ikke kan opretholde et samarbejde, hvis vi ikke kan regne med dem, når de forsikrer os om at realitetsbehandle sagerne. Og hvis de er slappe i koderne, så beholder vi de pågældende asylansøgere i Danmark og behandler sagerne her. 
- Hvad betyder 'slappe i koderne'? Er det ikke bare papir I sender frem og tilbage? 
"Jeg har ikke set de papirer. Det er vores fremgangsmåde, at vi ikke sender asylansøgere tilbage til lande, medmindre vi er sikre på, at de ikke handler i strid med konventionen. Og det gælder alle lande."
- Svensk Tv4 har dokumenteret, at græsk politi mishandler asylansøgere i Grækenland. Hvorfor sende asylansøgere tilbage til mishandling?
"Jeg kan kun sige til dig, at vi ikke sender nogen tilbage, før vi er sikre på, at de ikke bliver udsat for den slags. 
- Men følger I op på sagerne i Grækenland? 
"Det kan vi jo ikke. Vi kan jo ikke gå ind i et andet land og være politi. Hvad vil du sige til, at græsk politi kom her og kiggede efter, hvordan vi behandlede asylansøgere?" 
- Så ville jeg vel gøre mit arbejde bedre. 
"Jamen, vi gør vores arbejde godt. Derfor beder vi Grækenland om en konkret forsikring i de konkrete sager. 
- I Norge har man besluttet sig for ikke at sende asylansøgere tilbage til Grækenland. Gør det indtryk på dig? 
"Jeg kan kun henvise til det, jeg lige har sagt, og du får ikke andre svar." 
- Hvad skal der til for, at I holder op med at sende folk tilbage til Grækenland? 
"Som jeg siger til dig, så er det en konkret forsikring hver gang, og nu når vi altså ikke længere..." 


