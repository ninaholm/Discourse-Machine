Rigspolitiet lod stå til i flere måneder i udsendelsessager
Rigspolitiet fik i april sidste år en oplysning om, at der var problemer med at udstede rejsedokumenter til iranere, der skal sendes tilbage til Nordirak, hvor de er flygtet fra. Men først i november reagerede Rigspolitiet i sagen, og dermed har en række asylansøgere fået uberettigede afslag, lyder kritikken
Alle alarmklokker hos Rigspolitiet burde jo have ringet i april. Rigspolitiet burde på det tidspunkt have gjort alt, hvad de kunne for så hurtigt som muligt at afklare, hvorvidt det her gælder for de iranske kurdere, siger Johanne Schmidt-Nielsen (EL). Foto: Folketinget


 Rigspolitiet møder nu kritik for at forhale en række udsendelsessager. I flere måneder undlod Rigspolitiet tilsyneladende at reagere på en oplysning fra den irakiske ambassade, om at ambassaden ikke ville udstede rejsedokumenter til andre end irakiske statsborgere.
Rigspolitiet fik oplysningen i april 2012 i forbindelse med en konkret udsendelsessag. Det fremgår af et referat af en telefonsamtale mellem Rigspolitiet og ambassaden, som Information er i besiddelse af.
Oplysningen fra ambassaden er helt central for en række sager om iranske kurdere, der har fået afslag på asyl og er blevet henvist til den kurdiske region i Irak (KRI) som såkaldt første asylland. Men først da Flygtningenævnet den 21. august 2012 bad Rigspolitiet om en udtalelse om muligheden for at sende iranske kurdere til KRI, reagerede Rigspolitiet. Der gik dog yderligere tre måneder, før Rigspolitiet den 13. november i et brev forelagde spørgsmålet for ambassaden. 15 dage senere, den 28. november, svarede ambassaden, ifølge Rigspolitiet, at den »alene udsteder rejsedokumenter til irakiske statsborgere, som er i besiddelse af irakiske ID-dokumenter, og som frivilligt ønsker at vende tilbage til Irak«.
På den baggrund har Flygtningenævnet standset udsendelserne og vil på et møde i dag drøfte »sagernes videre behandling«. En drøftelse, der sandsynligvis munder ud i, at sagerne genoptages, og de iranske kurdere får asyl i Danmark.
Alarmklokker burde ringe
I december 2011 fik de første iranske kurdere afslag på asyl og blev henvist til KRI som første asylland. Siden da har Flygtningenævnet behandlet 30 sager, som alle på nær nogle få er endt i afslag, oplyser nævnet. De pågældende asylansøgere har siden deres afslag siddet i en venteposition, som kunne og burde have været undgået, hvis Rigspolitiet havde reageret tidligere, lyder kritikken.
»Politiet har været alt for langsomme i den her sag,« siger Eva Singer, asylchef i Dansk Flygtningehjælp. »Hvis politiet havde spurgt ambassaden på et tidligere tidspunkt, så havde man undgået, at de, der har fået afslag i løbet af året, havde fået det afslag.«
Adjunkt og ph.d. i flygtningeret Jesper Lindholm fra Aalborg Universitet siger, at det »virker tankevækkende«, at Rigspolitiet ikke reagerer i sagen.»Hvis Rigspolitiet i flere måneder ligger inde med oplysninger om, at ambassaden ikke vil udstede rejsedokumenter til iranske statsborgere, uden at de oplyser Flygtningenævnet om det, så ser det ud til, at Rigspolitiet har et forklaringsproblem, fordi de altså ikke fremlægger oplysninger, som ville ændre nævnets beslutningsgrundlag« siger Jesper Lindholm.
Enhedslistens integrationsordfører, Johanne Schmidt-Nielsen, kritiserer også Rigspolitiet for manglende handling.
»Alle alarmklokker hos Rigspolitiet burde jo have ringet i april. Rigspolitiet burde på det tidspunkt have gjort alt, hvad de kunne for så hurtigt som muligt at afklare, hvorvidt det her gælder for de iranske kurdere,« siger Johanne Schmidt-Nielsen
Omkring august sidste år blev Flygtningenævnet opmærksom på, at Irak muligvis ikke vil lade de iranske kurdere rejse tilbage til KRI. Det skete, fordi nævnet ved en tilfældighed faldt over en formulering i et referat af en telefonsamtale mellem en kriminalassistent i Rigspolitiet og en person på den irakiske ambassade. Referatet, som Information er i besiddelse af, er fra den 10. april 2012 og indgik i en iraners asylsag, som nævnet behandlede i august. Ifølge referatet oplyste en »Ms. Hind« på ambassaden i telefonen, at »ambassaden på ingen måde kunne eller ville udstede rejsedokument til en iransk statsborger«.
»Der er formentlig intet til hinder for, at ovennævnte udlænding vil kunne indrejse i Irak fra Iran, men det kræver så, at han først indrejser i Iran,« skriver kriminalassistenten videre.
Men at indrejse i Iran er ikke en mulighed for de iranske kurdere, som Rigspolitiet på samme tidspunkt arbejdede med at udsende. De har nemlig »isoleret set« krav på asyl i forhold til Iran, har Flygtningenævnet afgjort.
»Referatet kunne efter vores opfattelse læses sådan, at den pågældende medarbejder på ambassaden havde givet udtryk for, at man kun ville tage egne statsborgere tilbage,« siger sekretariatschef Stig Torp Henriksen.
Referatet fik derfor Flygtningenævnet til at bede Rigspolitiet om en udtalelse.
»På den anden side var vi ikke sikre. Det ville i givet fald være en helt ny oplysning for nævnet. Og så tænkte vi, at det rigtige at gøre i en sådan situation ville være at bede Rigspolitiet om en udtalelse,« siger Stig Torp Henriksen
Unødig tid i asylcentre
Efter henvendelsen fra Flygtningenævnet den 21. august gik der dog endnu tre måneder, før Rigspolitiet henvendte sig til den irakiske ambassade.
Men én ting er, at Rigspolitiet har været længe om at reagere på Flygtningenævnets henvendelse. Noget andet er, at Rigspolitiet selv burde have taget initiativ til at kontakte ambassaden og søge en afklaring, lyder kritikken.
»De personer, der har fået afslag hen over året, skulle jo ikke have haft det afslag, fordi det nu viser sig, at de ikke kan udsendes, eftersom Irak ikke vil tage imod dem,« siger Eva Singer.
»Sagens kerne er, at der er nogle mennesker, som har fået forlænget deres opholdstid i asylsystemet med op til syv måneder, frem for at de havde fået deres opholdstilladelse og kunne komme i gang med deres integration i Danmark,« siger Johanne Schmidt-Nielsen.
Ifølge juraprofessor Jens Vedsted-Hansen fra Aarhus Universitet er det da også i strid med reglerne på området at lade de iranske kurdere sidde i udsendelsessituation, hvis Irak ikke vil tage imod dem.
»I dette sagsforløb er der intet, der tyder på, at manglende udsendelsesmulighed skyldes de pågældende flygtninge selv. Det ser derfor ud til at være en afvigelse fra praksis og dermed tilsidesættelse af gældende regler og retningslinjer, at Rigspolitiet har ventet så længe med at orientere Flygtningenævnet om den manglende udsendelsesmulighed.«
Som Information tidligere har skrevet, har Rigspolitiet på trods af flere henvendelser hidtil nægtet at udtale sig om status for udsendelserne. I stedet har de henvist til Justitsministeriet, som heller ikke har villet udtale sig.
Dansk Flygtningehjælp har ligeledes spurgt ind til udsendelserne, men også uden resultat.
»I de sager, hvor ansøgerne har kontaktet os, har vi løbende spurgt politiet, hvor langt de er kommet, men vi har ikke fået noget særlig tydeligt svar,« siger Eva Singer.
’En helt ny problemstilling’
Information har spurgt Rigspolitiet, hvornår det blev opmærksom på, at der var problemer med at få udstedt rejsedokumenter til iranske kurdere, og hvorfor Rigspolitiet ikke selv har taget initiativ til at kontakte ambassaden. Rigspolitiet har dog ikke ønsket at stille op til interview, men skriver i stedet i en mail:
»Henvendelsen til den irakiske ambassade i april 2012 fandt sted på sagsbehandlerniveau i en konkret sag og havde en uformel karakter. Den øverste ledelse i NUC (Nationalt Udlændingecenter, red.) var ikke på daværende tidspunkt bekendt med henvendelsen.«
Desuden skriver Rigspolitiet, at »anvendelsen af Irak, som KRI er en del af, som 1. asylland i forhold til iranske statsborgere, var en helt ny problemstilling, som måtte vurderes grundigt i forhold til Danmarks samarbejde med de irakiske myndigheder på udsendelsesområdet. (…) Denne vurdering har ikke været Rigspolitiets alene.«
Efter at en »afklaring af situationen forelå i forbindelse med Justitsministeriets besvarelse« af fire spørgsmål fra Folketinget i oktober om sagen, har Rigspolitiet skullet »skaffe sig et opdateret overblik over de aktuelt verserende udsendelsessager«.
»Da dette overblik var tilvejebragt, sendte Rigspolitiet den 13. november 2012 den formelle henvendelse til Iraks ambassade i København,« skriver Rigspolitiet.
 
 

