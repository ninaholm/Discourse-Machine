Esbjerg elsker stadig Bjarne Corydon
Mens salget af DONG til Goldman Sachs har slidt voldsomt på finansminister Bjarne Corydons popularitet blandt danskerne, er han stadig populær i valgkredsen i Esbjerg. Byen oplever den vækst, alle venter på, og derfor tror Esbjerg stadig på Bajrne Corydons opskrift
 
		Da vi fik forklaret de nuancer, som ofte ikke kommer frem i pressen, var der ikke så meget efterfølgende kritik af DONG-salget.


	Dan Holmgaard Rasmussen, formand Metal Vest i Esbjerg


 
	Kommunalvalgkampen 2013 er i sin afgørende fase. Hvem bliver Danmarks største borgmesterparti, Venstre eller Socialdemokraterne? Det spørgsmål er underordnet denne novemberaften på Rensdyrvej i det nordlige Esbjerg. Uden for det socialdemokratiske byrådsmedlem Anders Kronborgs gulstensvilla holder der flere biler end normalt. Især ministerbiler er ikke så velkendte på disse kanter. Indenfor har Anders Kronborgs kone lavet kaffe og købt øl ind til det hulemøde for byens meningsdannere og finansminister Bjarne Corydon (S), som hendes mand har arrangeret. Kommunalvalgkamp er gøgl og glimmer. Esbjergs fremtidige udvikling er anderledes vigtig.

	Venstreborgmesteren sidder sammen med lokale fagforeningsformænd i de bløde sofaer og på stolene rundt omkring spisebordet. Til stede er også erhvervsfolk, direktøren for havnen – kranspulsåren i byens rivende erhvervsudvikling – oppositionens borgmesterkandidat og avisredaktører.

	I borgmester Johnny Søtrups mappe med papirer ligger blandt andet spørgsmålet om Maskinmesterskolen, som man gerne vil have tilbage til byen,.

	Er han opmærksom på disse tanker, spørger borgmesteren på et tidspunkt finansministeren, der sidder ved et rundt bord midt i stuen.

	»Tror du, jeg er opmærksom på det?« lyder det retorisk og lunt fra ministeren.

	Corydon favoriserer ikke Esbjerg, slår han fast. Men alligevel er byen en vigtig brik i finansministerens vækstdagsorden og regeringens satsning på grøn energi. Esbjergenserne er til gengæld begejstrede for Thornings ukendte stabschef, der blev opstillet i byen med lynets hast i 2011, fik et flot folketingsvalg med over 8.000 personlige stemmer og blev finansminister.

	Topsocialdemokraten personificerer for øjeblikket alt det dårlige, der siges om regeringens reformdagsorden og nødvendighedens politik. Fra at have ligget i toppen skraber han nu bunden i ministrenes popularitetsmålinger. Men hvis man vil finde ét sted i Danmark, hvor Corydon ikke kun tager tæsk, skal man altså langt væk fra hovedstaden og debatdanmark til landets vestligste metropol. Her bakker fremtrædende dele af fagbevægelsen og baglandet op trods kontanthjælps- og dagpengereform, selskabsskattelettelser, DONG-salg og konkurrencestat.

	Sågar den Blå Bjarne – kansasmanden i midten; dansk politiks førstevalg i vælgerhavet, som i øjeblikket gør Dansk Folkeparti større end socialdemokraterne i meningsmålingerne – siges at være mindre kritisk her i Esbjerg.

	Og så skader det jo ikke at have en finansministers bevågenhed, som de siger i byen, hvis nye havvindmøllepark, milliardordre på Amagerforbrændingens kæmpekedler og pensionskasseinvesteringer i bygning af nye erhvervsdomiciler kædes sammen med Corydons indflydelse.

	»Erhvervslivet er glade for Bjarne Corydon. Det er byens blå borgmester, og det er den Blå Bjarne. Den reformdagsorden og indskrænkninger i velfærden, som Bjarne Corydon repræsenterer, er der mange traditionelle socialdemokrater, som ikke bryder sig om. Det er min vurdering, at det forholder sig anderledes i Esbjerg. I Esbjerg er der en vækstdagsorden, som overskygger kritikken. Det er ikke i Esbjerg, man oplever de voldsomste protester mod de velfærdsreformer, regeringen har lanceret,« siger lokalredaktør ved Jydske Vestkysten Christian Friis Hansen.

	Vækstdynamo

	Det er som at komme til en ørkenlandsby. Ud af soldisen dukker klynger af kæmpemæssige søjler med hætter på toppen op. Lidt ude i vandet ligger en beboelsesplatform, som de bruger ude på olie- og gasfelterne. Og spredt over det grussede sand ligger række på række af enorme vindmøllevinger, dele til vindmøllernes krop og samleled til det hele.

	650.000 kvadratmeter gammelt vadehavsland er forvandlet til Esbjerg Havn Øst. I alt én million kvadratmeter vækst. Det er havnen for Esbjerg. Engang var byen kendt for sin odør. Nu lugter her ikke længere af fisk. Bådene, der landede de dunstende industrifisk, er erstattet af den nye tids fartøjer. Navigationsbåde, der undersøger vandforhold med henblik på placering af havvindmøller.

	Offshoreindustrien har gjort Esbjerg førende inden for grøn energi og til det eneste sted ud over København og Aarhus, hvor der er vækst og en retning ud af krisen, fremhæver havnedirektør Ole Ingrisch.

	»Da fiskeindustrien lukkede i 2007 og flyttede deres landing af fisk til Thyborøn, var jeg bekymret. Det var en ulykke for byen.

	Selv om vi kunne se gode tendenser inden for olie og gas, havde jeg ikke troet, vi ville vi stå med så stor en vækst, som vi gør i dag. Men Esbjerg er en ung by, der kun har ligget her i 140 år. Folk ved, hvorfor de er her. De er her på grund af havnen, det giver en kæmpe goodwill, vilje til at samarbejde og handle,« siger Ole Ingrisch, der vurderer at have erstattet de 2.000 tabte arbejdspladser i fiskeindustrien med 3.000 nye – først og fremmest inden for offshore.

	Desuden kan byen glæde sig over en arbejdsløshedsprocent, der er lavere end landsgennemsnittet, viser tal fra Esbjerg Erhvervsudvikling. Ifølge en årlig rundspørge, som Jydske Vestkysten har foretaget blandt 10 offshore virksomheder, blev der i 2011 skabt 500 nyoprettede stillinger i Esbjerg. I 2012 kom man op på 1.200 nye job og i 2013 igen 500.  

	Med andre ord: nye produktionsarbejdspladser. Det er noget, en finansminister, der har gjort velfærd og privat vækst til sit politiske projekt og regeringens fremmeste succeskriterium, kan bruge. Her lugtes genvalg og forståelse for alle partiets reformanstrengelser.

	»Hvis man vil se væksten, mærke den og smage den, så skal man tage en tur på Esbjerg Havn – og så skal man prøve at lytte til, hvad der er sket med den havn, bare de senere år, i forhold til at udnytte mulighederne. Så får man virkelig ind under huden, at alt kan lade sig gøre i det her land, hvis bare man vil fremad,« har finansministeren udtalt i forbindelse med et af sine mange besøg i byen og på havnen.

	Politisk ordfører for Socialdemokraterne i Esbjerg byråd, Anders Kronborg, mener, at byens særlige dna passer godt til den socialdemokratiske højrefløj, som Bjarne Corydon repræsenterer. »I Esbjerg er vi gode til at tage os af hinanden. Folk kender deres velfærdspligter. De har brug for et job, og så skal de nok hjælpe med at få ting til at fungere i dagligdagen f.eks. gennem foreningslivet. Jeg tror, at den måde, Bjarne tænker på, passer enormt godt til Esbjergs dna. Hvis man desuden ser partihistorisk på Esbjerg, er vi opdraget til, at tingene ikke kommer af sig selv. Her er arbejdspladser og beskæftigelse nøgleord i det at være socialdemokrat. Så når der kommer en vækstpakke med selskabsskattelettelser, mener vi herovre, at man som socialdemokrat ikke bare kan tillade sig at gøre det til en ideologisk diskussion,« siger Anders Kronborg.

	DONG-salg er godt

	På mange måder kan man kalde Esbjerg Socialdemokraternes Herning. Herning er den flotteste farve i Venstres kommunepalet. Partiet sidder på over halvdelen af stemmerne, og det går godt i byen. I Esbjerg tabte Socialdemokraterne godt nok den traditionelle højborg til Venstre i 1993, og offshore-eventyret startede sin kometfart, før Corydon steg om bord. Men viljen til at bruge Esbjerg som et eksempel på, at ens politik virker, har finansministeren. Og han er også villig til at bruge sin indflydelse på at hjælpe byen på vej helt kontant i form af nye arbejdspladser.

	»Regeringens projekt er at skabe beskæftigelse. Det, kan man se, virker her i Esbjerg. Det er jo ikke Bjarnes fortjeneste alene, men efter valget er der begyndt at ske ting, der har en positiv afsmitning på beskæftigelsen i Esbjerg. Corydon vil nok afvise, at det er, fordi han sidder, hvor han sidder. Men jeg tror ikke, det er uden betydning, at man har en finansminister, der er valgt i ens kreds. Selvfølgelig har det en betydning,« siger Anders Kronborg.

	Da Folketingets finansudvalg godkendte det kontroversielle aktiesalg i DONG Energy – en sag, der sendte SF ud af regeringen og skabte massiv modbevægelse blandt vælgere og i det socialdemokratiske bagland – havde Corydon sin helt egen vinkel i Jydske Vestkysten, hvor nyheden blev præsenteret som god for off-shore-by nummer 1:

	»Nu er DONG sikret kapitaludvidelse. Den var stærkt nødvendig, hvis selskabet skal have mulighed for at realisere sine ambitioner om øgede investeringer i havvindmølleparker og olie- og gasudvinding. De barske realiteter er jo, at uden denne kapitaldudvidelse var DONG tvunget til at reducere sine investeringer. Så jeg synes i den grad, at der er grund til at glæde sig over kapitaludvidelsen i Esbjerg,« sagde ministeren til avisen.

	Det er den slags, der falder i god jord hos byens arbejdere. Ganske vist var også partiets tillidsfolk i Dansk Metals Esbjerg-afdeling højlydt kritiske over for DONG-salget, forklarer den lokale formand Dan H. Rasmussen. Men ministeren kom på besøg i lokalerne på Salingssundsvej i Esbjerg Nord.

	»Da vi fik forklaret de nuancer, som ofte ikke kommer frem i pressen, var der ikke så meget efterfølgende kritik,« siger Dan H. Rasmussen.

	Eller som Jan Thorsen, havneassistent gennem 20 år, siger, da vi møder ham på kajen: »Jeg kan ikke se, at DONG-salget er et problem. Hvis vi vil frem over stepperne, kan vi ikke bare gå og gemme på arvesølvet.«

	Corydons hånd

	De 7.500 arbejdspladser, som ventes at følge den 11 milliarder kroner
	store investering i havmølleparken Horns Rev III i Nordsøen ud for Esbjerg  – og som lige nu er ganske omstridt, fordi V og K til havnedirektørens store ærgrelse vil åbne det energiforlig, hvor vindinvesteringen blev vedtaget – tilskrives også Corydon.

	»Corydon er meget lyttende over for, at der skal gang i hjulene. Da energiforliget blev indgået, kan jeg sagtens se, at Esbjergs interesser er blevet lagt på bordet under forhandlingerne,« siger havnedirektør Ole Ingrisch.

	Også pensionskassernes mange millioner er begyndt at trille i Esbjergs retning. Før i tiden gik de store pengetanke i pensionskasserne uden om byen og i stedet til København og Aarhus, når der skulle investeres i opførelse af nye domiciler. Det brokkede borgmester Søtrup sig en del over. Nu står Pensionsdanmark bag Semco Maritimes nye domicil, og PFA har meldt sig som storinvestor bag et kommende shoppingcenter midt i byen.

	»Den næste dagsorden efter vækstdagsordenen er at få pensionsmilliarderne til at arbejde f.eks. i forbindelse med erhvervslivets domicilbyggerier. Og der er da ingen tvivl om, at det hjælper, at man har en finansminister i kredsen,« siger lokalredaktør Christian Friis Hansen.

	Ingen taler om, at ministeren misbruger sin magt. Men flere hæfter sig ved det bemærkelsesværdige i, at finansministeren selv har bekræftet, at han har gjort, hvad kan kunne for at få en bestemt milliardordre til bygning af kedler og ovne til virksomheden Vølund i Esbjerg.

	Det skete i forbindelse med de politiske forhandlinger om det omdiskuterede forbrændingsanlæg på Amager, hvor Corydon angiveligt via intenst lobbyarbejde fra Dansk Metal skulle have presset på for en bestemt løsning. Og det trods modstand i den københavnske borgerrepræsentation, hvor bl.a. SF ville have mindre forbrænding i kedler og mere genanvendelse af affald.

	»Der er ingen tvivl om, at Bjarne Corydon har været inde og hjælpe med til, at vi får projektet igennem, selv om det hele tiden har været et sundt projekt,« har Vølunds direktør, John Veje Olesen, f.eks. bekræftet over for Jydske Vestkysten.

	Selv har finansministeren forklaret følgende til avisen:

	»Min rolle har været helt uformel i forhold til at gøre mit synspunkt gældende, hvor man har villet lytte. Jeg har ikke haft beslutningskompetencen, men jeg har gjort klart, hvordan jeg ser på tingene. Jeg er heldigvis i den situation, hvor man nogle gange lytter til, hvad jeg siger.«

	Hensynet til miljø og genanvendelse måtte vige til gengæld for arbejdspladser, konstaterede SF’s nu tidligere medlem af borgerrepræsentationen Signe Goldmann.

	»Og ingen vil ane, hvad der i virkeligheden er gået for sig, og at det i høj grad er et spørgsmål om jyske arbejdspladser, der har dikteret, hvilken miljøpolitik vi skal føre i København,« har hun skrevet om sagen, som også er nævnt i Lobbyisternes lommebog af Peter Mose og Susanne Hegelund. Corydon har over for Altinget afvist, at hans indblanding skulle være et problem.

	Ikke Corydons fortjeneste  

	Men når Bjarnes laboratorium tilsyneladende er en succeshistorie og et bevis på, at hans projekt ’velfærd og privat vækst’ virker – et projekt to tredjedele af danskerne formentlig kan skrive under på, som Weekendavisen engang noterede – hvorfor vender vælgerne så ryggen til Socialdemokraterne? Hvorfor bliver Corydon beskrevet som en marionetdukke med Finansministeriets klamme hånd inden i. Styret af en regnemaskine i stedet for et socialdemokratisk kompas.

	Det har Jesper Bach, leder af et hold havnearbejdere, der er ved at laste et forsyningsskib, ingen problemer med at forstå:

	»I min optik har Bjarne Corydon aldrig været socialdemokrat. Han
	har aldrig været arbejder, og han fører i mine øjne en borgerlig politik,
	som arbejderne ikke har megen glæde af. Arbejdspladserne her på havnen er ikke Corydons eller regeringens fortjeneste. Det er de dygtige virksomheder her på havnen, som har været gode til at udvikle sig,« siger Jesper Bach, mens en af hans kolleger klukkende kommenterer, at »Jesper jo stemmer på Hylle«
	med tanke på den tidligere formand for havnearbejderne i Esbjerg,
	Henning Hyllested, nu folketingsmedlem for Enhedslisten. Til gengæld får Corydon støtte fra den aktive socialdemokrat og folkeskolelærer Stine Wium Olesen, der trods sidste forårs lærer-lock out sagtens kan se Corydons projekt.

	Hun er heller ikke så kritisk over for dagpengereformen, som mange af hendes partifæller, fordi hun ikke mener, at det er partiets ansvar, at perioden blev forkortet. Til trods for, at hun selv har gået ledig i knap to år og stod til at falde ud af dagpengesystemet, synes hun, at en dagpengeperiode på fire år »er lige lang nok«.

	»Bjarne Corydon og regeringen har formået at skabe et projekt, der er gennemsocialdemokratisk, fordi det handler om at sikre velfærdsstatens overlevelse, så danskerne stadig kan få lige adgang til f.eks. sundhed og uddannelse. Hans forestillinger om konkurrencestaten handler jo om, at det er nødvendigt at få så meget ud af skattekronerne som muligt. Det er der flere privatansatte end offentligt ansatte, der har blik for,« konstaterer hun.

	Jo, Danmark kan lære noget af Esbjerg. Eller som ministeren selv har formuleret det:

	»Esbjerg er en succeshistorie – også når det handler om produktionsjob. Og det synes jeg på mange måder, at resten af Danmark kan tage ved lære af. Jeg nægter at tro, at det kun er noget, der kan lade sig gøre i Esbjerg.«

