Gade går fri af nye jægerafsløringer
Gade går fri af nye jæger-afsløringer Det er umiddelbart  ingen belastning for forsvarsministeren, at hæren i første omgang advarede mod at forbyde jægerbogen, vurderer eksperter. Men Forsvaret kan få sværere ved at vinde en sag mod forfatteren


 Det er først og fremmest den tidligere jægersoldat Thomas Rathsack, der kan glæde sig over nye oplysninger om Forsvarets holdning til hans bog Jæger - i krig med eliten.
Sådan lyder ekspertvurderingen, efter at det i går kom frem, at både chefen for Jægerkorpset og en chef i Hærens Operative Kommando (HOK) i første omgang ikke så nogen større sikkerhedsrisiko i jægerbogen og i øvrigt direkte advarede mod at prøve at forhindre dens udgivelse.
»Disse personer kan nu blive indkaldt som vidner i en retssag mod Thomas Rathsack - og deres vurderinger vil indgå i den samlede bevisvurdering,« siger lektor i forvaltningsret Sten Bønsing fra Aalborg Universitet.
Han vurderer, at Rathsack nu er stillet bedre i sin sag.
»Det må man nok sige. Men det er svært at sige, hvor stor betydning det vil have. På den ene side er der jo tale om folk, der taler med en vis vægt. Men på den anden side er det jo ikke deres vurderinger, der i sig selv afgør, hvad der er til skade for Danmarks interesser,« siger Sten Bønsing.
Mere skade end gavn
Det var på et hastemøde indkaldt i Forsvarsministeriet den 9. september - samme dag, som forsvarsminister Søren Gade (V) første gang hørte om jægerbogen - at Jægerkorpsets chef, oberstløjtnant Michael Hyldgaard, og chefen for HOK's Operationsdivision, oberstløjtnant Henrik Sommer, ifølge Politiken vurderede, at der ganske vist var problematiske forhold i bogen, men at de ikke var alvorlige nok til at forhindre en udgivelse. Faktisk kunne de fleste af informationerne i bogen findes på internettet eller i andre bøger, som tidligere amerikanske og engelske specialstyrke-soldater har udgivet, oplyste de to officerer.
De advarede samtidig direkte imod, at forsvaret forsøgte at stoppe udgivelsen af bogen. Dét ville nemlig bare sætte unødigt fokus i offentligheden på de oplysninger, man måske ikke var så glad for at få frem.
Men selv om de to officerer sidder i operative afdelinger med tæt kontakt til de udsendte danske soldater, hvis sikkerhed hele jægersagen især har handlet om, så er de ikke sandhedsvidner, siger Sten Bønsing:
»Man kan godt forestille sig, at Forsvarets Efterretningstjeneste eller Forsvarsministeriet har et lidt bredere perspektiv på, hvad der er skadeligt for Danmarks interesser.«
Trods de to officerers indstillinger nåede Forsvarskommandoen alligevel frem til, at en udgivelse af bogen skader rigets sikkerhed - og derfor indledte man fogedsagen.
Sten Bønsing mener ikke, at Søren Gade kan klandres for ikke at have oplyst Folketinget om den interne uenighed.
»Hvis hele ministeriet havde én opfattelse, mens ministeren sagde noget andet, så bliver det et problem. Men hvis ministeriet synes, at der er en overvejende holdning om et bestemt synspunkt, så er der ikke i sig selv pligt til at fortælle, at forskellige medarbejdere har forskellige opfattelser,« siger han.
Ringe koordination
Om nogen kan beskyldes for at have handlet forkert, afhænger ifølge professor i forvaltningsret Steen Rønsholdt fra Københavns Universitet først og fremmest af, om forsvaret har handlet på et tilstrækkeligt sagligt grundlag, da man besluttede at indlede fogedsagen.
»Hele det her tyder i hvert fald på meget ringe koordination internt i det system, for nu at sige det mildt. Det er åbenbart meget vanskeligt at få en koordineret, ordentlig og fyldestgørende tilbagemelding til ministeren,« siger han.
SF's Holger K. Nielsen kræver nu en uvildig undersøgelse af Søren Gade. Dét afviser DF afviser blankt.


