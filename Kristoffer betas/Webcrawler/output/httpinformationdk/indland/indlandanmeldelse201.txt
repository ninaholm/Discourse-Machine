Den sproglige havenisse
Det kontroversielle  i bogen om Kenneth Plummer ligger i det faktum, at hovedpersonen er generaldirektør i DR


 Det er på mange måder smertelig læsning. Et vemodigt portræt af et kulturløst inkompetent menneske i en stilling vedkommende ikke er voksen. En række triste referater af fortrinsvis tidligere samarbejdspartnere, hvis respekt for den nu forhenværende generaldirektør er ringe. Plummers fortløbende selvfremstilling i et endimensionalt fladt sportssprog selv i joviale omklædningsrum, får en afgående medarbejder til at kalde Plummer 'den sproglige havenisse'. Plummer - summen af kardemommen, bogens titel, refererer til et af Plummers mange intetsigende yndlingsudtryk.
Kenneth Plummer er, når man møder ham, en venlig mand med let til latter. Indtrykket bliver hængende efter andet og tredje samvær. Så kommer tvivlen. Hvad er det, manden står for? Hvad er indholdet? Er der nogen hjemme i en personlig gestalt i den grad centreret om den sportslige vulgæropfattelses enkle problemverden om tab og vind? Det er sådanne spørgsmål, bogens forfatter, tidligere sportschef i DR Kurt Lassen, har søgt besvaret med overvejende negativt resultat. En underlig uvirkelig sørgmodig selvhævdelse synes at være summen af Plummer, samt en række umusiske fejltrin, der efterlader indtryk af en særdeles kreativ moralopfattelse blandet med kynisme i omgangen med medarbejdere plus underdanighed over for magten.
Velkendt er jo nu det uhyrlige forsøg på bestikkelse, Plummer lancerer over for forfatteren ved at tilbyde fortrolige (i øvrigt gamle) oplysninger om ansøgerne til den stilling, Plummer fik. Den sag, dokumenteret i en lydfil, der blev Plummers bane. Endnu værre er hans beskyldninger mod bl.a. Lisbeth Knudsen, den tidligere nyhedschef, for økonomisk urent trav. Lige til byretten.
Disse historier fortæller forfatteren, hvis indsigt i den Plummerske tankegang overbeviser ham om, at aftalen 'ikke at citere ved citatforbud' alt taget i betragtning må vige for pligten til at underrette offentligheden om den portrætteredes adfærd. Efter denne anmelders opfattelse kan Kurt Lassens diskutable disposition forsvares. Intet er absolut, hverken ytringsfrihed eller (løse) citataftaler. Der er hensyn og hensyn.
Korrekturlæseri
For en umiddelbar betragtning ligger Kurt Lassens metodiske svaghed i bogen i de mange anonyme udtalelser. Selvklart ville et sådant portræt være mere uomgængeligt med kildeangivelser. Problemet vejes dog op af de navngivnes bekræftende udsagn. Blind skal man selvfølgelig heller ikke være for, at alle, der har forladt DR mere eller mindre frivilligt, hver har deres opgør at passe. Men også over for den indvending tæller udsagnenes indsigtsfulde tyngde.
Alle tidligere generaldirektører i DR, selv Nissen, hvis empatiske mangler og brutalitet var legendarisk, har haft rigeligt med både hjerne og hjerte i den kultur, DR var sat til at formidle. For Plummers vedkommende er det overflade og varm luft.
At Kenneth Plummer ingen evner har eller er dum, er på den anden side ikke rigtigt. Han overlevede længe og forstod at klare sig med kneb og strukturændringer, der som antydet har fjernet den ene truende underchef efter den anden.
Kurt Lassens gennemgang af dette komplekse spil er ikke en videnskabelig fremstilling. Men bogen er et kompetent bidrag til forståelsen af institutionens deroute. Denne skyldes ikke alene de politikere, der ønsker det værste for DR med flertal til at gøre noget ved det. Nedturen er orkestreret af det øverste ledende lag, som i Plummers tilfælde havde velsignelsen i det politiske bagland til at neddrosle uønskede programtyper, kritik og kultur og gemme følsomt kildemateriale i et pengeskab. Det er nok ret kendetegnende, at Lassen kun kan få Jens Rohde (V) og Brian Mikkelsen (K) til at sige noget pænt om Plummer.
Det er som sagt en sørgelig bog, Kurt Lassen har skrevet. Dette er altså hvad der kan lade sig gøre i Danmark fra 2005 til i dag i nationens vigtigste medievirksomhed. Sørgelig også fordi bogen med sit sprængfarlige indhold førte til et menneskes fald fra tinderne. Uanset al inkompetence ikke morsomt. Morsom er derimod Plummers slutreplik til Kurt Lassen. Under hele bogens tilblivelse har generaldirektøren i sin imagepleje været nidkært interesseret i at bestemme forfatterens kilder. Til sidst tilbyder han at læse korrektur. Herregud.


