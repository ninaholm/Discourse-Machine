Venstre bruger tiden i opposition på langsigtet politikudvikling
Venstre har efterhånden fået det lange lys på. Lars Løkke Rasmussens fem sigtelinjer skal danne ramme om det politiske projekt frem til næste valg og holde medlemmerne beskæftigede undervejs
Formålet med sigtelinjerne er at udvikle den politik, som skal danne rammen om Venstres næste valgoplæg og forhåbentlig regeringsgrundlag til næste valg, forklarer Venstres næstformand Kristian Jensen.


 Venstres formand, Lars Løkke Rasmussen, præsenterede dem på landsmødet sidste år. Fem nye sigtelinjer for Venstre. Siden er de møjsommeligt blevet indarbejdet i partiets kommunikation udadtil. Der er blevet lavet pjecer med debatoplæg om sigtelinjerne. Og senest er Venstres finanslovforslag udarbejdet med sigtelinjerne som overskrifterne ’Reformer for velfærd’, ’Velfærd med frihed’, ’Flere skal med’, ’Et konkurrenceklart samfund’ og ’Danmark aktiv i verden’. Der er ingen tvivl om, at det er Lars Løkke Rasmussen, der er afsender. I en af pjecerne slås formålet an i en offensiv tone:
»Jeg ved, hvad jeg vil med Danmark. Danmark er ikke et perfekt land, men vi er et godt land, hvor enhver har mulighed for at skabe succes, uanset hvor man kommer fra. Det vil jeg værne om ved at træffe de rigtige beslutninger og sætte den rigtige kurs for Danmark.«
Hvorefter hovedbudskabet gentages endnu en gang:
»Jeg ved, hvad jeg vil med Danmark.«
Nøgler kun til låns
Arbejdet med sigtelinjerne har fyldt en del i Venstre det seneste års tid. Fem folketingsmedlemmer med ministererfaring er blevet parret med fem unge folketingsmedlemmer i arbejdet med at organisere debatter rundt om i landet. Der er blevet lavet lukkede facebookgrupper, hvor temaerne diskuteres. Lars Løkke Rasmussen har været på rundrejse i regionerne og fortalt om sigtelinjerne.
Onde tunger kalder dem ’beskæftigelsesterapi’, hvis formål først og fremmest er at sikre, at bagland og folketingsmedlemmer bruger tiden på andet end at fremsætte for mange mystiske krav til, hvad partiledelsen skal foretage sig i oppositionstiden.
Andre mener, at de er udtryk for reel dialog med medlemmerne, som skal sikre fodslag i hele Venstres organisation om linjen frem mod kommunalvalg, Europa-Parlamentsvalg og til sidst næste folketingsvalg, hvor Venstres formand igen håber at overtage nøglerne til Statsministeriet, som han på valgnatten i 2011 sagde kun var ’til låns’ til Helle Thorning-Schmidt.
Næstformand Kristian Jensen tillægger da også sigtelinjerne stor betydning:
»Formålet med sigtelinjerne er at udvikle den politik, som skal danne rammen om Venstres næste valgoplæg og forhåbentlig regeringsgrundlag til næste valg. Ambitionen er at få ideer og inspiration til Venstres fremadrettede politik,« siger han.
Det er ikke første gang, at en Venstreformand har benyttet et landsmøde til at forsøge at sætte retning. I 2005 havde Anders Fogh Rasmussen syv såkaldte pejlemærker. En af dem var »det skal kunne betale sig at arbejde«. En anden var »et Danmark med en stærk sammenhængskraft«. En tredje var »mere valgfrihed«. På landsmødet i 2009 satte Lars Løkke Rasmussen 10 mål for »den danske drøm«. Med overskrifter som »højere bruttonationalprodukt pr. indbygger« eller »højere middellevetid« var drømmene dog ikke særlig velegnede til debat.
De fem sigtrelinjer er i højere grad et forsøg på at sætte skub i en politisk diskussion, sådan som Socialdemokraterne også gjorde det med deres »Danmark 2032« tidligere på året. Her blev S-medlemmerne bedt om at forholde sig til prioriteringer i velfærden.
Det samme er tilfældet for Venstre-folkene, der bl.a. bliver spurgt: »Skal alle i Danmark have ret til de samme ydelser uanset indtjening og formue?« mens partimedlemmerne i ’Danmark aktiv i verden’ bliver bedt om at svare på spørgsmålet: »Hvilken type EU-politik ønsker vi i Venstre? Skal vi fortsat arbejde for at ophæve Danmarks undtagelser – euroen, forsvarssamarbejdet og det retlige forbehold?«
Åben dialog
Ifølge Kristian Jensen er det netop tiden i opposition, som bedst kan bruges til den slags overvejelser.
»Man skal huske, at det er nemmere at lave den slags processer, mens man er i opposition. Sagen er jo den, at hvis en minister lægger op til debat, vil man hurtig spørge: Hvornår bliver det så gennemført? I opposition har vi mulighed for at debattere mere åbent og tage en dialog med vores medlemmer. Det gør vi så på den her måde,« siger han og peger på, at verden har forandret sig de senere år.
»Sigtelinjen om udenrigspolitik tager jo udgangspunkt i, at verden har ændret sig rigtig meget, siden vi kom i regering. Dengang var det sådan, at hvis EU og USA blev enige om noget, så kunne man være nogenlunde sikker på, at så ville det også gå sådan. I dag er behovet for alliancer et andet,« siger han.
»Vi tager en fordomsfri debat. Men min fornemmelse er klart, at der ikke er nogen slinger i valsen hos Venstres medlemmer, når det kommer til vores EU-venlige linje.«
Binder partiet sammen
Ifølge Kasper Møller Hansen, professor ved Institut for Statskundskab på Københavns Universitet, bør man ikke undervurdere det arbejde med politikudvikling, som løbende foregår i alle partier.
»En funktion er at udforme partiets politik, en anden er at skabe fælles fodslag. Den slags processer kan binde partiet sammen og dermed blive meget vigtig for det holdningsfællesskab, som partier jo også er,« siger han.
Kasper Møller Hansen mener ikke, at der er tale om beskræftigelsesterapi for partimedlemmer: »Nej, det mener jeg sådan set ikke. Jeg tror, at der bliver tænkt nogle tanker i de her interne politikudviklingsarbejder i alle partier, som kan være nyttige. Det er klart, at man bliver skuffet, hvis man forventer, at man skal være med til at skrive et regeringsgrundlag, når man skal til en debataften. Men det er heller ikke det, det handler om. Det handler om at få ideer og ejerskab.«

