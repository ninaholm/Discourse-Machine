Økonomer roser rekordstor offentlig sektor
Danmark har nu verdens største offentlige sektor, viser nye tal fra OECD. Og det er helt fint, lyder det fra økonomer. Fra borgerlig side er begejstringen dog en del mere behersket
En sygeplejerske i færd med at hjælpe en patient på Rigshospitalet. Tal fra OECD viser, at Danmark for første gang i 20 år erobrer topplaceringen som det land i verden med den største offentlige sektor.


 Tillykke med førstepladsen. 
Sådan lyder det fra flere økonomer, i kølvandet på at Danmark for første gang i 20 år erobrer topplaceringen som det land i verden med den største offentlige sektor. 
En af dem er direktør i AE-rådet Lars Andersen. 
"Der eksisterer en opfattelse af, at den offentlige sektor er en klods om benet på hårdtarbejdende, private lønmodtagere. Men pointen er jo, at den offentlige sektor er uddannelse, forskning, børnepasning og sundhedsvæsen, som udgør forudsætningen for den private produktion," siger Lars Andersen. 
Ifølge OECD fylder det offentlige, danske forbrug 26,1 procent af det samlede bruttonationalprodukt (BNP). I Sverige, der ellers normalt topper listen, er andelen nu 25,8 procent. 
Professor Bent Greve fra Institut for Samfund og Globalisering på RUC hilser også placeringen velkommen. 
"Pengene går til at sikre en infrastruktur, som gør, at vi overhovedet kan være konkurrencedygtige og bevare et velfærdssamfund. Så det er ikke et problem, at vi ligger øverst. Det handler meget mere om, hvordan vi bruger pengene. Og her har vi et langt stykke af vejen en fornuftig måde at bruge dem på," siger Bent Greve.
Dynamiske effekter
Professoren peger på, at den offentlige sektor har sikret, at kvinder kan komme ud på arbejdsmarkedet, at der er et ordentligt uddannelsessystem og så videre. 
"Man taler meget om dynamiske effekter ved at ændre skattesystemet. Men der er også dynamiske effekter fra offentlige udgifter," siger Bent Greve 
For økonomiprofessor Christen Sørensen fra Syddansk Universitet er det heller ikke i sig selv et problem, at det offentlige fylder meget. 
"Som seriøs økonom kan det aldrig være et selvstændigt mål at reducere størrelsen på den offentlige sektor," siger han. 
I stedet peger Christen Sørensen på, at det offentlige skal have folks tillid. 
"Det afgørende er befolkningens tilfredshed med deres levestandard, og her ligger Danmark i toppen. Og så skal vi selvfølgeligt ikke spilde pengene," siger han. 
Hvis man sammenligner med andre vestlige lande med mindre offentlige sektorer, mener Lars Andersen heller ikke, at der er belæg for, at man her kan få de samme ydelser for færre penge. 
"De sociale udgifter lægger beslag på stort set den samme mængde af BNP i Danmark som i lande, vi normalt sammenligner os med," siger han.
Lars Andersen peger blandt andet på, at det i mange lande er dyrt at få passet børn, at der er brugerbetaling på uddannelse, og at man skal have en sundhedsforsikring for at kunne få ordentlig behandling, hvis man bliver syg. 
Christen Sørensen gør også op med myten om, at den private sektor er mere effektiv end den offentlige. 
"Det største bureaukrati i verden er jo den amerikanske sundhedssektor, der i høj grad af drevet af private," siger han. 
Sæt de offentlige fri
Fra borgerlig/liberal side er der til gengæld kritik af, at den offentlige sektor er blevet så stor. Således beklager tænketanken CEPOS udviklingen. Det samme gør de konservatives finansordfører, Mike Legarth. 
"Det er ikke noget, vi praler af. For os er det en mærkesag at minimere det offentlige forbrug og den offentlige sektor. Vi er på vej i den forkerte retning," siger Mike Legarth til Børsen.
Bent Greve studser over, at den borgerlige regering efter syv år ved magten ikke har været i stand til at tøjle den offentlige sektors vækst.
"Det viser jo, at det er meget vanskeligt at styre de offentlige udgifter, og at regeringen ikke har været så skrap til at prioritere. Det er også udtryk for, at man ikke kan love bedre velfærd, uden at det koster," siger Bent Greve.
Også Folketingets liberalist nummer ét, Ny Alliances Anders Samuelsen, er bekymret over de nye OECD-tal:
"Det er et stort problem, fordi det er den private sektor, der skal drive væksten," siger han. 
Anders Samuelsen peger på, at både tidligere statsminister Poul Nyrup Rasmussen og nuværende statsminister Anders Fogh Rasmussen havde et mål om, at den offentlige sektor højst måtte vokse med en halv procent om året. Et mål, som ingen af de to Rasmussen'er har været i stand til at indfri. 
"Det er ærgerligt, at de ikke levede op til det. Ellers havde der været 63 milliarder til at sænke skatten på arbejde i dag," siger han. 
Ifølge Anders Samuelsen er der mange problemer med den måde, den offentlige sektor fungerer på i dag. 
"Når det hele bliver regelstyret fra Christiansborgs side, så bliver det mindre effektivt. Det første man kan gøre er at give offentligt ansatte nogle flere frihedsgrader. Problem er, at politikerne vil blande sig i alting. Man skal sætte de offentligt ansatte fri," siger han. 


