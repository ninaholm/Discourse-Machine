Statsministeriet kendte til Bødskovs bortforklaring
Statsministeriet var orienteret om, at Bødskov havde givet »forkert billede« af PET-sag uger før hans afgang. Thorning afviser at kommentere sagen
 
	Foto: Kasper Palsnov


 
	Statsministeriet bliver nu involveret i den såkaldte PET-sag, der i december kostede Morten Bødskov (S) posten som justitsminister.

	Nye dokumenter viser, at Statsministeriets departementschef Christian Kettel Thomsen allerede tre uger før Bødskovs fald den 10. december var orienteret om, at Justitsministeriet havde konstrueret en falsk forklaring over for Folketingets Retsudvalg.

	Det fremgår af mails, som den nu hjemsendte departementschef i Justitsministeriet, Anne Kristine Axelsson, sendte til Statsministeriets departementschef, Christian Kettel Thomsen, den 19. november.

	De to mails fra Axelsson var udkast til en pressemeddelelse om PET-sagen, som Morten Bødskov senere samme dag sendte ud til offentligheden.

	Udkastene blotlægger forløbet omkring de bortforklaringer, som Bødskov diskede op med for retsudvalget i februar 2012 for at forhindre folketingsmedlemmer i at besøge Christiania.

	Men ingen af Justitsministeriets tidlige udkast så dagens lys efter at have været vendt med Statsministeriet.

	Udkastene fra den 19. november viser, at man allerede på dette tidspunkt overvejede at lade Bødskov gå til bekendelse og beklage sin løgn om årsagen til aflysningen af Retsudvalgets besøg på Christiania.

	»Set i bakspejlet skal jeg beklage, at jeg bidrog til, at Retsudvalget fik viderebragt et forkert billede af den egentlige begrundelse for, at besøget ikke kunne finde sted på det ønskede tidspunkt,« er Bødskov citeret for i udkastet.

	En formulering, der dog er forsvundet som dug for solen, da den endelige pressemeddelelse sendes ud til offentligheden nogle timer senere.

	De nye oplysninger får Enhedslisten til at kræve svar fra statsminister Helle Thorning-Schmidt (S).

	»Der er jo nogle klare forskelle på de første udkast og den endelige meddelelse, der bliver sendt over til Folketinget,« siger partiets retsordfører Pernille Skipper.

	»Og som bekendt endte vi jo i Retsudvalget med at få en version, hvor man ikke fik en erkendelse af, at der var konstrueret en løgn. Det rejser jo nogle spørgsmål om, hvorvidt Statsministeriet har været involveret i at forsøge at dække over løgnen fra Bødskov,« siger hun.

	»Vi vil stille spørgsmål til statsministeren i denne her sag. Har Statsministeriet aktivt deltaget i at dække over løgnen? Og hvorfor har man ikke sagt fra over for det, da de får de her udkast,« siger hun og fortsætter:

	»Og vi skal selvfølgelig også have svar på, om statsministeren selv var orienteret.«

	Thorning vil ikke kommentere

	Hverken statsminister Helle Thorning-Schmidt (S) eller departementschef Christian Kettel Thomsen ønsker dog at kommentere PET-sagen, oplyser Statsministeriet.

	Dermed er det ikke muligt at få svar på, om Christian Kettel Thomsen gav sin viden om sagen videre til Helle Thorning-Schmidt.

	Det er heller ikke muligt at få svar på, om Christian Kettel Thomsen på nogen måde har rådgivet Anne Kristine Axelsson eller på anden måde blandet sig i Justitsministeriets behandling af sagen.

