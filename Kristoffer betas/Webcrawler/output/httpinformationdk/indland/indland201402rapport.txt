Rapport: Ingen penge sparet ved at lade private passe børn
Der er ifølge stor undersøgelse ikke belæg for, at udlicitering af bløde velfærdsområder skulle medføre besparelser eller kvalitetsløft. Det siger FTF, efter at Finansministeriet har bedt konsulentfirma se på, hvordan blandt andet børnepasning kan sendes i udbud
Vil det gå udover børnene, hvis børnepasningen udliciteres til private? Det frygter offentligt ansatte, som mener der findes mange eksempler på netop det.


 
	Mens både regeringen og Produktivitetskommissionen efterlyser skræmmeeksempler på udlicitering af såkaldte bløde velfærdsopgaver, opfordrer Funktionærernes og Tjenestemændenes Fællestillidsråd (FTF) dem til bare at tænde computeren og google disse.

	»Vi har selv gjort meget ud af at undersøge, hvilke erfaringer der har været med udlicitering på det her felt«, siger formanden for FTF, Bente Sorgenfrey. »Det er nemlig en diskussion som ikke går væk og som vi alle må forholde os til. Derfor fik vi lavet en rapport, som viser, at der også mange steder er dårlige erfaringer med udlicitering. Vi er midlertidig bekymret for, at man bare jagter derud af for at få en hurtig gevinst – forstået som en økonomisk gevinst – og glemmer, at det både kan koste kvalitet og skabe mere bureaukrati på arbejdspladserne«.

	I 2011 fik FTF, der er hovedorganisationen for 450.000 offentligt og privat ansatte, sammen med LO og Offentligt Ansattes Organisationer (OAO) således det daværende Amternes og Kommunernes Forskningsinstitut (AKF) til at undersøge fordele og ulemper ved at udlicitere offentlige opgaver til private firmaer.

	Konklusionen lyder, at »der ikke findes dokumentation for, at der generelt er positive effekter forbundet med øget konkurrenceudsættelse på børnepasnings- og ældreområdet. Det gælder både i forhold til økonomi og kvalitet i tilbuddene«.

	I alt kiggede AKF’s forskere på 4.000 studier i den vestlige verden, hvoraf 80 blev udvalgt til en detaljeret vurdering.

	Studierne afslører, at der ikke er belæg for at hævde, at der er penge at spare ved at udlicitere på de bløde velfærdsområder, for eksempel ældre- og daginstitutionsområdet.

	På det tekniske område kan der være en lille besparelse. Men typisk viser undersøgelserne så ikke, hvorvidt besparelserne er sket på bekostning af kvaliteten. En ligefrem forbedring af kvaliteten er der ingen dokumentation for – hverken på de tekniske eller de bløde områder.

	Rapporten peger også på, at de mange undersøgelser fra ind- og udland stort set aldrig medregner omkostninger til det bureaukrati, der følger med en udlicitering: Administration og jura i forbindelse med at udbyde, beskrive og overvåge opgaver.

	Alligevel har formanden for Produktivitetskommissionen, Peter Birch Sørensen, afvist kritikken af kommissionens mange positive eksempler på udliciteringer med henvisning til, at »man kan ikke gå ud og finde tilsvarende dårlige eksempler« på sådanne udliciteringer.

	Konsulenter på arbejde

	Samtidig har finansminister Bjarne Corydon (S) bedt konsulentvirksomheden McKinsey & Co komme med forslag til, hvordan man kan forbedre blandt andet kvalitet og omkostningseffektivitet ved et øget samarbejde mellem det offentlige og private. Selv om SR-regeringen mangler 12 milliarder kroner i sin økonomiske 2020-plan afviser Bjarne Corydon dog, at der ligger noget »politisk signal« i beslutningen.

	I 2012 udbød stat og kommuner kun hver fjerde opgave for i alt 385 milliarder kroner.

	Bente Sorgenfrey har dog svært ved at se, hvordan finansministeren kan finde pengene på udliciteringskontoen.

	»Hvis private virksomheder skal ind, så skal de også kunne tjene på det. Og hvis de er store, børsnoterede selskaber, skal de kunne hive et udbytte ud til aktionærerne eller også bare til sine ejere. Med mindre man vil hæve prisen på ydelsen, og altså kræve flere penge fra forældrene, så kan der kun skæres et sted: På personalet. Alt andet er jo allerede optimeret i dag,« siger FTF’s formand.

	Ulf Hjelmar fra Det Nationale Institut for Kommuners og Regioners Analyse og Forskning (KORA), som var med til at lave rapporten i 2011, har siden fortsat studierne af effekterne af udlicitering. Han mener dog, at der findes et »potentiale«, men vil ikke gætte på, hvor stort det er:

	»Jeg håber ikke, at det her bliver et spørgsmål om for eller imod udlicitering. Det er vi ovre i Danmark, og der er ikke længere den store forskel på, hvor meget blå og røde kommuner udliciterer. I stedet skal der være fokus på at få den bedste ydelse og her er konkurrenceudsættelse et effektiviseringsinstrument.«

