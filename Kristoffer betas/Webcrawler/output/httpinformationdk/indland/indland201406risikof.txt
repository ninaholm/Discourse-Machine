Risiko for farligere jihadister i Danmark
PET tegner et alarmerende billede af en voldsomt voksende trussel mod Danmark, men mener at have fundet en kur. Spørgsmålet er, om dialog og sociale tilbud er tilstrækkelige til at standse strømmen af unge danskere til de nye krigsarenaer i Syrien og Irak


 Bedst som alle troede, at der var nogenlunde styr på terrortruslen mod Danmark og Vesten, lyder alarmen igen. Truslen fra militante islamiske grupper er langtfra overstået, hvilket ISIL’s fremgang i Irak er det seneste bevis på. Men ser man blot tre-fire år ud i fremtiden, tegner der sig et endnu mere skræmmende perspektiv, i hvert fald hvis man skal tro den danske efterretningstjeneste, PET, der i går havde inviteret til konference om de danske Syrien-krigere.
Om få år ventes al-Qaeda at få følgeskab af adskillige nye organisationer, der vil kalde til hellig krig fra et stadig større geografisk område og anvende stadig mere avancerede propaganda-, rekrutterings- og angrebsmetoder. Den nye generation af jihadister vil desuden være farligere end tidligere, fordi mange af dem har fået våbentræning og kamperfaring, vil være mere voldsparate og for manges vedkommende desuden være med i transnationale islamistiske netværk. Som en kilde i PET udtrykker det: »Skrækscenariet er, at en af de hjemvendte krigere kommer hjem med en instruks i lommen om at angribe mål i Danmark. Og jo flere, der rejser ud for at kæmpe for islamistiske grupper, jo større er den risiko.«
Terrorforsker Magnus Ranstorp fra det svenske Forsvarsakademi deltog i konferencen, og han er knap så formel: »Udfordringen er ganske enkelt enorm.«
En Aarhus-historie
Til gengæld mener han, at Danmark er bedre rustet til at tackle problemet end andre lande, fordi Muhammedkrisen har sat gang i en forebyggelsesindsats, som de fleste andre lande ikke har.
»Danmark er langt foran resten af Europa,« siger han og roser især PET’s indsats i Aarhus, hvor det ifølge politikommissær Allan Aarslev er lykkedes at standse strømmen af århusianere, der tager til Syrien for at kæmpe.
Sidste år sluttede 27 unge mænd sig til islamisterne i Syrien, men »siden januar er der, så vidt vi ved, ikke nogen fra Aarhus, der er rejst«.
Og det skyldes ifølge Aarslev den sociale indsats, som Østjyllands Politi sammen med Aarhus Kommune og PET har gennemført. Det er desuden lykkedes for Aarslev at komme i dialog med Grimhøjmoskeen, hvor 22 af de 27 århusianske krigere holdt til.
»Vi er nået så langt, at moskeens bestyrelse nu mener, man ikke skal tage til Syrien for at lave hvad som helst,« lyder Aarslevs omhyggelige formulering.
Kritikere: de skal også straffes
Ikke alle er imidlertid overbevist om, at de århusianske myndigheders dialogbaserede opskrift med tilbud til hjemvendte krigere om uddannelse og arbejde er den eneste rigtige måde at gribe problemet an på.
»Hvis man har været nede i Syrien og slå folk ihjel, så skal straffeloven tages i brug,« siger tidligere folketingspolitiker Naser Khader, der nu er tilknyttet Hudson Institute i USA.
»Det må være muligt at køre en prøvesag, når folk poserer på billeder i Syrien med en Kalashnikov og ISIL’s flag i baggrunden.«
Men det afviser chefen for PET’s forebyggelsesafdeling, Anja Dahlgaard.
»Det er meget vanskeligt at retsforfølge både de unge og de personer, der rekrutterer. Det er smarte folk, der er dygtige til at holde sig på den rigtige side af loven,« siger hun, men forsikrer, at PET kun satser på forebyggelse.
»Vi bruger de midler, som vi finder mest hensigtsmæssige i hvert enkelt tilfælde. Hvis der er mulighed for at retsforfølge folk, vil det til hver en tid have prioritet,« siger hun.
Magnus Ranstorp vil ikke kritisere den danske forebyggelsesmodel, men han understreger, at det er vigtigt også at benytte retsforfølgelse – især mod dem, der rekrutterer til hellig krig.
»Det er altafgørende at ramme den rette balance mellem forebyggelse og retsforfølgelse. Ellers tror de, der rekrutter, jo bare, at de har frit spil.«

