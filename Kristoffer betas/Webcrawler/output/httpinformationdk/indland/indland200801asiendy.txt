Asien dykker med næsen oven vande
For de hidtil uberørte aktiemarkeder i de nye økonomier i Asien var det en sort mandag, men selv ikke en amerikansk recession vil vælte dem af pinden, mener eksperter


 Drager, elefanter og tyre. Uanset hvor mange associationer til solide og egenrådige dyr, der de seneste år er blevet knyttet til de asiatiske økonomier, har de seneste to dage vist, at udsvingene i verdensøkonomien også når til Kina, Indien og de andre opkomlinge i Asien. 
Mumbais Sensex index faldt med hele 9.8 pct., mens aktierne i Hong Kong dykkede med rekordhøje 8,7 pct. og Shanghais børs tirsdag fulgte den globale trend med et fald på 7,2 pct. I Singapore åbnede aktiemarkedet i går med markante kursfald på 3,95 pct. Også i Sydkorea var der anslag til panik, da indekset Kospi faldt med 3,4 pct. til 1627, 14 point tirsdag morgen. Rigtig grimt så det ud i Japan hvor Nikkei-indekset med 2,63 pct. faldt til 12.974,85 point kort efter, at børsen åbnede. Det er første gang siden oktober 2005, at indekset falder under 13.000 point
Men de seneste dages uro skal ikke forplumre, hvad der har været den overordnende tendens i den finansuro, der har hærget både amerikansk og europæisk økonomi siden sommerens krise på det amerikanske boligmarked: At de nye asiatiske økonomier har rystet rystelserne af sig som aldrig før, mener Henrik Drusebjerg, strateg i Nordea. 
"De asiatiske økonomier har historisk set været så afhængige af USA og Europa, at man kunne regne med, at hvis aktierne faldt her, ville de falde væsentligt mere der. I dag har de opbygget så solid en handel, ikke mindst med hinanden, at de faktisk har været relativt uberørt - indtil i denne uge," siger Henrik Drusebjerg og fortsætter: "Helt overordnet kan man sige, at USA's indflydelse stadig er stor, men at vi denne gang med stor sandsynlighed vil se de asiatiske økonomier kunne køre videre, selv hvis USA falder helt ud af sengen. I værste fald vil et land som Kina opleve en afmatning, der betyder, at de vil falde fra de nuværende 11 procent vækst til måske syv-otte pct. - men det må stadig siges at være en flot vækst," lyder vurderingen fra Nordeas Henrik Drusebjerg. 
Integreret Kina?
Kina har et restriktivt og reguleret aktiemarked og har derfor hidtil været mindre sårbar end andre børser, men i løbet af det seneste år er Kina i markant omfang blevet eksportør også af investeringskapital. 
Nedturen i Shanghai kan være en indikator på, at kinesisk økonomi går mod en mere integreret position i verdensøkonomien, mener Ole Risager, professor ved Handelshøjskolen i København (CBS)
"Det kinesiske aktiemarked har stort set kunnet leve sit eget liv relativt uintegeret i verdensøkonomien. Det har ændret sig noget. For det første som konsekvens af den dalende efterspørgsel fra blandt andet USA. For det andet som følge af, at kineserne efter internationalt pres har foretaget en række ændringer i skattesystemet," siger Ole Risager. 
Han tror dog ikke, at Kina vil komme til at lide voldsomt under en opbremsning i USA og Europa. 
"De har i høj grad mulighed for at erstatte udenlandsk efterspørgsel med en indenlandsk, der vil opveje nedkølingen. Det man så under Asien-krisen var, at de skruede op, da vi andre satte bremserne i," siger han. 
Stakkels Japan
Japan deriod er en helt anden historie, understreger begge eksperter. 
"Japan har været i nær konstant recession de sidste ti år. Det helt store problem er de japanske forbrugere. De er simpelthen for bange for fremtiden og deres jobsituation til at bruge penge," siger Henrik Drusebjerg. 
Ole Risager betegner Japan som en 'konsekvent syg økonomi', der derfor også er skrøbelig og modtagelig over for selv små udsving i verdensøkonomien.
"Problemet er, at Japan ikke har mange knapper at trykke på. Japan har et ekstremt lavt renteniveau på omkring en halv procent, så det kan ikke rigtig skrues ned. Samtidig har landet en enorm gæld og kan ikke ligesom Kina og Indien møde en afmatning i efterspørgslen fra f.eks. USA ved at skrue op for de offentlige investeringer i f.eks. infrastruktur," siger Ole Risager , der dog regner med, at uroen vil drive over, inden Japan går i knæ. 
"Det vil sandsynligvis stabilisere sig ret hurtigt. Vi krydser fingre, og i mellemtiden kan vi jo tænke over det lidt absurde i alle de samfundsressourcer, der bruges på noget, der ingen reel værdi skaber for andre end de banker, der sælger og køber," slutter Ole Risager.


