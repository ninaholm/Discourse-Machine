Med løgn skal land ikke bygges
Et flertal blandt retsordførerne venter med længsel på, at den nytiltrådte justitsminister Mette Frederiksen indkalder til møde, så Folketinget i fremtiden ikke får serveret nødløgne
Der skal en lovændring til, så begrebet nødløgn udraderes, mener formanden for Retsudvalget, SF’s Karina Lorentzen Dehnhardt. At der skal ske noget, er der enighed om blandt et flertal af retsordførerne, og de vil derfor gerne diskutere det med justitsminister Mette Frederiksen (S) (billedet).


 Justitsminister Mette Frederiksen (S) skal snart indkaldte retsordførerne til drøftelser af begrebet ’nødløgn’. Det siger flere af ordførerne til Information.
Midt i maj bakkede et overvældende flertal i Folketinget op bag en officiel vedtagelse (nr. 42) om, at »det ikke skal være muligt at bruge en nødløgn over for Folketinget«, hvorfor tinget ser »frem til de videre drøftelser hos justitsministeren«.
Men bortset fra et enkelt møde lige efter sommerferien, som var indkaldt af tidligere justitsminister Karen Hækkerup (S), virker det ikke, som om der er skub i sagen.
»Efterhånden haster det, for jo længere det står stille, jo værre er det,« siger eksempelvis Simon Emil Ammitzbøll (LA). Han hilser velkomment, at Justitsministeriets hidtidige departementschef Anne Kristine Axelsson, som egenhændigt var indblandet i konstruktionen af nødløgnen, i forgårs blev forflyttet til Kirkeministeriet.
»Jeg tror ikke, at vi ville have kunnet etablere et ordentligt samarbejde,« som han siger det.
Også formanden for Retsudvalget, Karina Lorentzen Dehnhardt (SF), ønsker en hurtig afklaring:
»For mig er der ingen tvivl om, at vi hurtigt skulle lave en lovændring, der udraderer begrebet nødløgn,« siger hun.
Tom Behnke (K) presser også på for at få en afgørelse: »Nødløgne skal selvfølgelig stoppes. Vi må og skal have vished og sikkerhed for, at de informationer, vi får, er rigtige. For vi har ikke mulighed for at disponere eller prioritere, hvis vi ikke ved hvilket grundlag, vi står på,« siger han.
Det er Pernille Skipper (EL) enig i: »Nødløgnen skal dø nu. Det er især, når man spørger ind til prekære sager, at man må kunne stole på de svar man får,« siger hun og tilføjer: »Jeg håber, at regeringen meget snart rykker. Ellers må vi tage initiativer i Folketinget.«
Også Karsten Lauritzen (V) presser på: »Èn ting er sikker: Vi kommer til at lovgive om det her inden sommerferien. Vi skal videre nu, og der skal ske noget i denne her samling.«
Skal vi se frem eller bagud?
Som vedtagelse 42 viser, er ordførerne enige om, at det nyopfundne begreb nødløgn – som Folketinget blev præsenteret for af daværende justitsminister Morten Bødskov (S) i kølvandet på Retsudvalgets aflyste besøg på Christiania – ikke under nogen omstændigheder er acceptabelt.
Men herfra begynder uenigheder at pible frem, og indtil videre har de bremset processen. Kort fortalt vil regeringen helst se fremad, og i den forbindelse har den tidligere justitsminister Karen Hækkerup på mødet efter sommerferien foreslået et udvalg af erfarne folketingsmedlemmer, der kan se på mulige ændringer, men især den borgerlige opposition ønsker også at se bagud.
Oppositionspartierne vil gerne deltage i et sådant udvalg, men de vil også have flere oplysninger om, hvad der egentligt skete, da Morten Bødskov begrundede det aflyste Christianiabesøg i februar 2012 med den konstruerede forklaring, at politidirektør Johan Reimann var optaget af et andet møde.
Peter Skaarup (DF) er stadig i tvivl om, hvorvidt der den 29. februar 2012 reelt var en skærpet trussel, hvis Dansk Folkepartis Pia Kjærsgaard og det øvrige Retsudvalg havde besøgt Christiania:
»Jeg tror, at der er ting, der ikke er kommet frem. Ting, som vi bør have frem. Var der overhovedet en trussel, eller gad man bare ikke at have Pia Kjærsgaard til at besøge Christiania?« spørger han og uddyber:
»Den sag har været et afgørende tillidsbrud, som regeringen ikke bare kan skovle ind under gulvtæppet. Når man tjekkede Pia Kjærs- gaards kalender for at se, hvornår hun var ude af landet, så giver det mig en lurende mistanke om, at nødløgnen dækkede over en dybere løgn, nemlig at det ikke var et spørgsmål om risiko, men om ressourcer i PET.«
Akkurat samme tvivl har Simon Emil Ammitzbøll: »Vi har stadig en indsigt til gode om, hvad der er op og ned i den sag, herunder om nødløgnen i virkeligheden skulle dække over en anden løgn.«
Karsten Lauritzen henviser til, at dele af tjenestelige forhør med de centrale embedsmænd i Justitsministeriet, der konstruerede nødløgnen, er undtaget aktindsigt, fordi det defineres som personalesager.
»Vi har et politisk ønske om at få indsigt i hele sagen. Det handler grundlæggende om tillid mellem et vigtigt ministerium og Folketinget,« siger han.
Ifølge Peter Skaarup er det alene regeringens ansvar, at sagen kommer videre: »Vi kan da godt lave et udvalg, der kan skrive ned, at man ikke må lyve. Det kan gøres relativt nemt, og det vil vi absolut gerne være med til. Men hvis regeringen vil gå videre, må de også komme med en løsningsmodel, der indebærer åbenhed om sagen og indsigt i papirer og de ting, der er foregået. Vi har ventet på, at regeringen skulle finde sine ben, men hidtil har vi ikke fået nogen konklusion.«
Socialdemokratiets retsordfører, Trine Bramsen, ønsker ikke at deltage i nogen offentlig debat om initiativer, der kan virkeliggøre vedtagelse nr. 42:
»Den drøftelse har vi med ministeren og de øvrige partier. Ikke i avisen«, skriver hun i en mail.
Ifølge den radikale ordfører Jeppe Mikkelsen arbejder regeringen lige nu internt med at finde »den bedst mulige løsning«, men han er ikke i tvivl om, hvordan han selv ser endemålet: »Nødløgnen som begreb kom bag på os alle sammen, da vi hørte om den i maj. Den skal væk, udryddes og afmonteres, så det begreb ikke længere eksisterer.«
Konkrete forslag
Et af de juridiske problemer, regeringen formentlig overvejer, er, hvad man konkret gør, hvis PET er vidende om en særlig risiko ved en udflugt, som et folketingsudvalg planlægger, men at PET ikke kan sige det, fordi det vil afsløre tjenestens kilder. Karina Lorentzen Dehnhardt foreslår, at »man kunne pålægge Folketingsmedlemmer en skærpet fortrolighed«, for »hvis der var en potentiel risiko, ville det være forfærdeligt, hvis man ikke havde underrettet udvalget«.
Simon Emil Ammitzbøll peger på Folketingets kontroludvalg med efterretningstjenesterne. Udvalget burde udvides til at omfatte alle partier og ikke blot tingets fem største.
»Man burde have et kontrol- udvalg med alle partier repræsenteret, som man så kunne bruge i en sådan situation, hvis der virkelig er behov for at give en fortrolig orientering,« foreslår han.
Ifølge Pernille Skipper bør sandhedspligten over for Folketinget være »ubetinget«.
»Nødløgnen er i praksis en undtagelse af den ubetingede sandhedspligt, men da nødløgnen ikke er klart afgrænset, kan Folketinget ikke passe sit arbejde med at lave love og udføre kontrol med den udøvende magt, fordi vi ikke aner, om de svar, vi får, er sandhed eller en nødløgn,« siger hun.
Hun foreslår en lille, men afgørende ændring af ministeransvarsloven: »Praktisk kan det gøres ved at indsætte ordet ’undtagelsesfrit’ og få skrevet ind i lovbemærkningerne, at sandhedspligten skal være undtagelsesfri.«
Lige før deadline har Mette Frederiksen sendt en mail til Information:
»Det er et meget vigtigt emne, som jeg drøfter med Folketingets retsordførere, og jeg har inviteret til næste møde den 17. november.«

