Enighed om europæisk bankunion efter maratonmøde
Regeringen afviser fortsat at tage stilling til, om Danmark bør gå med i den bankunion, som Europa-Parlamentet og det græske EU-formandskab i går nåede til enighed om de sidste elementer i. Men vi er et skridt nærmere en beslutning, siger Margrethe Vestager
Selv om man er blevet enige om de sidste elementer i den europæiske bankunion, vil Margrethe Vestager endnu ikke tage stilling til, om Danmark skal gå med. Først skal de relevante ministerier analysere konsekvenserne, siger ministeren.


 
	Efter 16 timers forhandlinger mellem Europa-Parlamentet, EU-Kommissionen og det græske EU-formandskab lykkedes det i går at nå til enighed om de sidste elementer i den europæiske bankunion.

	»Det er en positiv overraskelse, at man er blevet enige så hurtigt,« siger økonomi- og indenrigsminister Margrethe Vestager.

– Er det et skridt nærmere dansk deltagelse?

	»Det er i hvert fald et skridt nærmere dansk stillingtagen,« siger Margrethe Vestager, der fortsat ikke vil indikere om regeringen hælder til, at Danmark bør gå med i bankunionen eller ej.

	EU’s økonomi- og finansministre gav på et møde den 11. marts det græske EU-formandskab mandat til at forhandle en endelig aftale om bankunionen på plads med Europa-Parlamentet. Og den aftale faldt altså på plads i går.

	»Vi er overbeviste om, at vi har fået en passende aftale,« sagde Elisa Ferreira, der har stået i spidsen for Europa-Parlamentets forhandlingshold, på et pressemøde i går.

	Ifølge Europa-Parlamentets forhandlere adskiller aftalen om, hvordan nødlidende banker skal afvikles, sig på to afgørende områder i forhold til oplægget fra EU’s økonomi- og finansministre.

	For det første skal den fælles afviklingsfond, der skal betale for at afvikle syge banker, implementeres over otte år i stedet for ti år.

	Og for det andet bliver beslutningsprocessen om, hvilke banker der skal afvikles, mere effektiv.

	Selve kompromisset skal formelt stemmes igennem af Europa-Parlamentet og godkendes af medlemsstaterne, men begge dele anses for en formsag. Og dermed er der endelig enighed i EU om den bankunion, der har været undervejs i to år.

	»Vi er ved at være et sted, hvor vi kan begynde at gøre vores egne overvejelser i et ren dansk perspektiv,« siger Margrethe Vestager.

	Hun forklarer, at prioriteten hidtil har været at sikre, at der blev en bankunion, »det tror vi er godt for stabiliteten i Europa og for adgangen til finansiering for virksomhederne«, samt at sikre, at det var attraktivt både at være med i og stå uden for bankunionen.

	»Vi går over i en ny fase, når den generelle lovgivning om bankunionen er på plads. For så kan vi se på det med danske øjne, om det er noget, vi skal være med i eller ej.«

	Margrethe Vestager siger, at regeringen ikke har en tidsplan for, hvornår man vil melde ud, om man vil arbejde for dansk deltagelse.

	Første skridt er, at de relevante ministerier nu skal udarbejde en redegørelse for, hvordan bankunionen ser ud fra et dansk perspektiv.

	»Og så er det i sidste ende en politisk beslutning om, hvor vi synes Danmark står bedst,« siger Margrethe Vestager.

	Dermed er det fortsat kun Nationalbanken, der klart taler for dansk deltagelse i bankunionen.

	Venstre er positive, men afventer regeringens redegørelse, mens både Enhedslisten og Liberal Alliance i går opfordrede regeringen til at tage afstand til bankunionen.

	Dyrere at gå med for bankerne

	Bankernes brancheforening, Finansrådet, er ligesom regeringen også afventende.

	»Det er positivt, at det er faldet på plads. Det kan medvirke til at stabilisere det europæiske banksystem. Men vi kan endnu ikke – heller ikke på denne baggrund – tage stilling til, om det er en god idé, at Danmark går med,« siger Birgitte Bundgaard Madsen, kontorchef i Finansrådet.

	At afviklingsfonden skal opbygges på otte år frem for ti år, hvis Danmark står uden for bankunionen, trækker umiddelbart i en negativ retning, fordi det gør, at bankerne så hurtigere skal finde det milliardbeløb, der skal skydes i fonden.

	»Den måde, fonden bliver opbygget på, gør, at det på kort sigt er dyrere for os at gå med end at stå uden for,« siger Birgitte Bundgaard Madsen.

	Derudover mangler man fortsat at se resultatet af den grundige gennemgang af de europæiske banker, som Den Europæiske Centralbank afslutter i efteråret.

	Og så er det ifølge Finansrådet endnu også for tidligt at sige, hvad det betyder for tilliden til de danske banker, om Danmark går med i bankunionen eller ej.

	»Det er en stor beslutning. Det er også derfor, at man fra regeringens side har været tøvende. Der er virkelig mange aspekter i det her, hvilket gør, at vi skal overveje beslutningen meget grundigt,« siger Birgitte Bundgaard Madsen.

