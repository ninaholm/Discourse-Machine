Statsministeren har ordet
Statsminister Lars Løkke Rasmussen skal holde sin første ordinære åbningstale i Folketinget i morgen. Hvordan får han denne lejlighed til at komme i centrum?  Og vil talen profilere en endnu ret profilløs statsminister?


 Talen er 'stjålet' fra kongemagten.
I 1901 holdt kongen en trontale i Rigsdagen forfattet ved hoffet. Kongerne åbnede derefter Rigsdagen ved flere senere lejligheder. Kongen sad så med sit følge midt i salen på en forhøjning med baldakin foran formandssædet. Bag kongen stod en tronstol, hvorpå kroningskåben lå.
Kongen fremstod som regeringens leder. Det blev der ændret på efter påskekrisen i 1920. Fra 1921 åbnedes Rigsdagen hvert år af statsministeren i 'kongens navn' efter brev fra kongen herom.
Men fra 1925 holdt statsminister Stauning på regeringens vegne tillige en tale med et politisk program. Stauning skabte hermed en ny tradition. Præsident Woodrow Wilson i USA kan have inspireret. Han havde fra 1913 gjort præsidentens årlige 'state of union'-tale til en tradition.
I 1947 og 1948 holdt den nye konge Frederik IX dog en egentlig politisk trontale, der blev overrakt ham i salen af statsministeren, så man så, hvor indholdet kom fra. Det var et symbolsk udtryk for tilnærmelsen mellem kongehuset og 'Det Kongelige Danske Socialdemokrati'. Men så forsvandt kongen fra åbningen - måske fordi Frederik ikke ville være marionetdukke. I 1949-1952 åbnede statsministrene Rigsdagen 'i kongens navn'.
I 1953 blev trontalen endeligt grundlovsfæstet som en åbningstale, 'en redegørelse for rigets almindelige stilling og de af regeringen påtænkte foranstaltninger'. Ikke på kongens vegne, kongefamilien var slet ikke til stede ved åbningen i de første år efter 1953.
I 1967 fik den adgang, men på folkesocialisten Aksel Larsens ønske blev den placeret uden for salen, oppe i en loge, som udtryk for at regenten politisk er på sidelinjen og allerhøjest er linjevogter.
Nyrups enegang
Indtil 1993 var talen regeringens, og statsministrene kunne drøfte den i flere dage med ministrene. Men Poul Nyrup Rasmussen (1993-2001) var berømt og berygtet for at arbejde med talen helt frem til deadline. Der blev ikke tid til at forberede den i fællesskab i et ministermøde. Det skyldtes måske ikke kun Nyrups springende arbejdsstil, fremgangsmåden formindskede også koalitionspartiernes indflydelse på talen.
Der kommer fortsat bidrag fra fagministerierne til åbningstalen, men den udformes i højere grad i Statsministeriet. Hvor de første udkast tidligere blev udarbejdet af en enkelt embedsmand i Statsministeriet, forberedes den nu fra august af et helt hold embedsmænd med departementschefen i spidsen.
Den særlige rådgiver (spindoktoren) deltager også. Lederen af koalitionspartier inddrages tæt. De øvrige ministre får den først forelagt på et ministermøde samme dag, som den skal holdes. Det giver kun mulighed for at rette kommaer. Politikken fremstår nu ikke længere så opdelt på enkelte ministre, mere som statsministerens totalpolitik.
Hvis der midt i et folketingsår sker et statsministerskift, behøver den nye statsminister ikke at holde en ny åbningstale. Alligevel valgte Lars Løkke Rasmussen at markere sig som spritny statsminister med en åbningstale den 14. april 2009. Til trods for at åbningstalen af kommentatorer og oppositionen ikke uventet blev kaldt kedelig, så vendte meningsmålingerne sig på dette tidspunkt til den ny statsministers fordel. Åbningstalen markedsfører og profilerer statsministeren.
Talens indhold og stil
Åbningstalen har ændret sig fra at være en redegørelse hen mod en salgstale. Talen har fået et mere personligt præg. Der er ikke meget tilbage af statens særlige sprog, af kancellisproget. Metaforer og sprog hentet fra den merkantile verden har koloniseret statens sprog.
Talen forsøges ikke længere brugt som et samlingspunkt for nationen og det samarbejdende folkestyre. Talen bruges mere og mere til at profilere regeringen med statsministeren i spidsen på oppositionens bekostning, hvilket korresponderer med tendens væk fra det samarbejdende folkestyres ideal, hen mod blokpolitik.
Nyt sprog med Krag
Forandringen begyndte så småt med Jens Otto Krag (1962-68 og 1971-72). Sproget var endnu tørt, teknisk, passivt og upersonligt og præget af højtidelighed. Der forekom overhovedet ikke metaforer. Staten talte igennem statsministeren, som den før havde talt gennem kongen. Alle handlinger blev beskrevet i passivformer som en 'hændelse', ingen kan tage æren for. Det passede til den datidige forestilling om et samarbejdende folkestyre. Hos Jens Otto Krag anedes dog små tilløb til at markere statsministeren personligt. Han brugte som den første i 1972 tilmed en metafor, og han brugte af og til det lille ord 'jeg'.
Anker gik nye veje
Statsminister Anker Jørgensens (1972-73 og 1975-1982) brød nye veje for åbningstalen, som fra nu langt mere også blev rettet ud af Christiansborg til borgerne via medierne. Han talte stærkt personligt, så længe emnerne var menneskeværd, solidaritet, frihed, lighed og retfærdighed og sociale spørgsmål.
Ordene 'social' og 'lige' holdt Anker meget af. Han udtrykte sig som en del af folket. Og ingen brugte så ofte som Anker et inkluderende 'vi' om både regeringen og om folket som fællesskab.
'Vi' inkluderede dog ikke kommunister og Mogens Glistrups Fremskridtsparti. Det var noget nyt, at talen i den grad markerede nationale politiske modsætninger. Talen var ved at stige ned fra den statslige piedestal . Men når det gjaldt svære økonomiske og politiske valg, krøb Anker mere om bag det lidt tørre embedssprog med passivformer, som hans taleskriver leverede.
Schlüter latterliggør
Poul Schlüter (1982-1993) forsøgte at ramme Ankers folkelig tone. Men han øgede polariseringen. Han latterliggjorde som den første politiske modstandere. Fortællingen om, at Socialdemokratiet havde været tæt på at køre Danmark økonomisk i baggrunden, brugtes som et skræmmebillede.
Poul Nyrup Rasmussen (1993-2001) brugte et levende sprog fyldt med metaforer. Engagementet i de svages og ikke mindst de sindslidendes forhold var stort. Men Ankers lighedsbegreb blev erstattet af 'sammenhængskraft'. Nyrup hamrede budskaber om 'nødvendig' politik fast med mange gentagelser. Han fortalte gerne, at han som en mand af folket kendte 'det virkelige liv'. Men han kunne nu virke belærende, bedrevidende, moraliserende og polemiserende.
Foghs reklamesprog
Med Anders Fogh Rasmussens åbningstaler (2001-2009) kom vi endnu længere fra Staunings landsfaderlige taler byggende på det nationale skæbnefællesskab. Fogh definerede endnu mere udtalt end Schlüter sin regering i modsætning til tidligere tiders socialdemokratiske regeringer.
Intet stod til diskussion, uanset at åbningstalen altid efterfølges af en folketingsdebat. Sproget lignede mere og mere om reklamesprog med korte sloganagtige sætninger: 'Farvel til den politiske korrektheds kvæler tag' (2003), 'Noget for noget' (2003). 'Mere kvalitet for pengene' (2004). 'Mennesket frem for systemet' (2006).
Der blev brugt punktopstillinger og gentagelser, som suger tilhørerne med. Sammenhængskraften drejede sig især om integration af indvandrere, og solidaritet fik en ny betydning. De svage uden for arbejdsmarkedet skulle gennem flere økonomiske incitamenter til at arbejde og gøres solidariske med resten af befolkningen. Solidaritet var nemlig nu - måtte man forstå - at gøre forretningen Danmark konkurrencekraftig i den globale økonomi.
Hvis Løkke fortsætter tendensen, får vi en blokpolitisk og polariserende tale om blandt andet økonomisk genopretning og vækst. Behovet herfor skyldes udefra kommende ulykker.


