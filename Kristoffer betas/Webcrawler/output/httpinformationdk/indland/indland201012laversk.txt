'Vi laver en skole for piger'
Der er for lidt fokus på de praktisk-musiske fag, og det er forkert, at al prestigen ligger i de boglige fag, mener Lasse Haahr Lyndgaard, der er lærer i Greve
'Generelt laver vi en skole for piger. Vi roser og fremelsker en stillesiddende adfærd - sagt lidt gammeldags handler det om at opføre sig ordentligt,' siger Lasse Haahr Lyndgaard.


 Når lærerne ifølge en undersøgelse for Skolens Rejsehold angiver, at 30 procent af drengene er vanskelige, skyldes det ifølge Lasse Haahr Lyndgaard, der er lærer på Holmeagerskolen i Greve,
at skolen er indrettet på pigernes præmisser.
»Mine egne erfaringer er dog, at det ikke står helt så slemt til,« siger han og betoner, at hans skole også primært består af elever fra velfungerende hjem.
»Men drengene skiller sig ud. Man oplever dem som mere urolige og forstyrrende, og ofte er de mindre interesserede, især i læsningen.«
Der er dog sat initiativer i gang med eksempelvis børnebogsforfattere, der skriver bøger rettet mod drengene, betoner Lasse Haahr Lynd- gaard.
»Men vi er dårlige til at lave skole for drengene. Der er meget stillesiddende arbejde og mange af de praktisk-musiske fag i overbygningen er skåret væk. I 9. klasse er der kun to timers idræt om ugen.«
- Hvis er skylden?
»Det er vel kommunens og delvist skolens. Skolerne har jo en vis frihed til at tilrettelægge. Men der er ikke ret meget fokus på de praktisk-musiske fag, og der er heller ikke nogen prestige i dem. Al prestigen ligger i de boglige fag, som også er blevet prøvefag. Og alle lærere er enormt forhippede på at skabe gode resultater i de boglige fag. Man er bange for at gå på kompromis med det boglige, hvis man vælger en mere kreativ og projektorienteret tilgang til undervisningen.«
Som også eksperterne betoner, anfører Lasse Haahr Lyndgaard, at lærerne og skolerne er pressede ikke mindste af de politiske krav.
»Det er jo en prioriteringssag, men de fleste er enige om, at der bør være plads til de mere praktisk-musiske fag. Men generelt laver vi en skole for piger. Vi roser og fremelsker en stillesiddende adfærd - sagt lidt gammeldags handler det om at opføre sig ordentligt.«
Der er også en klar overvægt af drenge i specialundervisningen og af de elever, der har fået en psykiatrisk  diagnose. Selv har Lasse  Haahr Lyndgaard en dreng i sin klasse med ADHD-symptomer. Og selv om der er hjælp fra AKT-lærere (Adfærd, Kontakt og Trivsel, red.), er det en udfordring at rumme den slags elever i en almindelig klasse.
»Selv om man har viljen, er der ikke meget tid for en enkelt lærer, der har 23 elever at tage sige af,« siger Lasse Haahr Lyndgaard.

