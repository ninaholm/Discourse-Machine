’Jeg er så glad for min elbil’
Efter 28 år i oliebranchen, meget af tiden som Shell-direktør, har Steen Frederiksen vendt den fossile sektor ryggen, etableret virksomhed med solcelleløsninger og købt sig en skinnende sort elektrisk bil. Information tog med ud at køre
Typisk oplader familien Frederiksen selv bilens batteri om natten ved den ladestander, man har installeret i parkeringskælderen under boligejendommen, men ved længere ture – når familien i Aalborg f.eks. skal besøges – skiftes der batteri undervejs.


 Det foregår i en bil. København-Køge tur-retur. Det er den første rigtige vinterdag med sne, frost og isglatte veje. Men inde i den elegante sorte bil er der lunt og komfortabelt. Og stille. Ikke en lyd fra motoren trods omkring 100 km i timen ud ad motorvejen.
Ved rattet sidder Steen Frederiksen. Han er godt nok ikke specielt stille. Han taler om bilens fortræffeligheder og forklarer de avancerede displays på instrumentbrættet. Næsten hele vejen til Køge.
Steen Frederiksen har brugt mere end sit halve liv på olie.
»Jeg startede i oliebranchen, da jeg endnu havde blå knæ,« fortæller han. Som handelselev hos Shell tilbage i 1983.
Der blev han så i 22 år, med stadig tungere ledelsesposter og til sidst med sæde i Shells direktion med regionalt ansvar for industrisektoren i Storbritannien, Irland og de fire nordiske lande. Indtil han i 2006 blev headhuntet til en direktørstilling i det central- og østeuropæiske olieselskab OMV med hovedsæde i Wien. Her opbyggede og fordoblede han gennem fem år en ny europæisk transportdivision med fokus på den tunge trafik.
Tipping point
I juli sidste år sagde Steen Frederiksen stop. Forlod oliebranchen, blev partner i et nyt firma for solenergi, købte sig en ny Renault Fluence Z.E. elbil. Den, der nu spinder af sted på Køge Bugt-motorvejen.
»Mit tipping point var COP15,« fortæller han. Klimatopmødet i København tilbage i 2009.
»Der skulle gøres noget ved klimaproblemet, og jeg havde store forhåbninger. Alle de rigtige beslutningstagere var samlet i Bella Center, så det burde kunne lade sig gøre. Men det skete som bekendt ikke.«
Skuffelsen fik Steen Frederiksen til at overveje, hvad han selv skulle gøre.
»Jeg skal jo kunne se mine unger i øjnene,« siger han.
Han ville gerne fortsat arbejde med energi, så han tog en diskussion med OMV om at starte en proces for at løfte selskabet over i noget med vedvarende energi.
»Men der var ikke rigtig klangbund for det. Det lugtede for meget af greenwashing, og det var ikke dét, der var brug for, mente jeg.«
Steen Frederiksen fortæller, at OMV bl.a. rekvirerede en tyk rapport, der kortlagde hele elbil-situationen og nåede tre konklusioner: Elbilen udgør ikke en mulighed for selskabet, den udgør heller ikke nogen trussel, og det kommer i øvrigt til at tage meget lang tid, før der sker noget.
»Jeg ville, at vi skulle have grebet elbilen som projekt. Som branche havde vi midlerne til at vende udviklingen. Men signalet var ’glem det’. Og det gjorde det klart for mig: Oliebranchen bliver ikke en ledende aktør i omstillingen til grøn energi.«
Så Steen Frederiksen sagde farvel og tak efter 28 år og gik efter nogle sonderinger ind i det nystartede, franskbaserede firma Ecotemis, der designer og sælger »æstetisk smukke bygningsintegrerede solcelleløsninger«. Her er han i dag kommerciel direktør med dansk filialkontor på Refshaleøen i København.
Kisteglad
»Da familien flyttede tilbage til Danmark efter afskeden med OMV sidste år, sagde jeg: ’Vi skal have en elbil’. Bilismen er vel den største enkeltfaktor bag CO2-udledningen, så der må gøres noget.«
Så familien Frederiksen bestilte og fik en af de allerførste elbiler, der kom til Danmark fra Renault-fabrikkerne i 2012 som del af samarbejdet med elbiloperatøren Better Place.
»Jeg er kisteglad for bilen. Jeg har fået en halv Ferrari, hvad acceleration angår, en Rolls-Royce hvad blød og behagelig kørsel angår, og så er jeg blevet miljøvenlig. Og jeg har ikke haft nogen problemer på noget tidspunkt.«
»Det smarte er, at du ikke ejer bilens batteri. Dermed har du pillet en stor omkostning – og for mange en usikkerhedsfaktor – væk, så elbilens pris bliver overskuelig. Det er i øvrigt Better Places ansvar, at der hele tiden er et frisk batteri til dig, og i takt med at batteriteknologien udvikler sig, får du også automatisk et bedre batteri,« siger Steen Frederiksen.
Han sætter bilen på fartpilot – 90 km i timen – og slipper speederen. Køreturen går mod Better Places batteriskiftestation i Køge, en af i alt 18 stationer, der nu er i drift rundt om i landet langs motorvejsnettet. Bilens ejer har med et lille joystick indkodet turens mål, og displayet fortæller, hvor meget batterikapacitet turen kræver, og hvor meget strøm der løbende er tilbage. Fremme i Køge vil der være 59 pct. kapacitet tilbage, fortæller displayet.
Typisk oplader familien Frederiksen selv bilens batteri om natten ved den ladestander, man har installeret i parkeringskælderen under boligejendommen, men ved længere ture – når familien i Aalborg f.eks. skal besøges – skiftes der batteri undervejs.
»Med mit kørselsmønster er rækkevidden af et fuldt batteri ca. 125 km. Min kone kører nok 135 km. Når det er frost som i dag, er det en smule mindre. I pressen taler man hele tiden om rækkevidden som et problem, men 90 pct. af almindelige danskeres kørsel er ture over kortere distance – det er de fleste næppe bevidste om. Og så kan jeg se, at batteriudviklingen går meget hurtigere, end vi har troet.«
Når turen går til Aalborg, skifter Steen Frederiksen typisk batteri tre gange.
»Det koster mig fem-otte minutter hver gang – korte pauser, hvor jeg kan tale i mobiltelefon, tjekke mails osv. Den pris betaler jeg gerne,« siger han.
For Steen Frederiksen er den store udfordring i forhold til såvel transportvalg som klimaudfordringen, at vi skal ændre vaner.
»Du skal vænne dig til at køre elbil og tænke lidt mere over, hvor du skal hen næste dag, så du har ladet bilen op. Til gengæld slipper du for at besøge benzinstationerne.«
FDM svigter
– Følger man pressens omtale af elbilerne, er der en del negative historier. Også om de storslåede visioner for antallet af elbiler, der slet ikke er blevet realiseret?
»Man havde for store armbevægelser i starten. Med så stort et nyt koncept som dette er der selvfølgelig børnesygdomme, og det har gjort, at det har trukket lidt ud. Og så kommer de jantelovsagtige reaktioner: ’Hvad sagde vi’?«
Steen Frederiksen mener, at FDM har svigtet elbilen.
»FDM har stor indflydelse på, hvad bilejere vælger, og jeg er ærgerlig over den måde, FDM griber det an kommunikationsmæssigt. En elbil er en helt almindelig bil, og FDM burde favne den som en sådan og respektere, at fremtidens bilister i stigende grad vil vælge andre løsninger end fossilbilen. FDM anerkender, at elbilen er en god ting, men ’på sigt’.«
»Jeg er bange for, at man i stedet for elbilen nu får et teknologiskift til hybridbiler, som jo stadig er fossilt baseret med både el- og benzinmotor, og det kan forhale overgangen til den rigtige løsning med årtier. Men klimaproblemet er så påtrængende, at det er for sent at tage omvejen over f.eks. hybridbilen. Don’t go there,« advarer han.
I stedet så Steen Frederiksen gerne, at man fra politisk hold boostede indsatsen for elbilen yderligere via konkrete incitamenter, en ændret firmabilbeskatning og det offentlige som markant frontløber, så Danmark kunne komme på omgangshøjde med Norge, der i oktober måned solgte lige så mange elbiler, som Danmark gør på et år.
– Hvilken rolle spiller olieselskaberne?
»Man sidder på hegnet, venter og observerer. Man ser ikke elbilen som en mulighed, men som et problem – og det er selve problemet.«
Han afviser ikke, at olieselskaberne på et tidspunkt går ind i branchen for elbiler eller grøn energi, men det vil først ske, når det er en sikker forretning med større afkast end f.eks. udvinding af olie fra tjæresand i Canada.
»Man beskærer ikke den gren, man selv sidder på, før udviklingen er nået over the tipping point, desværre.«
Solnedgangsindustrien
»Der har vi batteriskiftestationen,« siger Steen Frederiksen og peger ind til højre, da bilen er tæt på Køge.
Better Place-stationerne er bemandet frem til foråret, hvor de går i 24-timers drift. Batteriskiftet foregår nemlig fuldautomatisk. Chaufføren kører bilen frem, som var det til en bilvask, bare uden vand og børster. Systemet overtager styringen og hjælper bilen frem til den helt præcise placering, så robotten under vognen kan bytte det gamle batteri ud med et fuldt opladet. En skærm foran bilen fortæller, hvor langt processen er nået, og efter fem minutter melder den klar og fortæller, at Steen Frederiksen kan starte motoren – et lydløst drej med nøglen – hvorefter den sorte Renault ruller ud med friske kræfter.
Der er ingen betaling på stedet – opladningen indgår i det abonnement, Steen Frederiksen har tegnet hos Better Place.
»Jeg har regnet ud, at min kilometerpris er 80 pct. af, hvad den er i en benzinbil,« fortæller han og svinger bilen tilbage på motorvejen mod København.
»Hvis man bare kunne få oliebranchen til at forstå ... Intellektuelt forstår de godt, hvilken situation vi står i, men guld og mammon holder dem fra at være med til at drive omstillingen. Oliebranchen er basalt set en solnedgangsindustri, på vej ned, men man holder fast i den eksisterende forretningsplatform, selv om den om få årtier er forældet – og meget før de tror.«
»Prøv dog at se, hvad der sker omkring jer,« siger den tidligere oliedirektør til sin gamle branche.
»Prøv at se på klimaforandringerne. Senest orkanen Sandy. Og se hvad der skete for BP med Deepwater Horizon-ulykken. Disse kæmpekatastrofer vil blive hyppigere og større, og der er ingen grund til, at vi som samfund skal løbe risikoen for også at få sådanne katastrofer i Arktis, når nu der er alternativer. Hold nu hesten, venner, og brug jeres kræfter på aktivt at medvirke til omstillingen.«
– Klimaforskere siger, at vi er nødt til at lade 80 pct. af de kendte fossile reserver forblive i undergrunden, hvis vi skal have nogen chance for at bremse den globale opvarmning ved to grader?
»Ja, men sådan som olieselskaberne tænker, lægger de ikke en dæmper på aktiviteterne. De nedskriver ikke deres fossile reserver, fordi de kan se, at det ikke holder klimamæssigt. Det kommer ikke til at ske, det skal jeg være ærlig at sige.«
»Jeg er født optimist, og jeg ville elske, hvis min gamle branche kunne se mulighederne og begyndte at flytte sig i en fasedelt omstillings-proces uden de store forstyrrelser, så vi hverken ryster den grønne omstilling eller hele finansverdenen. Det er mit håb, men jeg må også være realist og sige: Det kommer ikke fra markedets aktører. Kun politikerne kan gøre det,« mener Steen Frederiksen.
»Men vi er også selv som forbrugere nødt til at foretage nogle valg, som måske gør ondt på kort sigt, men som kan bringe os fornuftigt igennem til den anden side. Vi skal finde den balance, for vi kan ikke sidde på hænderne længere.«
Den tidligere Shell-direktør har truffet sit valg.
Den klimavenlige elektriske bil er tilbage i København og ruller lydløst ned i parkeringskælderen under ejendommen.
»Jeg har det godt med de skift, jeg har foretaget. Jeg har 15-20 gode erhvervsår endnu, og dem vil jeg bruge på at løfte den grønne dagsorden,« siger han.

