Hækkerup: ’Jeg vil ikke tilbage i diskussionen om fri hash eller ej’
Ved gårsdagens samråd om medicinsk brug af cannabis efterspurgte flere partier og patientforeninger en ordning, hvor patienter kan bruge cannabis legalt. Men sundhedsministeren vil ikke åbne for medicinsk cannabis, før der er evidens for effekten
 
	Flere danskere bruger medicinsk cannabis til at lindre smerter. Det vil en række partier og organisationer lovliggøre, men sundhedsministeren og et flertal i Folketinget er imod


 
	Der var fyldt godt op på tilhørerpladserne, da Folketingets Sundheds- og Forebyggelsesudvalg i går holdt samråd om fordele og udfordringer ved brug og legalisering af medicinsk cannabis. En kræftpatient og hendes mand, en datter til en kræftpatient og en tidligere kræftpatient var blandt de fremmødte. De håbede på, at politikerne ville tage skridt til at legalisere cannabis som medicinsk middel.

	Også direktøren for Scleroseforeningen, Mette Bryde Lind, var kommet til Christiansborg for at følge de politiske drøftelser om medicinsk cannabis.

	»Min erfaring er, at flere af Scleroseforeningens medlemmer har stor gavn af cannabis som medicin. Derfor går vi ind for, at det skal legaliseres til det formål, og jeg håber, at sundhedsministeren ville tage initiativ til at nedsætte en arbejdsgruppe eller lignende, så vi kan komme videre. Det virker også til, at der er større vilje end tidligere,« sagde hun til Information forud for samrådet.

	Både Enhedslisten, Dansk Folkeparti og Liberal Alliance har da også erklæret, at de er interesserede i at gøre det lovligt for patienter at bruge cannabis medicinsk, og før samrådet havde både Kræftens Bekæmpelse og Epilepsiforeningen ligesom Scleroseforeningen udtrykt håb om, at der på den ene eller anden måde ville blive åbnet for en løsning, hvor deres medlemmer kan bruge cannabis som medicin på lovlig vis.

	Fri hash eller ej

	Men det var ikke sundhedsminister Nick Hækkerups (S) standpunkt på samrådet. Ministeren ser på nuværende tidspunkt ikke en mulighed for, at patienterne lovligt kan bruge cannabis til medicin, for »der er ikke nok evidens«, sagde han under samrådet og henviste til Sundhedsstyrelsens notat om cannabis til medicinsk brug, hvor styrelsen konkluderer, at der ikke er evidens for, at medicinsk cannabis skulle have nogen positiv effekt.

	»Det er ikke, fordi det møder modvilje. Vi er bare nødt til at stille de samme krav til cannabis, som vi stiller til alle andre lægemidler,« sagde han og konstaterede: »Jeg vil ikke tilbage i diskussionen om fri hash eller ej. Det handler om medicin.«

	Sundhedsministeren udelukkede dog ikke, at man på et tidspunkt vil kunne finde medicinsk evidens for lægemidler med cannabis. »Der skal bare flere forsøg til at tilvejebringe dokumentation,« sagde han, men påpegede også, at Sundhedsstyrelsen ikke udfører den slags forskning og udvikling. Det sker hos medicinalvirksomhederne.

	Sundhedsordfører for Dansk Folkeparti Liselott Blixt er positivt stemt over for en legalisering til visse patientgrupper. Hun ønsker sig enten eksperimenterende eller alternative projekter i Danmark frem for at vente på medicinalfirmaerne i flere år. Hun bad ved samrådet om, »at man åbner en dør for de læger og patienter, der gerne vil være med til at afprøve virkningen«.

	Også sundhedsordfører for Enhedslisten Stine Brix ville have Nick Hækkerup til at presse på for at imødekomme de patienter, der oplever positive effekter ved brug af medicinsk cannabis: »Vil ministeren være med til at afkriminalisere de borgere, som bruger cannabis medicinsk?« spurgte hun efter at have fortalt en personlig historie om en bekendt, der ikke har set andre muligheder end at bruge cannabis som medicin.

	Men sundhedsministeren afviste opfordringen: »Det er Justitsministeriet, der lovgiver,« sagde han og understregede igen, »at der skal være evidens for effekten af medicinsk cannabis. Ellers er vi tilbage til en grundlæggende diskussion om fri hash«.

	Stine Brix mente ikke, at ministeren havde ret i, at en legalisering af cannabis til medicinsk brug er det samme som at lovliggøre hash, fordi der er tale om en afgrænset gruppe af mennesker.

	Politikerne burde lytte

	Efter samrådet var Mette Bryde Lind fra Scleroseforeningen mindre forhåbningsfuld på sine medlemmers vegne. Hun synes, at debatten lyder som et ekko af fortiden:

	»Sidste gang, der overhovedet var debat om emnet, var for 10 år siden, og dengang skete der heller ikke noget. Nu er politikerne altså nødt til at tage ansvar.«

	Hun var specielt ærgerlig over, at der ikke kom mere konkrete forslag ud af samrådet.

	»Det kunne for eksempel være et forslag om at øremærke penge til forskning, men i stedet lander diskussionen igen udelukkende på spørgsmålet om evidens,« sagde hun.

	»Vores erfaringer er jo bare, at cannabis er det eneste, nogle sclerosepatienter oplever virker, og det mener jeg, at politikerne burde lytte til.«

