'Skolerne svigter børnenes trivsel'
Den nye undervisningsminister vil sætte fokus på bedre trivsel i folkeskolen. Og der er rigelig med plads til forbedringer hos både lærere, ledere, kommuner og forældre, lyder opsangen fra Tina Nedergaard
Trivslen blandt børn i folkeskolen skal mere i fokus og forbedres, og det kræver en indsats fra blandt andet kommuner, forældre, lærere og ledere at hæve niveauet, mener den nye undervisningsminister, Tina Nedergaard (V).


 Statsministeren har egentlig sat sig tungt på sin nye undervisningsministers område. Med sit bebudede 360 graders eftersyn af folkeskolen lægger Lars Løkke Rasmussen (V) an til endnu en  gang at skærpe blikket på skolen. Undervisningsminister Tina Nedergaard (V) vil med egne ord 'ikke kortslutte den proces', hendes chef har sat i gang, men i jagten på at skabe den 'moderne skole, hvor der er rart at være', skorter det ikke på opsang til både lærere, ledere og kommuner.
Skolerne skal blive bedre til at stille høje forventninger til eleverne - uanset disses sociale baggrund. Det vil ifølge ministeren føre til, at eleverne selv sætter ambitionerne højere, men:
»Forventninger er ikke nok. Hvis et barn ikke trives - undskyld udtrykket, alle I borgerlige - så lærer det ikke noget. Eleven skal modtages glad og forventningsfuldt og med en melding om, at 'her har du et trygt og godt sted at være'. Også de børn, der  har brug for et frirum i deres dagligdag, hvor det måske ikke er så sjovt at være derhjemme.«
- Men tror du ikke, at lærerne mener, de gør det?
»Jo, men jeg mener ikke, at der er tilstrækkelig fokus på trivsel.«
Langhåret og liberal
Ministeren betoner en række konkrete eksempler med forældre, som ikke har haft oplevelsen af, at lærerne var optaget af at sikre trivslen i skolen.
»Man skal tale det op. Jeg kan ikke pålægge lærerne det eller lægge det ind i deres uddannelse, men det handler om, hvilken skole vi gerne vil have.«
41-årige Tina Nedergaard var med i den liberale Venstregruppe, der i sin tid stod bag de omstridte teser, som gjorde daværende statsminister Anders Fogh Rasmussen fortørnet. Den aktion har hun for længst lagt afstand til - men holdningen er fortsat liberal. Og Nedergaard er helt på linje med regeringens årelange fokus på at styrke fagligheden.
Men nu er tiden inde til også at rette blikket mod de mere kreative og sociale kompetencer - og altså børnenes trivsel. Også selv om det har afstedkommet en kritik af ministerens dagsorden for at være for langhåret.
»Men der skal noget mere med - ellers har kritikerne lidt ret. Nationale test og afgangsprøver viser kun en lille del af skolen.«
Hun vil endnu ikke tale konkret om, hvilke parametre man kunne måle de øvrige kompetencer på.
»En ting, der nok ikke kan måles, men som er meget vigtig: Har eleven en bedste ven? Det lyder så banalt, men det er måske det allervigtigste for at trives i skolen. Men er det så skolens opgave? Ja, det er det faktisk. Det nytter ikke noget, at vi har børn som bliver marginaliseret og som ikke klarer at være i socialflokken.«
- Men mange skoler har jo en målsætning om at vægte trivsel og bekæmpe mobning?
»Ja, men det skal operationaliseres. Det er indlysende, at vi gerne vil have, at børnene trives, derfor er det vigtigt, at vi får en åben diskussion også gerne med ledere og lærere om, hvad trivsel konkret betyder.«
- Skal lærerne så også lege socialpædagoger for børnene?
»Fordi vi ikke gør det i dag, har vi en kraftig vækst i budgetterne for specialundervisning og særlige tiltag, mens midtergruppen har fået utilstrækkelig opmærksomhed. Vi har tilført skolen flere penge hvert eneste år, og det kan vi ikke bare blive ved med. Penge er ikke løsningen på alt. Hvis fællesskabet ikke fungerer, må vi se på det, og dér har lærere og ledere en opgave,« fastslår ministeren.
Den seneste tid har budt på historier om, at flere skoler ikke lever op til lovens krav om et minimumtimetal, at seksualundervisningen bliver svigtet, samt at kun en meget lille del af de 230 mio. kr., der er afsat til efteruddannelse af lærerne, er brugt.
»Jeg kan blive ved med at nævne lovpligtige aftaler med kommunerne, som ikke er blevet løst. Hver gang er svaret; jamen, det har vi ikke råd til. Nu varer det ikke længe, før jeg starter et projekt, der hedder: 'Hvem stjal pengene i folkeskolen?'«
Det faktum, at stadig flere forældre vælger en privatskole til deres børn, kalder ministeren for 'bekymrende'. Ikke fordi det frie valg eller friskolen fejler noget, men fordi det ofte handler om en flugt fra folkeskolen:
»Der er masser af godt ved folkeskolen, men hvis man ikke har et minimumtimetal, en ordentlig vikardækning og en sygefraværspolitik, så nytter det ikke.«
Ny chance
Kommunerne får samtidig en ministeropfordring til at sikre, at de ansatte lærere trives i deres job - ellers bør de finde et andet sted at være, lyder det fra Nedergaard, som har møde med kommunerne i næste uge.
»Det bliver ikke nogen hyggestund,« varsler hun og tilføjer: »Men vi har en fantastisk god chance; ny formand for KL og ny minister. Jeg håber, at vi kan give hinanden håndslag på, at der er ting, vi i fællesskab skal have løst.«
Snakken falder på de omstridte test, som regeringen nu vil offentliggøre. Selv om Tina Nedergaard som sit partis uddannelsesordfører tidligere har talt imod en offentliggørelse - noget hun med egne ord blev trænet i, da loven blev vedtaget - så er hendes personlige holdning klar: Når både kommunalbestyrelser og Skolestyrelsen ved besked, kan man ikke hemmeligholde det for forældrene.
»Dermed mister forældrene også det vigtigste i demokratiet, nemlig deres stemmeret og i det levende demokrati deres ret til at stemme med fødderne.«
- Men det kan vel blive  svært at løfte de skoler,  som ligger dårligt i testresultaterne?
»Ja, men det forudsætter jo, at skolen i dag er sådan, at forældrene slet ikke opdager, at der er problemer.«
Ministeren opfordrer til at få data i form af timetal og sygefravær på bordet:
»Og hvis der er behov for det, må skolen få håndteret det i samarbejde med en specialkonsulent, rådgivning på sundhed og noget hjælp til dem, der har slidgigt, eller hvad det nu handler om.«
Livsstilskonsulenter
- Men det vil koste kommunerne endnu flere penge?
»Jamen, det er fuldstændig forfejlet. Enhver privat virksomhed med en lille smule respekt for sig selv har i dag en livsstilskonsulent tilknyttet eller HR-medarbejdere ansat. En typisk skole med 50-100 lærere ville sagtens kunne rumme en person, der har sådanne ressourcer. Hvis bare man nedbringer sygefraværet med tre procent, er pengene hentet ind.«
Også skoleledelserne må ses efter i sømmene, når det kommer til at tage hånd om syge medarbejdere.
»Det er ulykkeligt med langtidssyge, både for den enkelte, for arbejdspladsen og for børnene, hvor hvem læreren er en vigtig ressourceperson. Lad os nu trimme, hvad vi bruger pengene på.«
Det er set fra ministerkontoret i Frederiks Holms Kanal et svigt, når skolerne satser på vikardækning frem for at hjælpe syge lærere med enten at komme tilbage eller at finde et nyt job.
»For lærerjobbet er hårdt. Man skal håndtere urimelige forældre, som er antiautoritære i deres tilgang, og som kun fikserer på deres eget barn og skidt med fællesskabet. Nu lægger jeg mig så ud med både lærere, kommuner og forældre, det er vigtigere at få de ting løst, end at jeg deltager i en popularitetskonkurrence.«


