Udenlandske fanger koster samfundet en halv milliard
Fængselsforbundet opfordrer til at spare resocialisering til udenlandske fanger, som i 2012 kostede 560 mio. kr. DF kræver også, at udgifterne nedbringes, og SF er åben for at se på det
Ifølge Finansministeriets opgørelser sad der i 2012 i gennemsnit hver dag 1.042 udenlandske indsatte i landets fængsler og arresthuse. Eller lidt mere end hver fjerde af de i alt 3.970 indsatte. Her Vestre Fængsel i København.


 
	Mens politikerne diskuterer de økonomiske fordele og ulemper ved EU’s åbne grænser, arbejdskraftens frie bevægelighed og en række østeuropæiske landes medlemskab af Unionen, viser en ny opgørelse, at udenlandske indsatte i 2012 kostede 560 millioner kroner. Og heraf udgjorde udgifterne til alene østeuropæere 200 millioner kroner.

	Udgifterne får formanden for Fængselsforbundet, Kim Østerbye, til at opfordre til en revurdering af den såkaldte resocialisering af disse fanger. Forbundsformanden tror nemlig ikke, Danmark får mere held med at få de indsattes hjemlande til at tage imod dem til afsoning.

	»I de her tider, hvor Kriminalforsorgen – ligesom alle andre offentlige institutioner – skal spare på personalet, så bør man kigge på, hvad formålet er med at resocialisere østeuropæere. De skal jo alle sammen hjem, efter de har afsonet deres straf, og vi har ingen chancer for at resocialisere til for eksempel Rumænien, hvorfra de kommer af nød. I stedet bør vi bruge pengene, hvor det hjælper – hvor folk kommer ud igen og har en chance for ikke at blive kriminelle igen,« siger Kim Østerbye.

	De udgør en fjerdedel

	Ifølge opgørelsen fra finansminister Bjarne Corydon (S) til Folketingets Udlændinge- og Integrationsudvalg sad der i 2012 i gennemsnit hver dag 1.042 udenlandske indsatte i landets fængsler og arresthuse. Eller lidt mere end hver fjerde af de i alt 3.970 indsatte.

	Det er særligt antallet af østeuropæiske fanger, som stiger i disse år, og finansministeren forventer, at tallet for hele 2013 ender med at »afspejle niveauet« for de første seks måneder af sidste år.

	I første halvår af 2013 sad der 387 østeuropæere bag tremmer, hvilket er en stigning på 18 procent siden 2011. Samtidig udgør de nu næsten hver 10. fange.

	Østeuropæere er defineret som borgere fra de tidligere kommunistiske stater, og det er især borgere fra Rumænien og Litauen, som topper på Kriminalforsorgens liste over antal indsatte fordelt på statsborgerskab.

	Dansk Folkepartis udlændinge- og integrationsordfører, Martin Henriksen, kalder de nye tal »voldsomme«.

	»Det er ærgerligt, at vi – på trods af opmærksomheden om det – kan konstatere, at rigtig mange med udenlandsk baggrund fylder godt i de danske fængsler,« siger Martin Henriksen.

	Ifølge Martin Henriksen er der også behov for at kigge på grænsekontrollen, udvisningsreglerne samt muligheden for, at særligt de østeuropæiske indsatte sendes hjem for at afsone deres straf.

	Vi bør bruge færre midler på dem

	Udlændinge bliver allerede, hvis det er muligt, udvist efter endt afsoning. Ifølge den nye flerårstale for Kriminalforsorgen skal ’Taskforce Hjemsendelse’ i Justitsministeriet – der har særlig fokus på lande som Polen, Rumænien og Litauen – sikre, at udenlandske indsatte vitterlig også overføres til afsoning i deres hjemland.

	Målet er, at 75 procent af alle sager, hvor der kan ske overførsel, skal øges. Inden for EU er målet, at det øges til 90 procent.

	Selv om formanden for Folketingets Retsudvalg, Karina Dehnhardt Lorentzen (SF), håber, at dette kan være med til at nedbringe udgifterne til de udenlandske indsatte, så er hun enig i, at der også kan spares penge på resocialiseringstilbuddene til disse.

	»Det er klart, at vi ikke kan lade dem sidde og rådne op med hænderne i skødet i 24 timer i træk i årevis. De skal tilbydes en beskæftigelse som alle andre. Men man skal ikke bruge det samme antal resocialiseringskroner på østeuropæiske som på danske indsatte. Det prøver vi nu også at gøre op med ved at lave udrejseafdelinger, hvor man ikke får de samme tilbud,« siger Karina Lorentzen.

	Formanden for Folketingets retsudvalg er samtidig åben for at se på, om der også kan laves særlige udenlandske afdelinger i arresthusene. Her sidder især fængslede, der endnu ikke har fået deres dom, ligesom dømte med en kort straf kan afsone her.

	Finansministerens opgørelse kommer, efter at nye tal har vist, at østeuropæere i 2011 betalte 2,2 milliarder kroner i skatter, men kun modtog for 0,9 milliarder kroner i overførselsindkomster.

	I de 560 millioner kroner er ikke indregnet de ekstra udgifter til blandt andet politi, anklagemyndighed og forsvarsadvokater.

