Regeringen vil slagte den grønne forskning
Med de bebudede nedskæringer på dansk energiforskning frygter branchen, at regeringen er ved at skære den gren over, de sidder på
 Lars Aagaard, direktør i Dansk Energi, mener, at regeringen skader dansk energieksport.


 Danmark tjente sidste år et tocifret milliardbeløb på eksport af energiteknologi, som er blevet en af Danmarks hurtigst voksende brancher. Den danske førerposition er skabt af årtiers målrettet satsning på forskning og udvikling af morgendagens teknologier, der skal understøtte den globale grønne omstilling. Men nu frygtes det i branchen, at den danske førerposition er under angreb fra regeringen, der i det fremlagte udspil til en finanslov for 2016 vil beskære forskningsbudgetterne med 1,4 mia. kroner. Foruden store nedskæringer på budgetterne til Det Frie Forskningsråd og Danmarks Innovationsfond vil regeringen skære 332 mio. kroner af samlet 385 mio. kroner af den pulje, der medfinansierer udvikling og test af ny energiteknologi.
Det drejer sig om programmet Energiteknologisk Udvikling og Demonstration, EUDP, der har til formål at støtte ny energiteknologi for at øge forsyningssikkerheden og bidrage til at gøre Danmark uafhængig af fossil energi i 2050.
Det ærgrer mildest talt direktør i Dansk Energi, Lars Aagaard, der mener, at regeringen skærer den gren, dansk energieksport er sprunget ud af.
»Det industriforskningsprogram, der skal hjælpe os igennem den grønne omstilling og sikre fremtidens eksportsucceser, skæres helt ned, hvis det ender, som Venstre ønsker det. I sidste ende betyder det, at vi svækker det led, der fører til den næste store kommercielle succes. Og det vil på sigt ramme vores eksport af teknologi,« siger Lars Aagaard, der slet ikke forstår regeringens prioriteter i det fremlagte finanslovsforslag.
»Jeg synes ikke, det er det oplagte sted at sætte sparekniven ind. Vi har brug for mere innovation, ikke mindre.«
Skader udviklingen
Nyvalgt bestyrelsesformand for EUDP, civilingeniør og administrerende direktør for Dansk Gasteknisk Center, Ann-Dorthea Larsen, siger ligeledes, at så markante nedskæringer naturligvis vil gå ud over udviklingen af det, der skulle blive til Danmarks kommende kommercielle succeser.
Men ikke nok med det. Lykkes det regeringen at få deres finanslovsforslag igennem, vil dansk forskning samtidig gå glip af den egenfinansiering på hele 50 procent, som industrien selv stiller, når den modtager midler fra EUDP. Skærer regeringen således 332 mia. kroner, mister forskningen tilsvarende 332 mia. kroner fra industrien. Og det ærgrer i høj grad bestyrelsesformand Ann-Dorthea Larsen.
»Jeg har stor respekt for, at man som politiker skal foretage nogle prioriteringer. Det, der er ærgerligt med de her nedskæringer, er, at vi også kommer til at sige farvel til virksomhedernes egenfinansiering,« siger bestyrelsesformand, Ann-Dorthea Larsen, der peger på, at det også er et meget smerteligt sted at spare i forhold til innovation og udvikling, da programmet netop stiler efter at bringe industrien tættere på den offentlige forskning.
»Meget af det, vi sikrer med vores pulje, er samarbejdet mellem industri og de danske vidensinstitutioner.«
Håber på oppositionen
Lars Aagaard, direktør i Dansk Energi, understreger, at slaget dog ikke er tabt. »Vi må videre,« lyder det:
»Vi kan jo ikke blive ved med at sidde og være sure på regeringen. Derfor er vores blik stift rettet mod oppositionen og de krav, de vil holde på. Vil de give prioritet til udvikling af fremtidens energisystem eller ej?.«
Lars Aagaard er særlig spændt på, hvad partier som Konservative og DF vil spille ind med i finanslovsforhandlingerne.
»Konservative kalder sig jo blå bloks grønne stemme, og DF har tidligere været meget optaget af, hvordan vi på anvendelsessiden bedre udnytter den vedvarende energi. Og det er præcis det, der forskes i med midler fra EUDP-programmet.«

