Økonomer advarer mod ændring af børnechecken
Hvis de velstillede familier mister børnechecken, mister de også lysten til at arbejde. Sådan advarer en række økonomer,  der kritiserer regeringens planer om at  regulere børnechecken
Børnechecken gives i dag for alle børn fra 0-18 – og uanset hvor meget forældrene tjener. Det lægger SRSF nu op til at ændre.


 Mens de tre regeringspartier åbner for at skære i børnechecken til de rigeste familier, peger en række økonomer nu på, at det vil fjerne forældrenes incitament til at arbejde.
En af dem er direktør for SFI og tidligere formand for Velfærdskommissionen, Jørgen Søndergaard. Han vurderer, at det især vil få de højtuddannede kvinder til at neddrosle deres arbejdstid:
»Fjerner man børnechecken fra en familie med to forældre, der arbejder fuldtid og har relativt høje indkomster, vil det ramme dem som en ekstra topskat oven i den, de betaler i forvejen. I sidste ende vil det betyde, at de har markant færre penge til sig selv,« siger han og peger på, at en familie med to voksne, der eksempelvis tjener to hundredtusinder over den nuværende grænse for topskat, kan ende med at skulle betale 35 procent i topskat i stedet for 15 procent, hvis de mister indtægten fra børnechecken.
»Sådan en familie bruger måske i forvejen en del penge på hushjælp, og for dem vil det blive mere attraktivt at gå på deltid, mens børnene er små,« siger han og gætter på, at det i 99 ud af 100 tilfælde vil være kvinden, der ender med at blive hjemmegående.
Den vurdering er dr.phil. og tidligere leder af Socialforskningsinstituttet og Rockwool Fondens Forskningsenhed, Gunnar Viby Mogensen, enig i. Han peger på, at ændringen vil komme til at virke som en ekstra marginalskat, der vil fjerne familiernes incitament til at arbejde.
»Hvis man har et mål om, at man gerne vil have flere i arbejde, så skal man tværtimod sænke skatten på arbejde for dem med høje og mellemindkomster. Det har en lang række eksperter tidligere peget på,« siger han og henviser til, at Skattekommissionen med Carsten Koch i spidsen nåede frem til samme konklusion tilbage i 2008.
Ressourcestærke
Professor i nationaløkonomi ved Aarhus Universitet og tidligere økonomisk vismand Nina Smith hæfter sig ved, at en regulering af børnechecken heller ikke nødvendigvis vil have den ønskede effekt. Hun vurderer, at en familie eksempelvis kan vælge at gå ned i arbejdstid og klare sig med en lav indkomst, mod at de får børnepenge.
»På den måde kan der sagtens blive tale om familier, der modtager børnechecken, selv om de er ressourcestærke«.
Alligevel hilser Nina Smith debatten om børnechecken velkommen. Hun mener, at det efterhånden står klart, at velfærdsstaten bliver for dyr at bevare i sin nuværende form.
»Børnechecken har været en af milepælene for den universelle velfærdsstat, men de seneste 10 års udvikling med globalisering og åbne grænser gør det svært at bevare velfærdsstaten, som den er i dag. Derfor er det nødvendigt med en debat om, hvor mange universelle ydelser vi skal have,« siger hun.
Nyt skattesystem
Tidligere overvismand og nuværende økonomiprofessor på Aarhus Universitet, Torben M. Andersen, kan også sagtens se ræsonnementet bag forslaget, fordi det vil spare staten for mange penge, hvis børnechecken fremover bliver målrettet bestemte familier. Han er dog enig i, at de familier, der mister børnechecken, automatisk vil få en højere marginalskat, men den kan regeringen vælge at minimere, hvis de laver tilsvarende ændringer i resten af skattesystemet.
»Indtil videre ligger det i regeringsgrundlaget, at man vil lave nogle ændringer i skattesystemet, som kan skaffe flere penge i kassen, og derfor må man forvente, at regeringen følger op med noget, som betyder, at den samlede pakke styrker incitamentet til at arbejde. Det kan eksempelvis være omlægninger, som sænker skatten på arbejde,« siger han.
På længere sigt kan afskaffelsen af børnechecken dog alligevel godt vise sig at få negative konsekvenser, vurderer Nina Smith. Det hænger sammen med, at et af velfærdsstatens grundvilkår vil være forsvundet.
»Den skandinaviske velfærdsmodel er jo blandt andet lykkedes, fordi vi alle sammen ved, at vi får noget igen for den høje skat, vi betaler — og det gælder også middelklassen. Hvis det på længere sigt kun bliver dem med lave indkomster, der får noget af staten, så er det ikke sikkert, at solidariteten rækker så langt,« siger hun og tilføjer:
»Det kan betyde, at middelklassens vilje til at betale så høj en skat langsomt forsvinder.«

