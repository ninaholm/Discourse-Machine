Meninger til salg
Det vrimler med skoler og kurser, som tilbyder uddannelse i kunsten at debattere. Initiativtagerne mener selv, de løfter en demokratisk udfordring, mens en retorikprofessor advarer mod en stigende professionalisering af debatten
 
Anne Katrine Braagaard Harders, ph.d.-studerende ved Aalborg Universitet, deltager på Politikens debattør- og kritikerskole:
	Jeg arbejder med byplanlægning og har en masse pointer, jeg godt kunne tænke mig at få ud til samfundet. I efteråret forsøgte jeg og nogle kolleger at skrive en kronik til Politiken, men den blev selvfølgelig afvist. Vi prøvede at lave den om, og vi fik den afvist igen.

Det gik op for mig, at vi simpelthen ikke kunne finde ud af at formidle til andre mennesker uden for vores faglige felt. Jeg synes både, det er et privilegium og vores forpligtelse, når vi sidder og forsker, at vi rent faktisk kommer ud med den viden, vi har. Ellers ender den bare i sådan nogle akademiske artikler, og jeg synes, det er vildt ærgerligt, at jeg så ikke kan formidle min viden, når jeg rent faktisk har en baggrund at udtale mig på. Så det har helt klart været min motivation at blive bedre til at formidle nogle vigtige budskaber.
 Med fare for, at der går inflation i det, så synes jeg, det er en rigtig god ting, at vi har de her skoler. Du er nødt til at have ordet i din magt, hvis du skal bidrage til debatten.
 Nu er jeg selv ingeniør. Jeg har aldrig nogensinde lært at formulere mig på en måde, som gør, at jeg kan diskutere med andre. Så jeg synes, det er en rigtig god ting, hvis man kan få mange i spil i debatten. 

 
	En ny generation af unge debattører træder ind på de traditionelle mediers sendeflader og spalteplads. De diskuterer alt fra ligestilling til skattetryk og klassekamp. De er de nye meningsdannere. Men de er langtfra alle sammen båret frem på egne vinger.

	En bred palet af muligheder byder sig efterhånden til for ambitiøse debattøraspiranter, der vil have slebet talegaverne.

	I løbet af de seneste år er udbuddet af debattør- og meningsdannerskoler vokset. Og interessen er stor, hvis man dømmer efter deltagerlisterne. Senest har Politiken oprettet en debattør- og kritikerskole med 150 deltagere, som alle bliver undervist i kunsten at ytre sig i den offentlige debat.

	I forvejen har tænketanke som Cevea og Cepos tilbudt undervisning i politisk tænkning og debatkultur i nogle år – ligesom Information tilbyder medieundervisning, der skal sætte ph.d.-ere i stand til at formidle deres forskningsresultater i den offentlige debat. Centrum-venstre-tænketanken Cevea har blandt andet en ’meningsdannerskole’, hvor ungdomspolitikere, tillidsrepræsentanter og andre interesserede kan lære at blande sig i den offentlige debat.

	Cevea er delvist støttet af fagbevægelsen og har blandt andet som ambition at få flere lønmodtagere ind i den offentlige debat.

	»Vi tror, at vi får nogle bedre samfundsløsninger, hvis vi har en bredere debat. Vi synes, det er et problem, at det er DJØF’ere, der dominerer Folketinget, ungdomspartierne, mediedebatten, administrationen og så videre,« forklarer uddannelseschef i Cevea, Bjørn Hansen.

	Underviserne på meningsdannerskolen er i vid udstrækning politikere fra venstrefløjen samt repræsentanter for fagbevægelsen. Den faglige organisation HK er en af hovedsponsorerne bag Cevea, og HK Ungdom har blandt andet betalt for nogle af de unge medlemmers deltagelse på meningsdanneruddannelsen.

	Villy Dyhr, som både er forbundssekretær i HK og formand for Cevea, forklarer, at det er en stor prioritet at få nogle stemmer frem i debatten, som normalt ikke kommer til orde.

	»Det er vigtigt for os, at der er en mangfoldighed af stemmer, der bliver hørt. Også nogen, som kan afspejle vores medlemmers holdninger og interesser,« siger Villy Dyhr.

	»Og det er jo ikke alle, der har læst retorik eller statskundskab på universitetet, eller hvad man nu skal have for at være en del af den danske debat efterhånden.«

	En elitær debat

	Den liberale tænketank Cepos har sit eget akademi, som henvender sig til unge under uddannelse.

	Cepos er afhængig af frivillige donationer, og akademiet underviser primært i økonomisk teori og ideologi, men giver også vejledning til, hvordan man kan formulere og formidle sine tanker.

	Retorikprofessor Christian Kock fra Københavns Universitet er skeptisk over for udviklingen i den offentlige debat. Han ser en tendens til, at debatten i stigende grad koncentrerer sig om en afgrænset gruppe af mennesker, som kan finde ud af at spille med på mediernes præmisser, mens andre viger tilbage for at deltage.

	»Det er, som om det er medierne, der fortæller, hvad man skal gøre for at brage igennem. Og der er det ofte sådan, at du skal være ekstremt aggressiv og typisk lave indlæg, som er meget generaliserende og præget af det, vi kalder stråmænd. Altså, at man opstiller et karikeret og generaliserende billede af en hel gruppes meninger,« siger professoren.

	Den debatform kan danne forbillede for andre unge debattører, hvilket på den ene side giver en ringere debat og samtidig betyder, at færre får lyst til at deltage, mener Christian Kock. Han har selv optrådt som gæsteunderviser på Politikens debattør- og kritikerskole og understreger, at de mange tilbud ikke som udgangspunkt behøver være nogen dårlig ting.

	»Jeg synes, det at opdrage til en bedre offentlig debat er en kolossalt vigtig opgave, som burde starte allerede i folkeskolen. Men mange af medierne har den her tendens til at give spalteplads eller sendeflade til debattører, der skaber debat i kraft af en meget aggressiv fremfærd. Og dermed er man med til at sætte et dårligt forbillede og skabe en uheldig tendens,« mener Christian Kock.

	Kaffeklubben

	Bjørn Hansen er enig i, at den offentlige debat er blevet alt for professionaliseret. Men han ser ikke Cevea som en del af problemet.

	»Tværtimod. Vi synes, det er et enormt stort problem, at debatten er blevet så elitær, og det vil vi prøve at gøre op med,« siger Bjørn Hansen.Et andet nyt initiativ er Den liberale kaffeklub, som snart bliver lanceret af Rasmus Brygger fra Liberal Alliances Ungdom og Camilla-Dorthea Bundgaard, som også står bag den liberale internetavis Vox Liberalis, tidligere kendt som Damefrokosten. Rasmus Brygger forklarer, at han savner flere unge, liberale stemmer i den offentlige debat herhjemme.

	»Selv om der bliver talt meget om det liberale ungdomsoprør og så videre, synes vi faktisk, at der er en underrepræsentation af de helt unge liberale i den offentlige debat. Og det kan man selvfølgelig begynde at beklage sig over, eller også må man jo gøre noget ved det,« siger han.

	Ideen er at samle ti unge aspiranter, som alle har et liberalt udgangspunkt, og give dem værktøjerne til at brage gennem lydmuren i medierne. Det vil blandt andet ske gennem oplæg og skriveundervisning.

	»Vi vil også stille krav til, at man simpelthen skal få et debatindlæg i avisen,« forklarer Rasmus Brygger.

	Finansieringen af kaffeklubben holder initiativtagerne til sig selv, men Rasmus Brygger understreger, at der er tale om »et ret lille beløb.« Han erkender, at han med Den liberale kaffeklub selv vil bidrage til en øget professionalisering af den offentlige debat.

	»Altså, jeg skal være den første til at problematisere det her. Men jeg har en politisk dagsorden, og den må sådan set komme først,« forklarer han. Rasmus Brygger mener, at den høje grad af træning blandt de etablerede debattører resulterer i en skævvridning af debatten.

	Plads til uenighed

	Hos Politiken mener opinionsdirektør Per Michael Jespersen ikke, at avisen bidrager til en skævvridning med sin debattør- og kritikerskole.

	»Hvis vi kan kvalificere samfunds-engagerede unge til at blive endnu bedre debattører, der kan skrive skarpt og vedkommende og deltage i den offentlige debat, så er vi da nået langt. Men vi giver selvfølgelig de her mennesker et forspring, i og med at de lærer, hvad det er, der fænger i den offentlige debat,« siger opinionsredaktøren.

	Politikens vision er ifølge Per Michael Jespersen at udklække fremtidens debattører, samtidig med at avisen kan lokke unge talenter ind i folden. Betalingen for kurset består i fire måneders weekendabonnement på Politiken.

	I modsætning til flere andre debatskoler mener Per Michael Jespersen ikke, at Politikens debattør- og kritikerskole indoktrinerer deltagerne i nogen bestemt politisk retning. I stedet skal der være plads til at være uenige.

	»Forudsætningen for en levende debat og en demokratisk samtale er nu engang, at man deler sig efter anskuelser og siger: ’Jeg står hér, du står dér, vi er fuldstændig uenige, nu tager vi et slag om det.’ Og det er dét, vi forsøger at give plads til,« siger Per Michael Jespersen.

	»Det, vi får tilbage som avis, er, at vi får styrket vores relation til en gruppe debatlystne og talentfulde unge, som forhåbentlig vil være med til at deltage i debatten i fremtiden – også i vores egen avis.«

