Rigsrevisionen undersøger Løkke
Statsrevisorerne kræver svar på, hvorfor private sygehuse endte med at få op mod 900 mio. kr. for meget i betaling fra det offentlige. Rigsrevisionen er på vej med en undersøgelse, der omfatter Lars Løkke Rasmussens (V) tid som sundhedsminister


 Når eller hvis Lars Løkke Rasmussen (V) om kort tid kan sætte sig i statsministerstolen, vil han have en undersøgelse fra Rigsrevisionen hængende over hovedet.
Rigsrevisionen er nemlig på vej med en tilbundsgående undersøgelse af den betaling, som private sygehuse har fået af det offentlige - og som ifølge udtalelser fra økonomi- og erhvervsminister Lene Espersen (K) har været alt for høje og bør nedsættes med 25 pct. Det bekræfter rigsrevisor Henrik Otbo over for Information.
Undersøgelsen har været i gang siden sidste år - men Espersens udtalelser fik på et møde i sidste uge flere af Folketingets statsrevisorer til at kræve klare svar på, hvorfor de private sygehuse har fået en overpris - og hvem, der har ansvaret, bekræfter statsrevisor Manu Sareen (R).
"Det er korrekt, at jeg tog det op på sidste møde. Det er rigtig mange penge, vi taler om - og der står ikke klart, hvem der har ansvaret, og hvor beslutningerne er taget henne. Det har befolkningen krav på at få at vide," siger han.
S: "Ideologisk felttog"
Ifølge Sundhedsministeriet har de private sygehuse siden 2002 modtaget omkring 3,5 mia. kr. for at behandle i alt en kvart million borgere, der har gjort brug af det såkaldte udvidede frie valg.
Har overprisen været på de 25 pct., som Lene Espersen krævede taksterne sat ned med, svarer det med andre ord til i alt godt 875 mio. kroner. 
"I 2002 var det nødvendigt at få sparket den private sektor i gang," sagde hun til Politiken. Og dét fik også den socialdemokratiske statsrevisor Mogens Lykketoft til at rejse sagen.
"Jeg har hele tiden ment, at det her var et ideologisk felttog ikke mindst fra Lars Løkke Rasmussens side. Når så vicestatsministeren går ud og siger, som hun gør, så mener jeg bestemt, at der er grundlag for at kræve det her undersøgt til bunds," siger han.
Ifølge rigsrevisor Henrik Otbo betyder statsrevisorernes krav ikke nogen ændring af den undersøgelse, der hele tiden har været på vej.
"Vi kigger på, hvordan taksterne er fastsat, og hvilke modelle, der har været brugt i hele perioden," siger han.
- Vil undersøgelsen også sige noget om, hvem der har besluttet størrelsen på taksterne?
"Ja, det vil den. Det vil beskrive, hvordan taksterne bliver og blev fastsat," siger Henrik Otbo.
Privat opblomstring
Han indledte sin undersøgelse af egen drift i midten af sidste år.
"Det her er væsentlige beløb - og det er en stor ændring af vores sundhedssektor. Derfor var det naturligt for os at planlægge en undersøgelse af det," siger Otbo, der forventer at præsentere sin undersøgelse for statsrevisorerne til juni. 
Det udvidede frie valg giver borgerne ret til at søge behandling på et privathos-pital for det offentliges regning, hvis ventetiden på en behandling overstiger en måned. 
Og dét har fået den private sundhedssektor til at blomstre. Ifølge Danske Regioner har man i dag aftaler med over 200 private sygehuse og klinikker. I 2002 var tallet kun godt 50.
Ordningen blev suspenderet for at komme ventetidspuklen efter sygehusstrejkerne sidste år til livs. Men sidste onsdag aftalte regeringen og regionerne at gen-indføre den fra 1. juli.
I første omgang forhandler regionerne og privathospitalerne midlertidige takster, der gælder til nytår. Derefter skal et nyt system med vejledende takster baseret på prisen fra de mest effektive offentlige sygehuse gælde.
"Vi har fået nogle private sygehuse, som er større og mere robuste end tidligere, og som har flere patienter. Derfor kan vi også stille større krav til dem nu", sagde Lars Løkke Rasmussen til Ritzau - og afviste samtidig, at regeringen bevidst har betalt overpris for at puste liv i sektoren.
Det var ikke muligt at få en kommentar fra ham i går.

