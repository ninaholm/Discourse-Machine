Det flytter stemmer, når kandidaten ringer på din dør
Ny forskning viser, at det under bestemte omstændigheder kan have stor indflydelse på kandidaternes personlige stemmetal, når folketingskandidater under valgkampen stemmer dørklokker
Socialdemokraten Lars Gaardshøj  var ude og stemme dørklokker i forbindelse med et tidligere regionsrådsvalg. Det kan betale sig at slide sålerne op og møde vælgerne i deres hjem, viser en ny undersøgelse.


 
	Måske var du en af de 500.000 danskere, som i september 2011 åbnede din dør for en socialdemokratisk folketingskandidat. I så fald var du langt mere tilbøjelig til også at stemme på den socialdemokratiske kandidat, end du ellers havde været.

	Det viser ny forskning, som bliver offentliggjort i forbindelse med, at professor Kasper Møller Hansen og lektor Karina Kosiara-Pedersen fra Københavns Universitet præsenterer deres samlede analyser af folketingsvalgkampen i bogen Folketingsvalgkampen 2011.

	Da Lars Løkke Rasmussen den 26. august udskrev valg, etablerede Daniel Witt Jason hurtigt et forsøg. I Thisted-kredsen var en række områder udvalgt og inddelt i tre kategorier: I et område skulle den lokale kandidat selv lave dør-til-dør-kampagne. I et andet område skulle frivillige stå for kampagnen, mens et tredje område fungerede som kontrolområde, hvor ingen kandidater eller frivillige ville ringe på dørklokken.

	Og resultaterne er klare: I forsøgsområderne er kendskabet til kandidaten vokset med 39 procent, og andelen af personlige stemmer på Socialdemokraterne er vokset med 10 procent. Samtidig viste forsøgsområderne, at Socialdemokraterne undgik at gå to procentpoint tilbage, som partiet ellers gjorde i kontrolgruppen. Tværtimod gik partiet to procentpoint frem, så effekten af kampagnen for Socialdemo- kraterne blev på fire procentpoint.

	»Vi forventede, at det ville have en positiv effekt, men vi havde faktisk ikke troet, at den ville være så signifikant,« siger Daniel Witt Jason, som i dag arbejder som politisk konsulent i Socialdemokraternes Analyse- og Informationsafdeling.

	Der findes allerede en masse amerikansk forskning, som viser, hvordan dør-til-dør-kampagner bruges til at mobilisere vælgere, men før Thisted-forsøget var der ingen valide danske erfaringer.

	»Det er naturligvis interessant for de enkelte kandidater at vide, at deres indsats har en effekt, men for Socialdemokraterne som parti er det også vigtigt at vide, at dør-til-dør-kampagnen, som man satsede meget på, rent faktisk var med til at flytte stemmer,« siger Daniel Witt Jason.

	Investering i vælgerne

	Den socialdemokratiske kandidat i Thisted var Simon Kollerup. Folketingsvalget i 2011 var første gang, han stillede op. I Thisted-kredsen fik Socialdemokraterne 13.303 stemmer. De 9.634 var personlige stemmer på Simon Kollerup. I dag er han kommunalordfører for Socialdemokraterne, og selv om dør-til-dør-kampagner er tidskrævende, har han også i den næste valgkamp tænkt sig at ringe på dørene i Thisted og omegn.

	»Dør-til-dør-kampagne er et klart signal til vælgerne om, at man som kandidat investerer tid i dem. På den måde bliver det en personlig kampagne og ikke den distancerede kampagne, som måske kun foregår gennem Facebook og hjemmesider,« siger Simon Kollerup.

	Vælger parti først

	Ifølge lektor og ph.d. ved Københavns Universitet, Karina Kosiara-Pedersen, er det dog ikke alle kandidater, der kan forvente at få samme succes ved at bruge dør-til-dør-kampagner.

	»Det kræver blandt andet, at kandidaten selv gør en stor indsats for at ringe på dørklokkerne, og i det specifikke forsøg i Thisted var Simon Kollerup relativt ukendt, da valget blev udskrevet, og det kan have givet ham en positiv effekt af indsatsen under valgkampen,« siger hun.

	Analyserne viser ifølge Karina Kosiara-Pedersen, at vælgerne først vælger, hvilket parti de ønsker at stemme på, og det dernæst er op til kandidaterne at sikre den personlige stemme.

	»Og her er det stadig først og fremmest annoncer i landsdækkende medier og regionalt TV og radio, som har stor betydning,« siger Karina Kosiara-Pedersen.

