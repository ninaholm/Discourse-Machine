Forsvarskommission kritiseres for at ville det hele
Forsvaret mangler milliarder af kroner og tusindvis af ansatte. Alligevel har regeringen ambitioner om, at Danmark skal kunne deltage i internationale operationer på fire kontinenter. Forsvarskommissionens kommende rapport undlader at prioritere indsatsen, og det møder hård kritik


 Hæren skal kunne deltage i to internationale operationer i Afghanistan-klassen, Søværnet skal kunne stille skibe til to operationer og Flyvevåbnet fly til tre. Det er de honnette ambitioner for det danske forsvar ifølge det udkast til Forsvarskommissionens rapport, som Information er i besiddelse af. 
Her fremgår det, at Danmark skal være i stand til at deltage i internationale operationer på fire kontinenter. 
En ordentlig mundfuld, når man tager i betragtning, at forsvaret ifølge samme rapport mangler fire-fem milliarder kroner på budgettet og flere tusinde mand til at fylde rækkerne. Kritikere kalder ambitionerne helt urealistiske og efterlyser prioritering af forsvarets ressourcer.
Mere af det hele
Afghanistan, Mellemøsten, Nordkorea, Afrikas Horn, Grønland og Arktis. Det er nogle af de områder, danske soldater skal regne med at blive sendt ud til i de kommende år. Her skal de kunne deltage i såvel højintensive kampopgaver som indsatser i skrøbelige og sammenbrudte stater, beskyttelse af nødhjælpsindsatser i humanitære katastrofeområder og hævdelse af dansk suverænitet. 
Det fremgår af udkastet til den rapport, som den 29 mand store Forsvarskommission skal aflevere inden månedens udgang.
Ud over at forsvaret skal kunne meget mere af det samme, er hovedbudskabet, at det koster at være i krig. Det nuværende budget på 19 milliarder om året hænger ikke sammen. Allerede nu mangler forsvaret mellem fire og fem milliarder kroner til indkøb og reparation af materiel og til den daglige drift.
Samtidig konstaterer Forsvarskommissionen, at det vil tage adskillige år at dæmme op for den massive personaleflugt, som betyder, at forsvaret konstant har flere tusinde ubesatte stillinger.
Socialdemokratiets forsvarsordfører, John Dyrby Paulsen, har deltaget i kommissionsarbejdet, men er langt fra tilfreds.
Urealistisk
"Det er helt urealistisk, at Danmark skal kunne alt, og vi har derfor bedt om, at den del af teksten bliver masseret en hel del" siger han. 
<
John Dyrby Paulsen understreger, at "forsvarstoppen virker meget fleksibel på det område, for de kan også godt se, at det er urealistisk." 
Oberst Lars Møller, som for nylig udgav bogen Det danske Pearl Harbor om forsvarets krise, deler Dyrbys frustration.
"Man er nødt til at prioritere og vælge, hvad man vil. Enten må man prioritere internt i forsvaret, eller også må der flere ressourcer på banen. Som det ser ud nu, sætter man sig mellem fire og otte stole," siger han og efterlyser, at politikerne tager stilling til, hvilke kapaciteter og hvilke værn, de satser på. F.eks. giver det ikke mening at skære i kampvogne og artilleri, som kommissionen lægger op til, mener han.
"Hvis vi vil have soldater udsendt, er det så virkelig klogt at pille ildstøtten væk fra soldaterne? Hvem skal så beskytte dem?", spørger han.
Konsensusrytteri
Kommissionsmedlem Mikkel Vedby Rasmussen fra Institut for Militærstudier, DIMS, er også skuffet over resultatet af mere end et års tankearbejde. 
"Rapporten er præget af, at man skulle have noget i hus, og derfor har man undladt at prioritere og i stedet taget alt det med, som deltagerne har ønsket", siger Vedby. 
Det bekræfter Dyrby.
"Det er rigtigt, at der er en vis træghed i at flytte midlerne hen til de mest presserende opgaver. Formanden har haft som erklæret mål, at der bliver så få dissenser som muligt, og det levner plads for konstruktive uklarheder eller det, nogen ville kalde tandløshed", siger han. 
Mikkel Vedby finder under alle omstændigheder Forsvarskommissionens rapport alt for overfladisk.
"Hvis man sammenligner med f.eks. skattekommissionen, der er kommet med anbefalinger, har regnet alt igennem, kigget konsekvenserne af de forskellige forslag igennem osv., så er det her langt mindre gennemarbejdet," siger han. "Og det samme er tilfældet, hvis man sammenligner med flere af de tidligere forsvarskommissionsrapporter."
Vedbys kollega på DIMS Henrik Breitenbauch er heller ikke imponeret.
"Kommissioner er som regel syltekrukker, det handler om at opnå konsensus og offentlig debat, og det må man sige er lykkedes for Forsvarskommissionen," siger han. Hvor meget en kommission skal prioritere, er der ingen regler for, siger han. "Det kommer helt an på formandens ambitionsniveau."
Kommissionstricks
Ifølge lektor Peter Viggo Jakobsen fra Københavns Universitet er "hele øvelsen gået ud på, at forsvaret skal have flere penge, og det prøver man så at mase igennem politisk", siger han og understreger, at der mangler både milliarder af kroner og mange tusinde hænder, hvis alle de opgaver, kommissionen opregner, skal løses.
"Forsvaret er økonomisk på røven, og selv hvis de får flere penge, vil de stadig mangle mandskab. Som situationen er nu, har de ikke en kinamands chance for at nå 2.000 udsendte inden for de næste fem år. De kan simpelthen ikke finde folkene til det," siger han og undrer sig over, hvorfor Forsvarskommissionen ikke kommer med forslag til, hvordan man kan gøre det mere attraktivt at være ansat i forsvaret.
Det fremgår da også flere steder i udkastet til rapporten, at Forsvarskommissionen godt ved, at barren er sat højt. F.eks. har kommissionen brugt det, et medlem betegner som "verdens værste kommissionstrick" for at skjule, at man reelt ikke tror, det er muligt at udsende 2.000 mand. I rapporten hedder det nu, at der skal udsendes "op til" 2.000 mand. Og den formulering er ikke tilfældig, bekræfter John Dyrby. 
"Det kan se ud som en kosmetisk ændring, men det er reelt nok," siger han.
Et andet sted hedder det da også mere eksplicit, at "forsvarets aktuelle bemandings- og materielsituation kan medføre, at forsvarets konkrete evne til at udsende afviger fra det fastsatte ambitionsniveau." 
Forsvarskommissionens formand, tidligere forsvarsminister Hans Hækkerup (S), ønsker ikke at udtale sig, før den færdige rapport er offentliggjort.
Det har heller ikke været muligt at få en kommentar fra forsvarsminister Søren Gade eller Venstres forsvarsordfører, Karsten Nonbo. De konservatives ordfører, Helge Adam Møller, erkender dog, at der må prioriteres. 
"Vi kan selvfølgelig ikke være med alle steder, men det er moralsk vigtigt, at vi er med i de internationale missioner. Der er jo problemer nok at tage af, så soldaterne løber ikke tør for opgaver foreløbig," siger han.

