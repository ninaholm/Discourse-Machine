Mindst tre ministre er i DFs skudlinje
Både sundhedsminister Jakob Axel Nielsen (K), integrationsminister Birthe Rønn Hornbech (V) og kulturminister Carina Christensen (K) har grund til at være nervøse over Pia Kjærsgaards udmeldinger
Sundhedminister Jakob Axel Nielsen har været på cykeltur til Paris, mens frygten for influenza A er steget i Danmark.


 Det var med vanlig slagkraft, at Dansk Folkepartis leder Pia Kjærsgaard i går på TV 2/News stemplede ind til næste politiske sæson.
Nogle af VK-regeringens ministre har siddet for længe, og andre er aldrig rigtig slået igennem. Derfor må statsministeren sætte sig i respekt, lød budskabet fra Kjærsgaard, der direkte opfordrede Lars Løkke Rasmussen (V) til at gennemføre en ministerrokade.
Mindst tre ministre har grund til at være bekymrede over dén melding fra regeringens magtfulde støtteparti.
Den første er Venstres omstridte integrations- og kirkeminister Birthe Rønn Hornbech (V).
Egentlig har der været forholdsvist ro på det til tider bistre forhold mellem Rønn og DF, siden regeringen og støttepartiet i kølvandet af Metock-dommen i efteråret blev enige om en række stramninger på udlændingeområdet.
Men efter en gruppe irakere den 15. maj valgte at besætte Brorson-kirken, er DF's irritation over integrations- og kirkeministeren kun steget.
Tavs Rønn Hornbech
I flere omgange har DF nu krævet Birthe Rønn Hornbech på banen i sagen - først i et brev fra DF's Martin Henriksen, og senest i weekenden, da Pia Kjærsgaard krævede irakerne anholdt og udvist - om ikke andet til lejre, der til lejligheden skulle opføres tæt på Irak. Men Hornbech har forholdt sig tavs.
Først efter Kjærsgaards tv-optræden i går kom ministeren med en karakteristisk skriftlig kommentar, hvori hun erklærer, at hun »går ud fra, at  politimyndighederne snarest udsender et antal afviste irakere«.
Dén sendrægtige reaktion er en sikker måde at udløse vrede hos DF-ledelsen på.
En anden minister i DF's skudlinje er den konservative sundhedsminister Jakob Axel Nielsen.
Sommeren igennem har medierne kunne berette om en truende epidemi af influenza A. Danmark har bestilt nok vaccine til at vaccinere halvanden million danskere - og de første vacciner vil være klar 1. november.
Norge, Sverige, England og USA har indkøbt vacciner i væsentligt større mængder, men Sundhedsstyrelsen har hele vejen igennem forsikret om, at strategien er den rigtige til at sikre Danmark mod epidemien.
Men sundhedsministeren - der blandt andet har deltaget i cykelløbet Team Rynkeby til Paris - har efter støttepartiets mening været alt for fraværende.
I forrige uge opfordrede sundhedsordfører Liselott Blixt direkte Jakob Axel Nielsen til at »træde i karakter« og simpelthen lægge sit hoved på blokken og forsikre borgerne om, at myndighed-erne gør det rigtige. Men igen var det først, da Pia Kjærsgaard meldte sig på banen og gentog kritikken, at Jakob Axel Nielsen svarede.
»Visionsløs«
Også kulturminister Carina Christensen (K) er på kornet.
Hun har ikke haft nogen særlig grund til at afbryde sommerferien i år - og det er netop hendes generelle fravær fra den offentlige debat, der flere gange har udløst skarp kritik fra Kjærsgaard.
DF-lederen trådte selv ind i Folketingets kulturudvalg efter valget i 2007 med det erklærede mål at få sat fornyet gang i det, hun betegner som »værdikampen«.
Og i maj i år - godt et halvt år efter, at Carina Christensen havde overtaget kulturministerposten - gik Kjærsgaard i frontalangreb på hende.
Her i Information blev kulturministeren betegnet som visionsløs og »for meget embedsmand«.
»Man hører aldrig en markant eller på nogen måde kontroversiel udmelding fra hende,« lød Kjærsgaards karakteristik lige inden en sommerferie, hvor Carina Christensen heller ikke har ladet høre meget fra sig.
Så også hun har grund til at være bekymret.
De tre ministre er nu ikke de eneste, der formentlig har bidt et nervøst mærke i Kjærsgaards udtalelser i går.
Hverken videnskabsminister Helge Sander (V) eller udviklingsminister Ulla Tørnæs (V) kan i hvert fald føle sig helt trygge, når Kjærsgaard taler om ministre, der har siddet for længe uden at gøre noget væsen af sig.
Dansk Folkeparti indleder i dag sit sommergruppemøde i Vemb i Vestjylland.

