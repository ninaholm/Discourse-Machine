FTF foreslår afgiftslettelser for 700 mio. kr.
Hovedorganisationen FTF sætter nu navn og beløb på de afgifter, som man mener, vil kunne skabe bedre vilkår for erhvervslivet. Alle forslag er velkomne, lyder det fra regeringspartierne SF og Radikale Venstre


 Væk med NOx-afgiften. Ned med afgiften på industriel overskudsvarme. Afskaf de såkaldte G-gade, som er de første tre ledighedsdage for en fratrådt medarbejder, hvor medarbejderen har ret til en godtgørelse fra virksomheden.
Sådan lyder hovedorganisationen FTF’s bud på, hvordan regeringen kan skrue den pakke sammen, som statsminister Helle Thorning-Schmidt har annonceret vil komme til marts, og som skal forbedre Danmarks konkurrenceevne over for udlandet.
»En afskaffelse og reduktion af netop disse afgifter er noget, som giver de gevinster, der er behov for på arbejdsmarkedet, så der kan blive skabt de nye job, der er behov for,« siger Bente Sorgenfrey, formand for FTF, hovedorganisation for i alt 450.000 medlemmer i offentlige og private virksomheder.
Forslagene kommer, dagen efter at Venstres formand, Lars Løkke Rasmussen, krævede, at der bliver indført et såkaldt »byrdestop« over for landets virksomheder, hvis regeringen ønsker at indgå en aftale med Venstre om en konkurrenceevnepakke. I alt ønsker FTF afgiftslettelser for 700 millioner kroner om året.
»Man kan altid diskutere, om det er nok. Vi er ikke så optagede af, om selskabsskatten skal lettes. Det mener vi ikke, giver så meget mening. Vi er heller ikke så fokuserede på at hæve afgifterne på energi eller usunde fødevarer, fordi de faktisk kan have en fornuftig adfærdsregulerende virkning,« siger Bente Sorgenfrey.
Alle forslag velkomne
Hendes formandskollega i LO, Harald Børsting, bakkede i går også op om afgiftslettelser til erhvervslivet:
»Der er ingen tvivl om, at der er nogle skatter og afgifter i forhold til vores erhvervsliv, som vi skal kigge på,« sagde Harald Børsting.
Hos regeringspartierne SF og Radikale Venstre ønsker de to finansordførere, Jonas Dahl (SF) og Sofie Carsten Nielsen (R), ikke at kommentere de konkrete forslag.
»Vi tager imod alle gode forslag, der kommer i debatten,« siger Jonas Dahl.
Sofie Carsten Nielsen supplerer:
»Det er meget positivt, at hele fagbevægelsen er enige med os i, at afgiftsniveauet har betydning for konkurrenceevnen, og vi er nødt til at se på det nu,« siger hun.
Enhedslistens finansordfører, Frank Aaen, er derimod ikke begejstret:
»Spørgsmålet er jo, hvordan man vil finansiere disse afgiftslettelser. Hvem er det, der kommer til at holde for, når erhvervslivet skal have? Det frygter vi svaret på,« siger han.
Privat og offentligt
FTF ønsker ikke kun at lette erhvervslivet for en række afgifter for at skabe vækst og nye job i Danmark. Hovedorganisationen har også samlet 14 forskellige forslag i en jobpakke, der skal skaffe omkring 16.000 private og 10.500 offentlige job. Det skal blandt andet ske ved bedre muligheder for miljørigtige investeringer og renoveringer.
»Har vi ikke vækst i den private sektor, har vi heller ikke en offentlig sektor, der kan understøtte det private. Derfor er det også en forudsætning for vores samfund, at vi får skabt flere private job. Det er det også for os som fagbevægelse. Den private sektor har mistet mange job, og det har vi ikke råd til i længden,« siger Bente Sorgenfrey, som understreger, at det er vigtigt, at politikerne ikke udelukkende fokuserer på at skabe job i den private sektor.
»For os er det rigtig vigtigt at se de to sektorer under et. Den offentlige sektor er et rammevilkår for den private sektors konkurrenceevne. Har vi ikke gode uddannelsesmuligheder, så folk kan opkvalificeres, har vi et problem. Kan man ikke få passet sine børn, har vi også et problem. På den måde er de to sektorer afhængige af hinanden. Derfor er det også en kedelig tendens, der er i øjeblikket, hvor den offentlige sektor må holde for, hvis der skal skaffes vækst i den private sektor. Sådan ser vi det ikke. Det er en balance mellem de to sektorer,« siger Bente Sorgenfrey.
 

