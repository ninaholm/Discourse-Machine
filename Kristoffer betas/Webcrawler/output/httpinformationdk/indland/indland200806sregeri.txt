S: Regeringen svigter demokratiet
Socialdemokraterne undrer sig over, at regeringen afviser at indføre e-valg


 Regeringen svigter demokratiet, når man afviser at indføre elektroniske valg i Danmark. Det mener Socialdemokraterne, der ikke lægger fingre mellem i sin kritik af beslutningen.
"Det er helt absurd, at man ikke får udnyttet de nye demokratiske muligheder, der er ved at bruge e-valg. Det er et regulært svigt af demokratiet," siger Socialdemokraternes it-ordfører, Ole Hækkerup. 
Velfærdsminister Karen Jespersen (V) afviste i går at gennemføre en lovændring, der skal sikre, at kommunerne kan droppe stemmesedlerne af papir og lave forsøg med elektronisk stemmeafgivning ved kommunalvalget. Derfor vil der gå nogle år endnu, før danske vælgere kan sætte deres kryds elektronisk. 
Ét af regeringens argumenter er, at e-stemmeafgivningen fortsat er for usikker. Men det giver ikke nogen mening, mener S-ordføreren. Afvisningen sker samme dag, som videnskabsminister Helge Sander (V) har sagt god for at indføre en udvidet digital signatur til borgerne.
"Videnskabsministeren holder pressemøde om den sikre digitale signatur samtidig med, at de afviser e-valg, fordi det er for usikkert. Det er lidt påfaldende, at der er store sikkerhedsproblemer, hvis man skal stemme på nettet," siger Ole Hækkerup.
Han hentyder samtidig til, at regeringspartierne måske bremser udviklingen af partitaktiske hensyn. 
"Tanken har strejfet mig, at de vil forhindre det af rene partiegoistiske hensyn, fordi det handler om vælgere, der måske vil stemme på os andre. Det handler om unge vælgere og folk, der er låst til eget hjem," siger Ole Hækkerup.
KL har fået lavet en undersøgelse, der viser, at danskerne ser positivt på e-valg. 63 procent af danskerne angiver, at deres tillid til valgresultatet ikke vil blive påvirket af, at de skal stemme elektronisk. 14 procent angiver, at deres tillid til valgresultatet vil blive styrket.
ritzau

