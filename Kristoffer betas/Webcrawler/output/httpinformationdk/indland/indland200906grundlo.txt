Grundlovsdag i valgets tegn - og Søren Pind i ny kulturkamp
En ny "oplysningstid" er nødvendig for at imødegå opløsningstendenser i samfundet, sagde Søren Pind (V) i sin grundlovstale. Ellers fyldte især tronfølgeloven og Europavalget talerne i går


 Det danske samfund risikerer at gå i opløsning i åndløshed, overfladiskhed og voldelige tendenser. Dét skal bekæmpes af "oplysning, forankring og dannelse", sagde Venstreløven Søren Pind i sin grundlovstale i går.
I en tætskrevet og følelsesladet tale trak Pind linjer tilbage til både Grundtvigs og arbejderbevægelsens dannelsesprojekt og kaldte til en ny kulturkamp, der skal genskabe åndrighed og fællesskabsfølelse i den danske befolkning.
"Fællesskaber, hvis offentlige rum er fyldt med åndløshed, hvor frygt præger de økonomiske forhold, og i hvis udkant man fornemmer et råt, voldeligt anarki, har god grund til at bruge kræf-ter på eftertanke i denne tid," sagde han med henvisning til både bandekrigen, muslimske ekstremismer og de unge hærværksmænd i Hysken-stræde.
"Der er brug for en ny oplysningstid - en ny dannelsestid - en ny fortælling," sagde han og relancerede et af sine gamle forslag tilbage fra 2002: 
At kulturpenge skal bruges på at give borgerne et skattefradrag, hvis de bruger penge på "teater, bibliote-ker, biografer, aviser, bøger - you name it."
"Tænk, hvilken frisættelse af kulturlivet, det ville medføre. Ingen unødvendige mellemlag. Intet bureaukrati. Men direkte energi ud i yderste led," sagde Søren Pind.
SF-angreb på nejsigere
Ellers var det især søndagens valg til Europa-Parlamentet og afstemning om tronfølgeloven, der fyldte i politikernes grundlovstaler. 
SF's formand Villy Søvndal rettede et hårdt angreb mod de tværpolitiske nej-bevægelser.
"Juni-Bevægelsens gruppe tæller højrenationalistiske briter, der vil sende kvinderne hjem til kødgryderne. Der er den polske Familie Liga, som afskyr homoseksuelle. Der er fanatiske abortmodstandere fra Holland. Ærligt talt: Jeg synes ikke, at det er et sted for progressive mennesker," sagde han.
Socialdemokraternes for-mand, Helle Thorning-Schmidt, gav megen ros til S-spidskandidat Dan Jørgen-sen - og et slet skjult hip til den konservative Bendt Bendtsen og Venstres Jens Rohde, der tidligere var direktør for det kuldsejlede TV 2 Radio:
"Dan er en politiker med fremtiden for sig. Det er en fremtid uden erhvervsjagter, erhvervsgolf eller opfindsomme radioeventyr. Men derimod masser af hårdt arbejde."
En række politikere fra både regering og opposition opfordrede direkte danskerne til at møde op og stemme ja til den ændring af tronfølgeloven, der er kommet i stigende modvind de seneste dage.
Statsminister Lars Løkke Rasmussen (V) - der i sin første Folketingstale fremhævede sin søn, der ikke skal opleve ungdomsarbejdsløshed - nævnte denne gang sin dat-ter i sin argumentation for lovændringen.
"Jeg har selv en datter, som er både smuk og dygtig. Og hun skal vokse op i en sikker viden om, at hun er lige så meget værd som sine brødre. Både i mit hjerte og under dansk lov. Det samme bør gælde kongehusets prinsesser," sagde han.
K: Vi er de mest reelle
Den konservative leder Lene Espersen (K) gentog sit forslag om at give de offentlige ansatte mere frihed - men rettede også et indirekte stød mod regeringspartneren i Venstre.
"Det her betyder ikke, at Det Konservative Folkeparti nu pludselig er gået hen og blevet det femte Socialdemokrati her i landet. Socialdemokratier er der i sandhed nok af, vi har vel snarere brug for nogle færre Socialdemokratier. Nej, vi konservative er og bliver det mest reelle borgerlige parti i Danmark," sagde hun.


