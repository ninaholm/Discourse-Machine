Millionbesparelser rammer CBS
Copenhagen Business School skal sætte gang i fyringsrunder, der foreløbig vil koste op mod 75 administrative stillinger. Både tillidsmand og studerende frygter, at det vil betyde forringelser


 Stemningen rundt om i kontorerne på Copenhagen Business School er trykket. I løbet af det kommende år skal op mod 70 af de ansatte i administrationen fyres. Universitetet skal spare 21 mio. kr. på de såkaldte TAP'er (teknisk-administrativt personale, red.), men først til marts vil det blive klart, hvem der mister jobbet.
»Det skaber naturligvis en meget dårlig stemning,« siger tillidsrepræsentant for de akademiske TAP'ere Helle Damgaard.
Hun peger på, at universitetets statstilskud til de studerende, regeringens genopretningspakke og kravene til administrative besparelser rammer CBS hårdt.
»Den administrative del er nødvendig, for at forskningen og undervisningen kan hænge sammen, og man kan heller ikke køre en studieadministration uden medarbejdere,« siger hun.
CBS står over for en større omstrukturering, hvilket også bidrager til usikkerheden, påpeger Helle Damgaard.
»Og ikke mange har tiltro til, at man kan afskedige folk og få samme service,« >siger hun.
Meget usikker fremtid
Formand for de studerende på CBS, Anders Kjemtrup beklager fyringerne.
»Vi CBS-studerende er i forvejen blandt dem, der har færrest ressourcer. Det bliver svært at se, at det ikke vil ramme de studerende,« >siger Anders Kjemtrup.
Universitetsdirektør Hakon Iversen understreger, at de 75 er et absolut maksimum.
»Det egentlige tal kender vi ikke endnu og vil være afhængig af blandt andet frivillige fratrædelser,« siger han.
Universitetsdirektøren anerkender derfor, at medarbejderne føler sig usikre.
Selv om besparelserne kun udgør omkring syv procent af den samlede lønsum til det teknisk-administrative personale, kan universitetsdirektøren ikke endeligt garantere, at besparelserne ikke kan mærkes.
»Selvfølgelig vil færre folk betyde en relativ forringelse, men vi er i gang med en større omstruktureringsproces, hvor vi satser på at blive mere effektive, « siger han.
Også på indkøbssiden venter CBS at kunne hente besparelser, ligesom it-løsninger skal effektivisere en del af arbejdsgangene på universitetet. Ifølge universitetsdirektøren er der ikke udsigt til besparelser på det videnskabelige personale, men meget afhænger af økonomien fra 2012 og fortsætter:
»For CBS eksisterer der en meget stor usikkerhed,« siger Hakon Iversen med henvisning til både det forhøjede tilskud til de studerende, der løber frem til 2012 samt til globaliseringspujlens fordeling af basismidler, som endnu heller ikke kendes.
»For CBS betyder det omkring 90 mio. kr. fra eller til, så det har kæmpestor betydning,« siger universitetsdirektøren.


