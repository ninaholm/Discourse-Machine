EU: Udbud handler ikke kun om det billigste
EU-landene skal tage flere grønne og sociale hensyn, når offentlige ydelser sendes i udbud, konkluderer kommissionen  i to nye udspil. Da SF foreslog noget lignende i sidste uge,  blev det skudt ned som naivistisk og sovjetisk planøkonomi
'Sandheden er, at EU-Kommissionen har fuldstændig det samme tankesæt som os,' siger Emilie Turunen (SF).


 EU's medlemslande tænker slet ikke nok på miljøet, på sociale hensyn eller på muligheden for at skabe innovation og vækst, når deres offentlige sektorer køber varer eller tjenesteydelser.
Det konkluderer EU-Kommissionen i to nye udspil, der blev offentliggjort i sidste uge. Udspillene skal vejlede landenes kommuner, styrelser og andre offentlige institutioner i, hvordan de uden at komme på kant med udbudsreglerne i EU kan bruge offentlige udbud til at »styre markedet i en mere socialt ansvarlig retning og dermed bidrage mere generelt til en bæredygtig udvikling«, som Kommissionen skriver.
Netop den slags tanker blev af henholdsvis økonomi- og erhvervsminister Brian Mikkelsen (K) og Venstres EU-parlamentsmedlem Jens Rohde skudt ned som »sovjetisk planøkonomi« og »naivistisk«, da SF præsenterede dem i sin vækstplan, der blev offentliggjort i sidste uge. Og det får nu SFs parlamentsmedlem Emilie Turunen til at gå til modangreb.
»Regeringspolitikerne prøver at delegitimere vores politik med platte, useriøse angreb, når sandheden er, at EU-Kommissionen har fuldstændig det samme tankesæt som os,« siger hun.
Enklere regler på vej
Turunen henviser til det samme som EU-Kommissionen: Nemlig, at offentlige udbud tegner sig for 17 pct. af EU-landenes samlede BNP.
»De penge kan bruges langt mere offensivt og vi har allerede i dag et udbudsregelsæt, der giver en masse muligheder for det. Men det er så komplekst og svært at forstå, at det skaber en frygt for at gøre noget, der strider mod reglerne. Det gør, at man f.eks. i kommunerne ikke udnytter mulighederne for at tage sociale og grønne hensyn, når man laver udbud,« siger hun.
Foruden den udvidede vejledning om de eksisterende regler varsler EU-Kommissionen også en »Relancering af det Indre Marked« i 2012. Her vil man foreslå enklere og mere fleksible regler, så de offentlige udbud bedre kan understøtte områder som »innovation, miljø- beskyttelse og beskæftigelse«.
Dermed er »EU for en gangs skyld foran, hvad regeringen vil«, siger Turunen:
»Kommissionen peger på løsningen af fremtidens udfordringer. Det er så bare en ærgerlig måde, regeringen har valgt at diskutere disse udfordringer på.«
Men Jens Rohde (V) erklærer sig fuldstændig enig i de tanker, EU-Kommissionen gør sig om de offentlige udbud og samtidig står han ved »hvert et ord«, han sagde om SFs udspil.
»Det er sådanne tanker, vi alle sammen gør os. Jeg sidder som ordfører på det, der hedder CSR (virksomhedernes sociale ansvar, red.). Vi arbejder alle sammen med, hvordan vi styrker det sociale, det miljømæssige og andre hensyn. Men SFs udspil viser, at de ikke har fattet noget som helst af, hvad et udbud kræver,« siger Jens Rohde.
Mere bureaukrati
Ifølge Jens Rohde vil et offentligt udbud, selv med gode formål, stadig kræve præcise, målbare kriterier.
»Hvis du laver en licitation på mad til ældre, kan du jo ikke bare lave en skønhedskonkurrence med nogle runde bemærkninger om, at 60 pct. af brugerne skal være tilfredse, eller at CO2-belastningen ikke må være for høj. Der skal være nogle klare, internationalt anerkendte definitioner,« siger han.
Jens Rohde frygter, at de offentlige udbud dermed bliver endnu mere bureaukratiske og komplicerede.
Og så falder han over et andet forslag i SFs plan: Helt at fjerne udbudspligten for kommunerne.
»Det skriver de, sort på hvidt. Og det kommer jo under ingen omstændigheder til at ske. Så har man virkelig ikke fattet noget,« siger han.
SF gjorde i går meget ud af, at Ugebrevet Mandag Morgen i en leder roser vækstudspillet og kalder regeringens kritik af det for »malplaceret«. Man nævner dog ikke, at ugebrevet i samme leder foreslår planen kombineret med Vækstforums forslag om lavere løn og øget konkurrence mellem offentlige og private.
Information forsøgte i går forgæves at få en kommentar fra Brian Mikkelsen.

