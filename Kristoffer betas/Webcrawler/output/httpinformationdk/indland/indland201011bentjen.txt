Bent Jensen tilsidesætter PET-vilkår
Senest i oktober har koldkrigsprofessor Bent Jensen  tilsidesat de regler, PET har fastsat for hans adgang til afklassificerede dokumenter om journalist Jørgen Dragsdahl


 Det vil få »alvorlige konsekvenser« for din arkivadgang, såfremt du igen tilsidesætter gældende vilkår eller tilsidesætter din tavshedspligt....
Sådan advarede PET tilbage i april 2007 koldkrigsprofessor Bent Jensen mod at tilsidesætte de vilkår, som tjenesten havde fastsat for professorens adgang til afklassificerede dokumenter om den kolde krig fra PET's arkiv. Ifølge advarslen kunne der efter omstændighederne endog blive tale om en politianmeldelse.
Baggrunden var, at Jyllands-Posten den 14. januar 2007 havde bragt en større artikel af Jensen, hvori han med citater fra de afklassificerede dokumenter beskrev, at PET anså den tidligere Informations-journalist Jørgen Dragsdahl for at være sovjetisk agent.
Men »uberettiget videregivelse af fortrolige oplysninger« om en enkeltpersons »mulige strafbare forhold« er en overtrædelse af det tavshedspålæg, Jensen har skrevet under på, da han fik adgang til dokumenterne.
Så PET mente ikke, at Jensen havde lov til at bruge ordet 'agent' som udtryk for PET's officielle vurdering, og selv om Jensen klagede til Justitsministeriet og senere til Ombudsmanden, endte Justitsministeriet i februar 2009 med at fastholde advarslen.
Senere indskærpede PET over for Jensen, at hvis han i sin forskning skulle citere afklassificerede dokumenter om Dragsdahl, så skulle han omhyggeligt nævne, at dokumenterne ikke nødvendigvis var udtryk for PET's institutionelle syn på Dragsdahl. Når ordet 'agent' optræder i flere dokumenter, kan der være tale om enkelte medarbejderes holdning, mente PET-chefen Jakob Scharf. PET tilbød samtidig at råde Jensen om, hvordan han kunne anvende oplysningerne i de afklassificerede dokumenter, men ifølge Informations oplysninger har professoren ikke taget imod dette tilbud. Tværtimod har han flere gange offentlig kritiseret PET, ikke mindst i arkivspørgsmål, for at opføre sig som en stat i staten.
Under retssagen i Svendborg i foråret, hvor Jensen tabte til Dragsdahl, læste professoren ifølge avisreferaterne højt af det brev, hvor PET havde indskærpet betingelserne.
Fra forskning til byretten
I et skrift på 10 sider, som Jensen har udarbejdet i oktober 2010, tilsidesætter Jensen igen PET's vilkår. I skriftet bringer Jensen citater om Dragsdahl fra PET-dokumenter uden at nævne, at citaterne kan være enkelte medarbejderes private holdning.
Her er tre eksempler:
»D har som påvirkningsagent haft til opgave at øve indflydelse på den vestlige offentligheds politiske bevidsthed på linie med de sovjetiske synspunkter...«
»Den 7/3-1083 blev agenten identificeret som D...«
»Om KGB vil inddrage D i agentnettet igen er ikke udelukket...«
De afklassificerede dokumenter har Jensen fået til brug for sin koldkrigsforskning, hvortil han er sikkerhedsgodkendt på højeste niveau, dvs. 'yderst hemmeligt'. Denne højeste status fik Jensen af daværende statsminister Anders Fogh Rasmussen.
Oplysninger og citater fra PET-dokumenterne er tidligere i foråret 2010 bragt i skriftet 'Fodnoter 4' på hjemmesiden for Center for Koldkrigsforskning, hvor Jensen har været leder i tre år. Skriftet er en hård kritik af PET-Kommissionens behandling af Dragsdahl-sagen.
Men selv om PET har afklassificeret dokumenterne med henblik på forskning, er de også indgået i injurieretssagen. Her besluttede Højesteret nemlig - stik imod PET's ønske - at dokumenterne kunne fremlægges, men vel at mærke kun på et lukket retsmøde.
Til det nye 10-siders skrift fra oktober, som er et supplement til 'Fodnoter 4', har Jensen skrevet et forord, hvor han går til sagens kerne: »Der har siden udgivelsen af skriftet 'Fodnoter 4' fra forskellig side været ytret ønske om yderligere oplysninger om og fra de afklassificerede PET-dokumenters indhold. For at imødekomme disse ønsker bringes hermed nogle supplerende oplysninger...«
Ikke ét sted gør Jensen opmærksom på, at PET har pålagt ham at nævne, at vurderingerne ikke nødvendigvis er PET's institutionelle.
Information har spurgt PET, om man vil reagere på Jensens gentagne tilsidesættelse af vilkårene, men PET ønsker ikke at svare. I stedet oplyser tjenesten, at den vil betragte avisens spørgsmål som en begæring om aktindsigt, dvs. at et svar fortoner sig.
Heller ikke fra Bent Jensen har det muligt at få en kommentar. I en mail til Information afslår han at svare, fordi »din henvendelse er fuld af misforståelser«.
Til Folketinget fortalte forsvarsminister Søren Gade, som Jensens forskningscenter hører under, i 2007, at professoren havde fået 'et klip i kørekortet' og derfor ville blive fulgt med 'skærpet opmærksomhed'.
Så hvorfor ser PET gennem fingre med, at Bent Jensen tilsidesætter de vilkår, tjenesten har fastsat?
 
Læs supplement til Fodnote 4 på ole-hasselbalch.dk/Dragsdahlsagen.html

