Terrorfrygten blev til en blodig kendsgerning
Bombeangrebet mod den danske ambassade i Pakistan gjorde det tydeligt for enhver, at de militante islamisters trusler er reelle og skal tages alvorligt


ISLAMABAD - Der lød et dumpt drøn, og et sort røgtæppe steg til vejrs over Islamabads såkaldte 'Røde Zone' - en mondæn og skovbevokset forstad, hvor ambassadebygninger i rødt tegl og ngo-kontorer i parkomgivelser lever som gode naboer ved siden af propre, hvidskurede huse. Ambulancernes sirenehyl varslede om, at eksplosionen havde været dødbringende - og alle i Pakistans hovedstad anede pr. instinkt, hvad målet kunne være.Igennem de seneste to måneder har Danmarks ambassade I Den Røde Zone været en veritabel fæstning - lige siden Osama bin Laden og Ayman al-Zawahiri tilskyndede deres tilhængere til at tage hævn over den nation, som mere end en gang har trykt tegninger af profeten Muhammed. I går blev den frygt en blodig og håndgribelig kendsgerning.Omkring kl. 12 kørte en bil hen langs ambassadens stålforstærkede port. Eksplosionen var så voldsom, at den blæste den ydre mur væk og brændte bladene af træerne. Et krater markerer nu, hvor bilen holdt. Dens motor - som formentlig rummede bomben - lå som et ulmende skrog på kanten til en græsplæne over 50 meter væk fra eksplosionsstedet.Torsoen af et lig indhyllet i et orange tæppe blev halet ind i bagenden af en ambulance. En anden mand vandrede som i trance ned ad vejen, tilsølet af blod.Dusinvis af såredeMindst otte mennesker blev dræbt, heriblandt en dansk statsborger af pakistansk oprindelse og to ambassadevagter. De sårede skulle tælles i dusinvis - hovedparten var ansatte i den FN-finansierede fond for egnsudviklingsstøtte, Devolution Trust for Community Empowerment (UNDTCE), hvis kontorer lå lige over for ambassaden. I går lignede UNDTCE et sammenstød af udbrændte forvredne køretøjer. Bygningens tag var faldet sammen af sig selv som under et jordskælv.Anjum Masood er operationschef for UNDTCE."Jeg sad ved mit skrivebord, da hele bygningen pludselig blev rystet af en gigantisk eksplosion," fortæller han. "Min ven ved skrivebordet ved siden af sagde, at det var en bombe. Vi evakuerede alle, vi kunne finde. Seks eller syv af vores medarbejdere blev såret. En rengøringsmand blev dræbt. Han var ved at feje udenfor, da bilen eksploderede. Vi har 100 ansatte. Til alt held var det frokosttid, så mange havde forladt kontoret. Ellers kunne dødstallet have været langt højere."Anjum er rystet. Men han er også vred."Vi har gentagne gange udtrykt bekymring over at skulle bo dør om dør med den danske ambassade. Vi har bedt om at flytte og understreget, at hvis ambassaden er truet, så er vi det også. Og denne sag er slet ikke noget, vi ønsker at være involveret i."Nødtørftigt bemandetAmbassaden har været truet siden 2006, da voldelige massedemonstrationer første gang rystede pakistanske storbyer som Lahore og Peshawar - og angreb danske missioner - i protest mod offentliggørelsen af Muhammedkarikaturerne. Sidste år blev den danske ambassadør kaldt hjem. Han er ikke blevet erstattet, og ambassaden har siden kun været nødtørftigt bemandet.Sikkerheden blev yderligere opjusteret i marts efter bin Ladens og al-Zawahiris advarsler. De danske ambassader i Afghanistan og Algeriet blev forflyttet til en hemmelig beliggenhed efter at have modtaget konkrete trusler. I Pakistan har der desuden været konkrete trusler imod Hollands ambassade - som ligger lige ved siden af Danmarks - på grund af den hollandske film Fitna, der portrætterer Muhammed som en terrorist.Alle hollandske ambassademedarbejdere blev forflyttet til et hotel af hensyn til deres sikkerhed, men den danske ambassade forblev 'i sin rede'. Sikkerheden skønnedes at være tilstrækkelig.Skærpet sikkerhedOg sikkerhedsfolk var der også nok af i går. Der var kontrolposter ved alle tre tilkørselsveje op til ambassaden. Efter braget finkæmmede dusinvis af politifolk og sortklædte antiterrortropper området for spor og rodede i bunkerne af knust glas, murbrokker og forkullede møbler. Civilklædte efterretningsfolk, lokale og udenlandske, talte uafbrudt i mobiltelefoner. Jeg spurgte en af dem, en amerikaner, om han havde overværet bombe-eksplosionen. "Nej," svarede han. "Jeg arbejder ikke her".Men hvis sikkerheden var så skærpet, hvordan kunne bilen så komme så tæt på? Islamabads politichef, Hamid Ali Khan, fik dette spørgsmål på et pressemøde, og hans svar fik det til at løbe koldt ned ad ryggen på hver en udenlandsk diplomat."Bilen havde diplomatplader på. Derfor vinkede politiet den igennem."Ingen har påtaget sig skylden for bombeaktionen. Danmark har 550 soldater udstationeret i Afghanistan som del af NATO's tilstedeværelse, så aktionens bagmænd kan meget vel være Taleban, hvis pakistanske aflægger har stået bag adskillige selvmordsbomber i det forløbne år. Men Taleban, som har holdt våbenhvile i over en måned, afviste i går ethvert kendskab til angrebet."Jeg skal ikke kunne sige, hvem der bærer ansvaret for dette," sagde Taleban-talsmanden Maulvi Omar.Så mistanken samler sig om al-Qaeda eller dets allierede pakistanske jihadgrupper. Bombeaktionen kommer få dage efter, at CIA-chefen Michael Hayden udtalte, at al-Qaeda stod over for "et strategisk nederlag" i Irak og Saudi-Arabien. Det er muligvis tilfældet i de nævnte lande, men i Islamabad var der ingen oplevelse af noget strategisk nederlag i går.Oversat af Niels Ivar Larsen
