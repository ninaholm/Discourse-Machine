Naboer utilfredse med havnebroer
Hverken beboere, bolværksejere, havnevæsnet eller forsvaret er begejstrede for Københavns Kommune forslag til broer over hovedstadens kanaler


 Det er ikke kun lystsejlerne i Christianshavns Kanal, der er modstandere af Københavns Kommunes forslag om fire nye havnebroer. Det samme er flere af naboerne til broerne, som er resultatet af et gavebrev fra A.P. Møller på 165 millioner kroner plus moms.
»Det bliver nærmest livsfarligt for vores beboere at komme ind og ud af opgangen,« siger Ulla Bo Skovvart, tidligere formand for Lejerbos afdeling 204, hvis ene bygning er placeret netop på det hjørne af Islands Plads, hvor en af broerne skal have fæste.
Hjørnet, som afdelingen har indrettet med grill til de 245 lejemål på grund af aftensolen, vil blive kraftigt formindsket, ikke kun af brofæstet, men navnlig af den plads, som op mod 7.000 daglige cyklister skal bruge for at svinge op på brofæstet. Broerne bliver syv meter brede og brofæsterne lige så brede.
»Der bliver kun tre meter tilbage foran den nærmeste opgang,« >mener Ulla Bo Skovvart. Det vindende projekt i den internationale arkitektkonkurrence om broerne over Christianshavns Kanal og Trangraven har ifølge dommerkomiteen en »let« udformning, der »opleves overordentlig velbegrundet i den bymæssige sammenhæng«, præget af »minimalistisk funktionalitet« med »klare associationer« til den enkelthed, der »generelt forbindes med anløbsbroer i havnerum.«
Hvis Københavns Borgerrepræsentation efter sommerferien beslutter sig for at anlægge broerne, bliver beboernes aftengrillhjørne snart eksproprieret. »De har allerede været her og målt op,« fortsætter Ulla Bo Skovvart. Hun taler i mobiltelefon, mens hun går frem og tilbage på hjørnet: »Der er malet nogle cirkler på asfalten, hvor der skal være stolper. Det er sket indenfor de seneste måneder, så kommunen må være ret sikker på at få ret,« siger hun med henvisning til en klagesag, som Naturklagenævnet har til behandling. Kommunen har klaget over de betingelser, som Fredningsnævnet tidligere har stillet for at dispensere for fredningen af kanalerne.
Hvis ikke kommunen får dispensation fra Naturklagenævnet, kan forslaget til broer over kanalen ikke gennemføres.
Cyklister, giv agt
Også Forsvarskommandoen bliver berørt af havnebroerne. Forsvarskommandoen vurderer, at projektet vil gøre en strækning af Arsenaløen, som forsvaret ejer, »til en benyttet færdselsåre for gående og cyklister«, og forsvarsledelsen er mindre begejstret for at få 7.000 daglige cyklister trillende forbi vinduerne. Det vil med sikkerhed indebære »øgede støjgener for de ansatte«, forudser Forsvarskommandoen og advarer samtidigt om, at der er tale om militært område: »I situationer med øget beredskab må FKO således forbeholde sig ret til uden forudgående varsel at kunne lukke tilgangen til matriklen.«
Derfor har forsvaret foreslået »som en alternativ løsning«, at der etableres en »oplukkelig gang- og cykelbro« med en placering uden om Arsenaløen. Siden er det besluttet, at Forsvarskommandoen skal flytte til Ballerup.
Også havnevæsnet har forslået en anden linjeføring end den, kommunen har udsendt i lokalplanen. Af hensyn til sejladssikkerheden anbefalede By & Havn oprindeligt, at broen over Christianshavn Kanal blev placeret et andet sted end på hjørnet af Islands Plads, som lokalplanen foreslår.
Det bekræfter havnebygmester Hans Vasehus Madsen: »Det er korrekt, at vi i vores høringssvar har oplyst hvilken løsning, vi betragter som optimal for skibstrafikken.«
Havnebygmesteren, hvis arbejdsgiver er ejet 55 procent af Københavns Kommune, finder dog anledning til at understrege, at »By & Havn er indforstået med den valgte løsning.«
By & Havn vil miste knap en million i tabte indtægter, hvis broen kommer.
Du danskes vej
»Fri adgang til havet er et fundamentalt aktiv,« lyder det i et protestbrev til kommunen fra en af Christianshavns største ejendomsbesiddere, Niels Barfred fra Wilders Plads Ejendomme A/S. Siden 1732 har firmaet besiddet ejendomme med bolværksrettigheder, altså med »adgang til at fortøje skibe ud for ejendommen med fri adgang til havet«.
De kommende kanalbroer vil ifølge firmaets advokat Eskil Trolle betyde tab af rettigheder og ikke mindst et værditab for ejendomme, ikke bare for Barfred, men for alle bolværksejere i de områder, der berøres af broerne. Trolle mener ikke, at broer, selv om de bliver oplukkelige, kan undgå at påvirke miljøet i kanalerne.
»Det vil vi forsøge at forhindre ved at komme med saglige betragtninger. Så må vi se, hvor langt det bringer os,« siger han og efterlyser, at kommunen undersøger, om der kan tænkes alternative løsninger, der kunne bevare »den fri besejlingsret«, f.eks. en tunnelløsning.
»Det kan ikke være en privat borger, der skal bruge flere hundrede tusinde kroner på at undersøge en alternativ løsning. Kommunen har været for hurtigt ude, for den slags burde kommunen have tjek på, inden man bruger penge på internationale arkitektkonkurrencer,« mener Trolle.
Kommunen har modtaget de første 24 millioner af A.P. Møllers gavebrev, hvoraf godt syv allerede er brugt til forundersøgelser, ekstern rådgivning, international arkitektkonkurrence og udarbejdelse af projektforslag til broerne, oplyser Lisbet Østrup fra Center for Anlæg og Udbud under Teknik- og Miljøforvaltningen.

