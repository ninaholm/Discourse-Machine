Helsingørs romaer arbejder og kører i dyre biler
De kører i store biler og udsmykker deres villaer med søjler. I Helsingør kan man ikke rigtig greje byens store romaminoritet. Selv siger romaerne, at de bare er ligesom alle andre
Gloria Vujcin er andengenerationsroma, og hun bliver vred, når Morten Messerschmidt fra DF påstår, at romaer ikke gider integrere sig: 'Tag et kig rundt her i byen, hvor bor sigøjnerne? De bor i eget hus. Og hvordan kan de det? Fordi de er i arbejde.'


 »Morten Messerschmidt er en dum blondine,« lyder det fra 30-årige Gloria Vujcin, som er født og opvokset i Danmarks største romasamfund i Helsingør.
Den spydige kommentar skyldes, at DF-politikeren i begyndelsen af september inviterede EU-Kommissionens formand, José Manuel Barroso, til den nordsjællandske provinsby, så han ved selvsyn kunne se, at det er umuligt at integrere romaer.
»I Helsingør har man i årevis forsøgt sig med en blanding af pisk og gulerod, og lige meget synes det at have hjulpet,« udtalte Messerschmidt.
Ifølge Gloria Vujcin aner DF'eren ikke, hvad han taler om.
»Jeg bliver vred, når han siger, at vi ikke gider integrere os. Tag et kig rundt her i byen, hvor bor sigøjnerne? De bor i eget hus. Og hvordan kan de det? Fordi de er i arbejde,« siger den lille kvinde, som er kontoruddannet og lige nu kæmper for at finde en  læreplads. Sammen med sin mand og deres tre små børn bor hun i en treværelseslejlighed på en stille vej i udkanten af byen.
Skjuler baggrund
Der bor i dag anslået 1.200 romaer i Helsingør. Officielt bor der ca. 2.000 romaer i Danmark, men de danske romaer siger selv, at de er 10.000.
Når man ikke kender det præcise tal, skyldes det ifølge romaerne, at mange skjuler deres baggrund, fordi de er bange for at blive slået i hartkorn med det stereotype billede af den omrejsende, tyvagtige sigøjner, der har fyldt medierne denne sommer.
At det netop er Øresundsbyen, der huser så mange af de danske romaer, skyldes nærheden til Sverige, der med sine 25.000 romaer længe har spillet en central rolle i romaernes europæiske geografi.
Historien om romaerne i Helsingør lyder, at en gruppe romaer fra Serbien i det tidligere Jugoslavien i 1968 strandede i byen på vej til familie i Sverige, fordi de svenske myndigheder pludselig indførte visumpligt for jugoslavere. Romaerne, eller gæstearbejderne som de bare blev kaldt dengang, fik arbejde på skibsværftet og gennem tilrejse og familiesammenføring voksede romasamfundet stille og roligt til sin nuværende størrelse.
»Min far kom i slutningen af 60'erne og arbejdede først som vejarbejder og siden som rengøringsmand og opvasker. Det var de muligheder, han havde. Jeg tilhører anden generation og er født her. Min generation bryder ud, og vi vil ikke finde os i at være nederst i samfundet. Og nu kommer mine børn så, de er tredje generation og er faktisk danske,« siger Gloria Vujcin.
Vælter sig i dyre biler
I juli trak det overskrifter i de lokale medier, da en 49-årig roma og dennes barnebarn på 16 kørte galt i en Lambor-ghini. Det menes at være den 16-årige dreng, som sad bag rattet. Men som B.T. efterfølgende kunne berette, var den milliondyre bil ikke en enlig svale: »Sigøjnere i Helsingør vælter sig i dyre biler,« skrev avisen.
»Der er meget snak heroppe om romaernes mange dyre biler. På det seneste er de også begyndt at opkøbe villaer og bygge dem om med søjler og det hele. Folk kalder dem romapaladser, og snakken går om, hvor de har pengene fra,« siger Kirsten Moth, journalist på Helsingør Dagblad med ansvar for at dække byens integrationsstof.
Rigtig velfungerende
Hun peger på, at romaerne stadigvæk lever i meget lukkede små samfund, og at mange etnisk danske helsingørborgere har svært ved at greje den farverige minoritet.
Ifølge Peter Brun, der leder jobvirksomheden Integro, hvor alle byens romaer på kontanthjælp er i aktivering, er der imidlertid en god forklaring på Helsingørromaernes til tider ekstravagante levestil.
»De fleste familier er hierarkisk bygget op med et mandligt overhoved i spidsen. Så lever de måske seks voksne i den samme husstand og puljer alle indkomster sammen. Hvis etniske danskere levede seks voksne i ét hus og ikke tog på ferie, ville de måske også have råd til en kæmpe Mercedes,« siger han. Ifølge Peter Brun er langt de fleste romaer i arbejde.
»De er 1.200 i alt og af dem er det måske 100, som ikke er i arbejde. Der er rigtig mange velfungerende familier.«
På politistationen er billedet det samme: »De unge romaer er ikke en gruppe, som skiller sig nævneværdigt ud. De laver ikke mere kriminalitet end andre grupper, heller ikke de etniske danskere,«  siger politiassistent Eric Kattrup, som de sidste seks år har arbejdet med kriminalitetsforebyggelse blandt byens unge, romaer såvel som arabere, tyrkere og etniske danskere.
Grove generaliseringer
Forholdet mellem den Nordsjællandske provinsby og dens romaminoritet har dog ikke altid været ren idyl.  I 2003 vakte det national furore, da det kom frem, at  Helsingør kommune siden 1982 havde haft særlige klasser forbeholdt svage og adfærdsvanskelige romabørn, ifølge kommunen for at kunne give børnene særlig hjælp og opmærksomhed, ifølge kritikerne for at pakke dem væk og skåne de majoritetsdanske børn og deres forældre for de anderledes børn. De særlige klasser blev erklæret ulovlige i 2005 og lukket kort efter. Kommunen oprettede også et særligt  socialkontor for romaer og trak forældrene i kontanthjælp, hvis deres børn ikke passede skolen, »pjækkebøder« blev det kaldt.
»Vi arbejdede med nogle andre metoder og var to  socialrådgivere, der hele tiden havde fokus på romaerne. Det var en god idé at nedlægge romaklasserne, det var godt for de børn at komme ud i nogle almindelige klasser, men jeg tror, vi var med til at bane vejen med det særlige socialkontor. Vi arbejdede jo ikke udelukkende med mor og far, men med hele familien,« siger Betina Svinggaard, der fra 2001 til 2005 var ansat som socialrådgiver i det særlige socialkontor og nu sidder i byrådet for Socialdemokraterne.
I dag har kommunen, ifølge Betina Svinggaard, opgivet den særlige romastrategi og samlet integrationsindsatsen i Integro, hvor man ifølge Peter Brun behandler romaerne ligesom alle andre. Han mener dog, at romaerne på visse måder er anderledes.
»De lever meget i nuet.  Fester, når de har lyst, står op, når de har lyst og tænker måske ikke så meget på arbejde og dagen i morgen,« siger han.
Gloria Vujcin er træt af tendensen til at betragte romaer som en særlig slags mennesker: »Selvfølgelig er der nogle sigøjnere, der stjæler og ikke gider arbejde, men det er der også danskere, der gør. Vi er også mennesker med følelser,« siger hun.

