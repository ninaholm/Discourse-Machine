Heroinklinik svigter den sociale indsats
Hovedstadens første heroinklinik Valmuen åbnede med intentionen om, at heroinuddelingen skulle følges af en intensiv social indsats. I dag ser Valmuens brugere dog ikke meget til de sociale tilbud, som nu bliver yderligere forringet. Valmuen er blevet ’ren og skær heroinuddeling’, lyder kritikken. Københavns Kommune er uenig
I to år har Lars hver dag taget til Valmuen i Københavns Nordvestkvarter for at få lægeordineret heroin. Det har hjulpet ham meget, men samtidig har Lars oplevet, hvordan den sideløbende sociale indsats er blevet nedprioriteret.


 Da den københavnske heroinklinik Valmuen i 2010 slog dørene op, var meningen at uddelingen af heroin skulle følges op af en intensiv social indsats over for brugergruppen, der har mange års stofmisbrug og sociale problemer i bagagen. Udover de to daglige heroininjektioner skulle Valmuen blandt andet tilbyde samtaler, et varmt måltid mad og mulighed for at opholde sig i den tilknyttede café. Siden blev ordningen kritiseret for at underprioritere den sociale indsats, og Københavns Kommune ansatte endnu en pædagog.
Men nu varsler Valmuen yderligere forringelser i den sociale indsats. Det varme måltid mad er væk, cafeen lukkes for ophold i dagtimerne, og transportstøtten til brugerne fjernes.
Besparelserne skyldes, at den medicinske behandling med heroin er så personalekrævende, at man må nedprioritere den sociale indsats, forklarer overlæge på Valmuen, Christian Hvidt, der kalder udviklingen ’trist’.
»Hvis man skal udnytte denne behandling, skal man satse både på den medicinske og den socialfaglige del. Det er ærgerligt, hvis de medicinske fremskridt ikke bliver omsat til sociale forbedringer. Det er vores udfordring i øjeblikket,« siger Christian Hvidt.
Udviklingen møder kritik hos Nanna Gotfredsen, der er jurist i den private organisation Gadejuristen og i tæt kontakt med mange af brugerne på Valmuen.
»Valmuen er i dag i praksis et sted for heroinuddeling og ikke meget mere end det. Det står i grel kontrast til de visioner, man havde for stedet, da det åbnede. Men hvis man ikke bare vil parkere brugerne på heroin, men også hjælpe dem med deres sociale problemer, som man skal ifølge lovgivningen, er der brug for en effektiv sideløbende social indsats,« siger Nanna Gotfredsen.
Hun tilføjer, at målgruppen af stofafhængige er så hårdt belastet, at den sociale og den medicinske behandling skal integreres for at virke. Derfor mener hun også, at de indledende visioner for Valmuen var ’eminente’.
»Man havde alle mulige planer om, at der skulle være adgang til alverdens behandlingsformer heriblandt psykologhjælp, daglige måltider og udflugter og aktiviteter. Men det er mest blevet ved tanken,« siger hun.
Flagskib
Lars har været tilknyttet ordningen med lægeordineret heroin på Valmuen i to år. Også han er skuffet over udviklingen:»Jeg er ked af, at det har udviklet sig sådan. Jeg havde troet, at Valmuen ville være Københavns Kommunes flagskib. Og det var det også i starten. Der var tale om, at vi skulle have psykologer og psykiatere tilknyttet, og at pædagogerne skulle hjælpe os med vores sociale problemer, men det har de slet ikke tid til mere. Det betyder, at folk ikke kan komme det skridt videre med deres liv, som de har behov for,« siger Lars, der er godt tilfreds med selve den medicinske del af behandlingen, som han føler, har givet ham en vis ro.
Men han savner den personlige kontakt med socialfagligt personale:
»Der er ikke nok personale til, at man kan føre en samtale til ende uden at blive afbrudt af de andre brugere. Valmuen er ren og skær heroinuddeling.«
I Sundhedsstyrelsens vejledning til uddeling af lægeordineret heroin, fremgår det klart, at »den lægeordinerede heroin på ingen måde vil kunne stå alene. De positive resultater vil kun kunne opnås, hvis behandlingsindsatsen er helhedsorienteret og dermed også retter sig mod den enkelte stofmisbrugers sociale problemer.«
Hvor man i andre kommuner har samlet den sociale og den medicinske indsats på samme klinik, har man i København placeret dele af den sociale indsats på forskellige rådgivningscentre rundt i byen.
Men ved at adskille den medicinske og den sociale indsats bliver det sværere at hjælpe de hårdt belastede brugere, der i forvejen skal møde op to gange dagligt på Valmuen for at få deres heroininjektion, lyder kritikken.
Overlæge Christian Hvidt fortæller, at den medicinske del af behandlingen – selve heroinuddelingen– er en stor succes. Brugerne bliver stabiliserede og kommer i stor stil ud af deres sidemisbrug. Men, understreger han, det er helt afgørende, at behandlingen bliver fulgt op af en social indsats.
»Vi har en masse af de relevante tilbud ude i byen i de etablerede rådgivningscentre, men det ville være bedst, hvis så meget som muligt af den sociale sagsbehandling kunne foregå på Valmuen,« siger Christian Hvidt.
Kulturhus
På Valmuen hjælper sundhedspersonalet brugerne med at injicere heroin to gange dagligt – om formiddagen og om eftermiddagen. Tidligere kunne brugerne opholde sig på stedets café i tidsrummet mellem de to injektioner. Da en del af brugerne har lang transporttid, var det et tilbud, som mange benyttede sig af. Fremover vil cafeen dog være lukket mellem injektionerne.
–Hvor går brugerne hen mellem de to behandlinger, hvis de ikke længere kan være i jeres café?
»Nu er der tilfældigvis et kulturhus lige ved siden af, hvor de kan gå ind. Så der findes tilbud i lokalområdet, men ikke lige på selve klinikken. Vi havde fra starten valgt, at det gav mening at huse folk mellem injektionerne, og det havde ret beset været bedre, hvis de kunne være på klinikken. Men det er jo heroinuddelingen, der er kerneydelsen, og det må man prioritere, hvis der ikke er penge til det hele. I sidste ende er det jo en politisk beslutning hvor mange penge, man vil bruge på ordningen,« siger Christian Hvidt.
I Københavns Kommune forklarer kontorchef i Socialforvaltningen Jan Jensen, at socialborgmester Mikkel Warming (Ø) i februar tog initiativ til bevilling af en ekstra stilling til den socialfaglige indsats i Valmuen. Det skete, efter at der var rejst kritik af den sociale del af behandlingen på klinikken. Samtidig understreger Jan Jensen, at brugerne på Valmuen modtager en større socialfaglig indsats end eksempelvis brugerne på Københavns Kommunes metadonklinikker.  
»Tidligere har det været muligt at levere en større social indsats på Valmuen, fordi der har været færre brugere. Men nu har vi vurderet, at det er nødvendigt at omprioritere indsatsen. I stedet for at prioritere at have en café åben, synes vi, det er vigtigere, at pædagogerne satser på den individuelle kontakt med brugerne – netop for at undgå at brugerne ender med at blive parkeret på den medicinske del af behandlingen,« siger Jan Jensen.
 
Information er bekendt med Lars’ efternavn.

