S-borgmestre sætter ny udlændingekurs
De vestegnsborgmestre, som gennemtvang en stram udlændingepolitisk kurs hos Socialdemokraterne i 90'erne, håber nu på samme opbakning til en ny lempelig linje. Det nye fokus skal ifølge borgmestrene være på lighed
Vejleå Parken i Ishøj blev i januar streget af regeringens ghettoliste, fordi andelen af kriminelle er faldet. Alt ånder da også fred og gammen, da Information besøger boligområdet, der er blevet renoveret for 1,8 milliarder. Den mest synlige forandring består i, at betonfacaderne er blevet udstyret med mursten. Så ligner det parcelhuse mere, som borgmester Ole Bjørstorp påpeger.

På rådhuset i Ishøj sidder borgmesteren, Ole Bjørstorp, med to forskellige sammenhæftede papirnotater foran sig. Det ene skal kasseres, det andet implementeres. »Vi holder simpelthen helt op med at bruge ordet integration og vil fremover kun tale om medborgerskab,« siger han og forklarer, hvordan kommunens integrationspolitik fra 2005 derfor skal erstattes af en såkaldt 'medborgerpolitik'.De senste 20 års integrationsindsats har været så stor en succes, at der nu er mere behov for at fokusere på lighed, mener politikerne i Ishøj, som er en by mere flere leje- end ejerboliger, og hvor befolkningen er sammensat af over 80 forskellige nationaliteter.Men »Ishøjs borgere har alle et medborgerskab, uanset om de har et dansk statsborgerskab«, står der i den medborgerpolitikken, som indføres fra 2012.Og det er nye toner i Ishøj, der har været for dansk udlændingepolitik, hvad antikkens Athen har været for europæisk kulturarv. Ishøj var arnested for de krav om stramninger, der førte til en ændring af Socialdemokraternes udlændingepolitiske linje i 90'erne.»24-års-reglen er faktisk også en idé, der er opstået i Ishøj Byråd,« fortæller Ole Bjørstorp og uddyber:»I 80'erne var det hovedopgaven at bremse familiesammenføringer. Ishøj, der var ved at blive bygget færdig, kunne ikke tage det pres, der opstod. Derfor krævede vi, at man skulle stramme de regler, der senere er blevet hele udlændingepolitikkens fundament. Vi håbede, at Socialdemokraterne ville indføre det. Men det turde de ikke, og da regeringsmagten skiftede i 2001, blev det i stedet noget af det første, Fogh-regeringen gjorde. Desværre er mange af de overbygninger, der siden er lavet med Dansk Folkeparti, ubrugelige.«Vestegnens indflydelseOle Bjørstorps forgænger i borgmesterstolen, Per Madsen, blev i 80'erne en af landets mest udskældte politikere i udlændingedebatten, og det var da også på foranledning af vestegnsborgmestrenes ulmende oprør, at Poul Nyrup Rasmussen i 1997 rokerede rundt på sit ministerhold, så indenrigsminister Birte Weiss veg pladsen for Thorkild Simonsen, som skulle blive hovedarkitekten bag Danmarks stramme udlændingepolitik.I sidste uge var det præcis 14 år siden, han blev indenrigsminister, men ligesom i Ishøj har piben fået en anden lyd hos Simonsen i dag.»Nu er jeg enig med dem i Ishøj om, at det er gået for vidt. Vi begyndte med en 21-års-regel, men var godt klar over, at den ville diskriminere nogen, som ikke havde problemer. Men det var prisen, og vi havde forsøgt meget andet for at undgå tvangsægteskaber. Da jeg blev minister lyttede vi dels til de store provinsbyers meldinger og var dels stærkt inspireret af holdningerne hos Vestegnens borgmestre. Det, der siden er indført med pointsystemer, er at gå over stregen,« siger Thorkild Simonsen og håber ligesom Ishøjs borgmester, at der nu kan skabes en ny æra for udlændingepolitikken.»Nu har man ophævet integrationsministeriet, og det er ganske udmærket. Så håber jeg, at et kompromis mellem Socialdemokratiet, Radikale Venstre, SF og også Enhedslisten kan danne rammen for en ny balance i Danmarks udlændingepolitik,« siger han.Simonsen er imponeret over den succes, som de første stramninger har medført.Som professor i statskundskab Jørgen Goul Andersen har formuleret det i Information, så »er der få politikker, der er lykkedes så godt i Danmark de sidste ti år, som integrationspolitikken«.Brøndby og RødovreI Rødovre Kommune er borgmester Erik Nielsen i dag også mest optaget af at skabe lighed efter et årti med regler, som har øget uligheden.»Mange indvandrere i anden og tredje generation er blevet det nye proletariat. Derfor er det vigtigste, man kan gøre, at skabe lighed. Både i forhold til uddannelse og lige muligheder. Det mangler stadig, og jeg er enig i det om medborgerskabet, som handler om at løfte de dele af indvandrermiljøet, som desværre er overrepræsenterede i mange statistikker. Ligesom man fra 50'erne gjorde en indsats for at få uddannet arbejdernes børn bedre, skal man nu gøre samme øvelse, uanset om det handler om Muhammed eller Jensen,« siger Erik Nielsen.Om det skal hedde integration eller medborgerskab betyder ifølge en tredje socialdemokratisk Vestegnsborgmester, Ib Terp i Brøndby, ikke så meget. Men også han er enig med sine kollegaer om, at der skal sættes nye standarder.»Der er strammet nok. Om man så kalder det integrations- eller medborgerpolitik er for mig at se ligegyldigt. I regeringsgrundlaget siger de, at det er slut med pointsystemet. Det er i hvert fald en god ting, og så skal regeringen definere nogle succeskriterier, der handler om, at integrationspolitikken skal gøres endnu bedre,« siger han.Skal der strammes bør det derfor ikke være over for indvandrerne, mener Ib Terp.»Det er meget svært at komme til at bo i Nordsjælland. Jeg mener, man burde tvinge de institutionelle investorer — altså forsikringsselskaber og banker, som ejer enorme lejlighedskomplekser i Nordsjælland — til at åbne en vis procentdel af dem. Det er kun rimeligt, at der skabes et større boligmarked, så de etniske borgere frit kan vælge, hvor de vil bo. I hvert fald er det ikke borgerne, men de institutionelle investorer, der skal strammes over for,« siger han.Ny kamp i SVed at skrotte ordet 'integration' anvender Ishøj Kommune en tone på området, der er så politisk korrekt, at end ikke Enhedslisten kan være med.»Og det betyder meget for anseelsen hos de fremmede, hvad vi kalder det. Pointen er, at vi skal møde hinanden med respekt og behandle alle borgere lige her i Ishøj,« siger Ole Bjørstorp og tilføjer:»Derfor er jeg også så glad for, at regeringen har nedlagt Integrationsministeriet.«Nu er ringen sluttet, og Danmark har igen fået en socialdemokratisk statsminister, som endda selv vokset op Ishøj. Og ligesom kommunen førte an med stramninger for 20 år siden, håber Ole Bjørstorp nu at vinde gehør for den nye linje.»Alle de her pointsystemer skal skrottes, ligesom de diskriminerende ydelser skal. Vi kan ikke være dem bekendt, og det har været en stor bremse for folk. Derfor er det godt, at de regler nu skal ændres. Med vores medborgerskabspolitik tager vi endnu et skridt kommunalt, og så håber vi, at det kan sprede sig nedefra og til Folketingsgruppen, som nok er lidt tilbageholden, fordi man lige er kommet i regering. Men det er ikke nok at være tilbageholden.«Under VKO har udlændingepolitikken været Socialdemokraternes svageste punkt, og selv med regeringsmagten i hus er området et sted, hvor den ny opposition håber at kunne svække Thorning-regeringen ved at fortsætte den 10 år lange udlændingepolitiske test, man har udsat partiet for.Men så meget desto vigtigere er det ifølge Ole Bjørstorp, at Socialdemokraterne formulerer sine egne succeskriterier.»Socialdemokraterne må formulere sin egen udlændingepolitik, selv om vi er i en regering med tre partier. Kunsten er at få debatten i gang igen, ved at nogen tager fat på det,« siger Ole Bjørstorp.Ikke en ghettoBorgmesteren viser ude for til det, der engang var kendt som Ishøjplanen. I efterårslyset står en endeløs række boligblokke i geledder forbundet af stier og grønne områder.Over halvdelen af beboerne er tosprogede.70'er-komplekset var en del af en storstilet arkitektplan, der forvandlede Ishøj fra en lille landsby til en tung forstad af beton.I dag hedder blokkene Vejleåparken og huser 5.500 personer. Området blev i januar streget af regeringens ghettoliste, fordi andelen af kriminelle er faldet, og alt ånder da også fred og gammen, da Information besøger boligområdet, der er blevet renoveret for 1,8 milliarder. Den mest synlige forandring består i, at betonfacaderne er blevet udstyret med mursten. Så ligner det parcelhuse mere, som Bjørstorp påpeger.»Det var ikke bygget til fremmedsprogede, men fordi S-toget dengang ikke stoppede i Ishøj men i Vallensbæk stod lejlighederne tomme, og så sagde man til de fremmede, at her stod store dejlige lejligheder ledige. Derfor kom der så mange. Toget kom først i 1976, og i mellemtiden blev Ishøj kendt for sine mange fremmedsprogede.«I Ishøj er der et rent socialdemokratisk flertal. Helle Thorning-Schmidts mor sad engang i byrådet i Ishøj, mindes Bjørstorp.»Helle var jo ikke Socialdemokrat dengang, men VS'er uden at være medlem. Så hende har jeg ikke kendt. Men jeg kendte dog Helles mor, som sad i byrådet i et år. Hun var radikal, og vi har diskuteret udlændingepolitik masser af gange,« siger han og håber nu at få lejlighed til at diskutere med Helle Thorning-Schmidt, der for Bjørstorp også er blevet symbol på, at det såmænd ikke er så skidt at komme fra Ishøj, selv om byen siden 70'erne har lidt under sit ghettory.»Når man kritiserer Ishøjs skolevæsen, må man huske, at det i hvert fald er så godt, at man om ikke andet kan blive statsminister,« siger Ole Bjørstorp, der i de næste måneder vil bruge mange kræfter på at få udbredt tankerne om 'medborgerskabet' i den lille enklave af camouflerede betonhuse.
