Inger Støjberg vil genindføre sofa-aktivering
Under dække af at rydde ud i bøvlede regler har beskæftigelses-ministeren foreslået delvist at afskaffe en omstridt 25-timers regel for aktivering, der blandt andet har udløst millionkrav til Københavns Kommune


 Regeringen åbner for mere discount-aktivering. Som led i en række nye forslag til at fjerne bureaukrati i beskæftigelsesindsatsen vil beskæftigelsesminister Inger Støjberg (V) afskaffe kravet om, at dagpengemodtagere skal aktiveres mindst 25 timer om ugen.
Det betyder, at kommunerne fuldt lovligt vil kunne indkalde folk til et tilbud én time om ugen i stedet for 25 timer om ugen og stadig bogføre det som 'aktiv indsats', siger direktør i AK-Samvirke, Verner Sand Kirk,
»Man kunne få den tanke, at det handler om at sminke statistikkerne og spare nogle penge. Det er imod alt, hvad regeringen tidligere har ment om, at folk skulle sikres et vist omfang af aktivering,« siger Verner Sand Kirk.
Det minder ham om en tidligere praksis fra 1990'erne, hvor arbejdsformidlingen sendte folk hjem at søge job efter en kort snak.
For at leve op til de politiske krav om aktiv indsats, kaldte man det aktiv jobsøgning.
»Det fik kælenavnet sofaaktiveringen. Det kan være, det er det, man er ved at genopfinde. Så kan man bryste sig af, at man gør en masse aktivt på en billigere måde,« siger Verner Sand Kirk.
I Kommunernes Landsforening glæder det formand for arbejdsmarkeds- og erhvervsudvalget, Erik Nielsen (S), at kommunerne får større frihed til at aktivere folk det antal timer, de vil, men han har svært ved at se, hvordan det skaber mindre bureaukrati.
»Noget tyder på, at man bare drosler ned for aktiveringen. Det er jo ikke i sig selv afbureaukratisering,« siger Erik Nielsen.
Forslaget om at afskaffe 25-timers reglen for dagpengemodtagere er ét af 46 nye initiativer fra regeringen, der skal luge ud i unødvendige regler. Planen har været ventet siden sidste sommer, hvor ledige, jobcentre, a-kasser og andre interesserede sendte mere end 1.700 forslag til forenklinger til postkassen 'Væk med bøvlet, Inger'.
Ifølge beskæftigelsesministeriet vil planen give 94 millioner kr. i sparet administration. De fleste initiativer kræver lovændringer og skal først forhandles i Folketinget.
Spareøvelse
Verner Sand Kirk mener, der er flere gode forslag iblandt, selv om han havde forventet en større plan. Men afskaffelsen af 25-timers reglen ligner mest en ren spareøvelse, der ligger i forlængelse af de nye refusionsregler, som trådte i kraft ved årsskiftet, mener han.
»Man kan ikke spare et par milliarder på aktivering, uden at der bliver mindre af det. Måske ligger det her i fortsættelse af det, så det bliver muligt at lave meget billige aktiveringstilbud,« siger han.
De nye aktiveringsregler sparede omkring en milliard på aktiveringsområdet, men kommunerne har stadig de samme forpligtelser til at aktivere de ledige efter højst ni måneder, afhængig af de lediges alder.
Hidtil har det også været et krav, at aktiveringen skulle vare mindst 25 timer om ugen, og det var netop den regel, der før jul kostede Københavns Kommune en erstatningssag på 390 millioner kr. til staten.
De ledige var kun tilstede halvanden time i et aktiveringsprojekt i Farvergade, mens resten af aktiveringen foregik andre steder. Det var ikke nok til at kalde det et aktivt tilbud, mente Arbejdsmarkedsstyrelsen.
Farvergade-sagen drejede sig om kontanthjælpsmodtagere, mens det nye forslag kun omhandler dagpengemodtagere, og derfor er der en forskel, påpeger arbejdsmarkedsforsker Thomas Bredgaard fra Aalborg Universitet.
Men det nye forslag giver Københavns Kommune ret i, at de havde et stærkt argument i, at det ikke nødvendigvis var det bedste for de ledige at sidde 25 timer i Farvergade, mener han.
»Ideen er at give kommunerne en større fleksibilitet i indsatsen. Det er svært at sige noget overordnet om, om en ledig har brug for 25 timer eller 15 timer i et tilbud,« siger han.
Det samme glæder beskæftigelsesborgmester i København, Anna Mee Allerslev (R), selvom det nye forslag næppe får indflydelse på erstatningssagen.
»Vi er glade for, at stive regler ikke skal stå i vejen for aktivering. Med det her bekræfter ministeren, at det, vi har gjort i Farvergade, er et godt tilbud,« siger Anna Mee Allerslev.
Det var i går ikke muligt at få en kommentar fra beskæftigelsesminister Inger Støjberg.

