Forældre vælger ikke skole for fællesskabets skyld
Folkeskolen er vigtig for samfundets fællesskabsfølelse og sammenhængskraft. Men tilsyneladende ikke for nutidens forældregeneration. Derfor vælger den privatskoler til sine børn. Generation X er nemlig mere individualistisk og resultatorienteret end tidligere generationer
Forældre af i dag vælger ikke folkeskolen til for fællesskabets skyld. Det er det faglige udbytte af børnenes skolegang, som har højeste prioritet, mener flere forskere.


 F olkeskolen mister børn til privatskolerne, og hvis tendensen fortsætter, vil hvert femte barn gå i privatskole i 2020. Det viser en undersøgelse fra Cevea.
Regering er derfor bekymret for folkeskolens ve og vel: Undervisningsminister Christine Antorini (S) rejser land og rige rundt med Ny Nordisk Skole og statsminister Helle Thorning-Schmidt (S) har i sin åbningstale i Folketinget fokus på folkeskolen og varsler en reform som et af regeringens helt store fokuspunkter.
Folkeskolen er ifølge regeringen lig med fællesskab, så mindre opbakning til folkeskolen betyder mindre opbakning til fællesskabet:
»Vi skal kæmpe for skolen. Sammen,« som Helle Thorning-Schmidt sagde i sin tale.
Ifølge Lars Olsen, journalist og samfundsdebattør, er der da også grund til bekymring:
»Der går en lige linje fra, at vi har en folkeskole, som skaber kendskab på tværs af samfundsklasserne, til den brede opbakning bag velfærdssamfundet, hvor vi finder sammen om kollektive løsninger på problemer med uddannelse, sundhed og social tryghed. Hvis folkeskolen falder fra hinanden, vil det have negative konsekvenser for sammenhængskraften,« siger han.
Men selv om fællesskab og sammenhængskraft umiddelbart er positivt ladede begreber, er det ikke sikkert, at det klinger helt så godt hos den enkelte forælder, påpeger Ning de Coninck-Smith, professor i barndoms- og skolehistorie ved DPU:
»Ingen har jo lyst til at lægge børn til fællesskabet for fællesskabets skyld,« siger hun.
Folkeskolen med det dårlige ry
Ifølge Lars Olsen er fravalget af folkeskolen ikke alene skidt for den sociale sammenhængskraft, men i høj grad også for børnene.
Han mener, det er godt for børn at lære andre livsformer at kende: »Hvis ens forældre har en lang uddannelse og et godt job, er det jo rigtig sundt, at man møder en verden, hvor der er nogle, hvis forældre er maskinarbejdere, nogle, der er rengøringsassistenter, og nogle, der ikke har råd til at tage på ferie to gange om året,« siger han.
Ning de Coninck-Smidt, som forsker i den danske folkeskoles historie og i den forbindelse har besøgt en række folkeskoler, kan dog godt forstå, at man som forælder vælger en privatskole, hvis den lokale folkeskole har et dårligt ry. Men det er ifølge Lars Olsen en dårlig grund:
»Nogle forældre giver ikke folkeskolen en chance. Man går bare ud fra, at det private er bedre, uden at man egentlig ved hvorfor. Det er snobberi,« mener han.
Det er Martin Bayer, institutleder på Kultur og Identitet på Roskilde Universitet, enig i. Han mener, at folkeskolen er offer for et dårligt rygte, som ofte er uberettiget. Det gør, at forældrene vælger folkeskolen fra.
»De vælger ikke folkeskolen, fordi de godt ved, at uddannelse betyder noget, så for en sikkerheds skyld må man hellere tage privatskolen,« siger han.
Desuden er det efterhånden svært at kende forskel på folkeskoler og privatskoler, fordi de ligner hinanden til forveksling, påpeger Martin Bayer. Traditionelt har forældre valgt privatskole af ideologiske årsager f.eks. på grund af skolens værdigrundlag eller pædagogik, men i de senere år er privatskoler i højere grad blevet valgt til som et fravalg af folkeskolen, mener Martin Bayer. De ideologiske årsager er trængt i baggrunden.
»Værdigrundlaget lever de med, men det er ikke det væsentligste i deres valg,« siger han.
Han peger på, at man kunne overveje at lave 100 pct. brugerbetaling på privatskolerne, da den økonomiske omkostning ved at sætte sit barn i privatskole er relativt lav, fordi privatskolerne får 75 pct. af folkeskolernes kommunale tilskud. Det vil sige, at forældrebetalingen i gennemsnit er 1.000 kr. om måneden.
Individualister
Martin Bayer mener dog også, man bør se på forældregenerationen for at finde årsagen til, at flere vælger at sende deres børn i privatskole
»Der er tale om den individualiserede generationsfortælling,« siger han og henviser til Generation X født i perioden 1961-1981.
Denne generations forhold til fællesskabet står ifølge Martin Bayer i stærk kontrast til generationen før, som blev kaldt babyboom’ere. Generation X har ofte dårlige erfaringer med fællesskabet, fordi den voksede op i 1970’ernes krisetider, og det har gjort, at denne generation tænker anderledes omkring fællesskabet:
»Pointen er, at de generationer som har børn, der går i skole i øjeblikket, er præget af individualistiske følelser i modsætning til generationen før. Så de vælger privatskolen, selv om de godt ved, at det betyder et fravalg af fællesskabet,« siger han.
Dertil er nutidens forældregeneration mere målrettet og resultatorienteret, vurderer Ning de Coninck-Smidt: »De tænker i højere grad: ’Hvad får jeg ud af det?’« siger hun.
Medlemmerne af generation X’s vil kunne kunne se hurtige resultater i børnenes skolegang. På den måde tæller fællesskabet ikke så højt som karaktererne i skolen:
»Udbyttet rent fagligt vægter højere end fællesskabet,« siger Martin Bayer.
Lars Olsen er enig i den vurdering. Han mener, der er sket et paradigmeskift, og at forældrenes tankegang har ændret sig:
»Man tænker i nogle meget mere snævert faglige baner i stedet for at værdsætte den kvalitet, at man møder nogle, der er forskellige fra en selv,« siger han.
Udviklingen ærgrer Lars Olsen, som derfor støtter regeringens bestræbelser på at nytænke folkeskolen. Han mener dog ikke, at man som forælder har pligt til at vælge folkeskolen. Men man har pligt til at give folkeskolen en overvejelse, før man søger alternativer.
»Hvis man vælger at trække sit barn ud af folkeskolen, skal man have tænkt rigtig grundigt over det, og der skal også være nogle tungtvejende grunde,« mener han.

