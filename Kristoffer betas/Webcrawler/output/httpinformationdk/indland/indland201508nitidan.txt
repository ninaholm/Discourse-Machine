Ni ud af ti i den danske indkomstelite er mænd
Gennem de seneste 30 år er der kommet flere kvinder i gruppen af danskere med de højeste indkomster. Men udviklingen er gået i stå, viser ny analyse. Og i gruppen af de højeste indkomster er ni ud af ti fortsat mænd


 De danskere, der har de højeste indkomster, er næsten alle sammen mænd, og samtidig er væksten i antallet af rige kvinder stagneret. Det viser en ny analyse fra tænketanken Kraka.
Blandt de danskere, der har de fem procent højeste indkomster, er fire ud af fem mænd. Og forskellen bliver endnu mere markant, hvis man kigger på indkomsteliten. For at tilhøre de 0,1 procent, der har de højeste indkomster, skal man tjene 3,5 mio. kr. om året. Det gør blot 150 kvinder, mens der er 2.150 mænd i gruppen. Det svar er til, at 93 procent af de højestlønnede danskere er mænd.
»Der er nogle strukturelle ting på det danske arbejdsmarked, som gør, at kvinder i hvert fald indtil videre har sværere ved at komme ind i topindkomstgruppen,« siger Kristian Thor Jakobsen, forskningschef i Kraka.
Over de seneste 30 år er der kommet flere kvinder i de højeste indkomstgrupper. Men i løbet af de seneste fem til ti år er udviklingen gået i stå. I top 0,1 procent begyndte den stigende andel af kvinder at flade ud allerede i midten af 00’erne. Umiddelbart efter finanskrisen skete det samme for top 1 procent.
»Man er tilsyneladende ved at nå et foreløbigt toppunkt,« siger Kristian Thor Jakobsen.
Kønsopdelt arbejdsmarked
Lisbeth Pedersen er afdelingschef i SFI, Det Nationale Forskningscenter for Velfærd, ekspert i arbejdsmarkedet og har været medlem af en lang række regeringsnedsatte kommissioner og ekspertudvalg.
»Det, vi generelt kan se, når vi laver analyser, er, at vi har et meget kønsopdelt arbejdsmarked i Danmark,« siger hun.
Det gælder både i forhold til, hvilke brancher mænd og kvinder arbejder i, men »der er også en kønsopdeling vertikalt i forhold til hierarkiet, der kun rykker sig meget langsomt.«
Anette Borchorst, der er professor ved Center for Arbejdsmarkedsforskning ved Aalborg Universitet og forsker i arbejdsmarkedet og ligeløn, siger, at hverken danske eller internationale studier kan forklare, hvorfor kønsbalancen blandt topindkomsterne er så skæv.
Selv om kvinder holder længere barselsorlov end mænd, og flere kvinder arbejder i den offentlige sektor, så er der stadig en uforklaret rest, »hvor man må sige, at det er noget med køn og magt«, siger hun.
Læs også: ’Jeg skal bare se mig omkring. Der er jo ikke ret mange kvinder’

