Professor udleverede data om danske militæreksperter
Forsker fra Københavns Universitet er anklaget for spionage efter at have udleveret oplysninger om danske eksperter ved Center for Militære Studier til russiske spioner


Det er især udlevering af oplysninger om »personer med tilknytning til Center for Militære Studier« til fire »russiske efterretningsofficerer«, der ligger til grund for spionageanklagen mod en professor på Københavns Universitet.Det fremgår af anklageskriftet mod professor i statskundskab Timo Kivimäki, som Information har haft adgang til dele af.Ifølge Informations oplysninger henvendte Timo Kivimäki sig selv til russerne. Professoren erkender over for Information, at han har udleveret oplysninger om »personer, der kunne mobiliseres til videnskabelige seminarer, og som kunne blive inviteret til at forske i disse emner«. Med hans egne ord var det »ikke en god idé«, men han understreger, at der er tale om oplysninger, som er offentligt tilgængelige. Samtidig forklarer han dog også, at han over for russerne »analyserede en persons publikationer«, men at det var »meget overfladisk«.Tidligere operativ chef i PET Hans Jørgen Bonnichsen siger til Information, at det i forhold til den såkaldte milde spionparagraf i straffeloven, som Timo Kivimäki er tiltalt for at overtræde, er »komplet ligegyldigt«, om de udleverede oplysninger har været offentligt tilgængelige.»Den drejer sig om, at man har medvirket til, at en fremmed magts efterretningstjeneste kan arbejde på dansk jord. Det kan have stor betydning for en fremmed magt at få informationer, som kan give dem adgang til andre personer med viden om f.eks. den danske forsvarspolitik,« siger Hans Jørgen Bonnichsen og tilføjer:»Det kan f.eks. give fremmede magter en fordel i udenrigspolitiske forhandlinger, fordi de får viden om, hvordan deres forhandlingspartnere tænker.«Mens det i går ikke var muligt at komme igennem til professor og centerleder på Center for Militære Studier Mikkel Vedby Rasmussen, var beskeden fra en anden forsker på centret: »Ingen kommentarer.«Centret, der hører under Institut for Statskundskab på Københavns Universitet, laver blandt andet sikkerhedspolitiske analyser for Folketingets forsvarsforligskreds.Over for Information forklarer Timo Kivimäki, at han ville hjælpe Rusland med at udvikle en udenrigspolitik, der kunne virke som modvægt til USA’s krig mod terror.»Det var vigtigt at påvirke dem og hjælpe dem med at udvikle deres argumenter,« siger han.
