’Vi laver kun politik for én valgperiode’
Flere økonomer har peget på, at der skal ændres i boligskatten, hvis regeringen vil have en socialt afbalanceret skattereform. Skatteminister Thor Möger står dog fast på sit valgløfte


 Selv om flere eksperter peger på, at boligskatten bør i spil, hvis der skal laves en socialt afbalanceret skattereform, står regeringen fast: Der bliver ikke pillet ved boligskatten i denne valgperiode, slår skatteminister Thor Möger Pedersen fast.
Han vil dog ikke svare på, om regeringen vil røre ved boligskatterne efter næste folketingsvalg:
»Vi laver kun politik for en valgperiode ad gangen,« lyder det fra ministeren.
I går i Berlingske efterlyste flere medlemmer af SF’s landsledelse mere lighed i den kommende skattereform, og to af de medlemmer, som Information har talt med, mener, at partiledelsen bør åbne for en diskussion af boligskatten.
»Jeg mener, at vi skal væk fra den nuværende fastfrysning, så boligejerne bliver beskattet noget mere. Vi ved, at det er de ti procent rigeste, der får mest gavn af boligskattestoppet, og at der ville være milliarder at hente, hvis man droppede fastfrysningen. Et af vores højeste mål som regering er at bekæmpe ulighed i samfundet, og det forpligter os til at kigge på boligskatten,« siger medlem af SF’s landsledelse Annika Smith.
Hun tilføjer, at det dog først bliver relevant, når boligmarkedet igen går op og begynder at vise stabilitet, så man ikke risikerer, at folk må gå fra hus og hjem.
»Til den tid er det vigtigt, at regeringen er parat til at indføre en model, der i højere grad beskatter boligejerne. Det er regeringens målsætning at lave en skattereform, der skaber mere lighed og velfærd, og i den forbindelse er boligskatten et vigtigt element,« siger hun.
På længere sigt
Thor Möger Pedersen vil dog ikke tage stilling til, om regeringen vil ændre holdning til boligskatten, når boligmarkedet igen er stabilt.
»Der er ingen, der kan spå om boligmarkedets udvikling, men man kan til gengæld være helt sikker på, at regeringen holder sit løfte i hele valgperioden. Det ligger fast,« siger han.
Annika Smith er dog ikke bekymret for, om et eventuelt løftebrud i forhold til boligskatten kan ende med at få negative konsekvenser for SF.
»Det er rigtigt, at vi har sat os fast på, at vi ikke vil røre ved boligskatten, men jeg tror hellere, at vælgerne vil have en regering, der tør tage egne målsætninger op til revision, i takt med at økonomien og samfundsudfordringerne ændrer sig, i stedet for en regering, der insisterer på at holde fast i et valgløfte, som ikke gavner borgerne på længere sigt« siger hun.
Ide på længere sigt
Vibeke Rosenørn, som også er medlem af partiets landsledelse, mener ikke, at tiden er inde til at røre ved boligskatten.
Hun peger dog på, at det på et senere tidspunkt vil blive relevant.
»Hvis man øgede boligskatten nu, ville man risikere, at det især ville ramme børnefamilierne, og det ville være helt fatalt. Men på længere sigt kunne man godt forestille sig, at man kunne se på boligbeskatningen, og der kunne eksempelvis blive tale om, at man beskattede folk på den indtjening, de får ved at sælge et dyrt hus og købe et billigere,« siger hun.
Men det fremtidsscenario afviser Thor Möger Pedersen at forholde sig til.
»Vi mener ikke, at det vil være klogt i en situation, hvor boligmarkedet er presset og unge LO-familier i forvejen sidder hårdt i det,« siger han og afviser at komme med bud på, hvordan reformen skal ende med at blive »rimelig socialt afbalanceret,« som det fremgår af regeringsgrundlaget.
»Det er ikke min rolle som skatteminister at komme med konkrete forslag til, hvordan det skal gøres. Jeg har bare gjort det klart, at det er de hårdtarbejdende, der er i fokus.«

