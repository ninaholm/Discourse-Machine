Anne Baastrup går efter borgmesterpost i København
SF's mangeårige retsordfører Anne Baastrup går nu efter en karriere på Københavns Rådhus
Anne Baastrup har boet i København i cirka 30 år, men siger, at hun i den kommende tid vil lære byen endnu bedre at kende


 SF's folketingsmedlem Anne Baastrup går efter at blive SF's spidskandidat ved det kommende kommunalvalg i København. Fortsætter SF sin fremgang i meningsmålingerne, kan Baastrup blive en udfordrer til posten som overborgmester.
"Jeg ønsker at stille op som spidskandidat for SF i København, fordi jeg synes, at det er en kanon udfordring. Jeg tror, at jeg kan bidrage med en anden måde at se på tingene på og give Ritt Bjerregaard et godt med- og modspil," siger Anne Baastrup.
Hun skal formentlig konkurrere med børne- og ungdomsborgmester Bo Asmus Kjeldgaard om positionen som SF's spidskandidat.
"Jeg regner med, at vi som et minimum får to borgmesterposter. Man vil se et SF med et rigtigt stærkt hold," siger Anne Baastrup.
Anne Baastrup har siddet i Folketinget for SF siden 1994.
I den seneste Gallup-måling over københavnernes partivalg står SF med 24 procent af stemmerne til at blive lige så store som Socialdemokraterne.
SF-tvekampen mellem Anne Baastrup og Bo Asmus Kjeldgaard ventes at blive afgjort ved en urstemning i København til maj. 
Indtil da vil begge kandidater forsøge at profilere sig ved en personlig valgkamp i hovedstaden. Selve kommunalvalget er først i november 2009.
Brænder for København
Anne Baastrup har boet i København i cirka 30 år, men siger, at hun i den kommende tid vil lære byen endnu bedre at kende.
"Det handler om at få præciseret og klargjort SF's valgprogram, og at jeg bliver bekendt med hvert et hjørne i København," siger Anne Baastrup.
- Hvorfor går du fra landspolitik til kommunalpolitik?
"Efter dette valg, hvor vi har fået en kæmpe folketingsgruppe, har mit arbejde i høj grad bestået i at give rum og plads til de nye. Det, jeg har koncentreret mig om, er blandt andet, at de kan finde rundt i huset. Nu er de alle i sving, og på et eller andet tidspunkt skal man jo skifte," siger Anne Baastrup.
- Har du opbakning fra Villy Søvndal til skiftet?
"Villy blander sig ikke i vores lokale valgkampe, og det skal han under ingen omstændigheder. Han tager det til efterretning og kan godt se, at en intern valgproces vil sætte SF på dagsordenen i København," siger Baastrup.
-Hvorfor vil du være en god borgmester for København?
"For det første så brænder jeg for København. For det andet så har jeg en stor erfaring, som jeg kan bruge til at give Ritt Bjerregaard med- og modspil," siger Anne Baastrup.
Hun har allerede oplyst sin valgkreds om, at de skal kigge sig om efter en ny spidskandidat, da man ifølge SF's regler ikke både kan være folketingsmedlem og byrådspolitiker. 
ritzau

