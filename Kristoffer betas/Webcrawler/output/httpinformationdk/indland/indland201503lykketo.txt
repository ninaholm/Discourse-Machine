Lykketoft vil have mere offentlighed om partistøtte
Der er behov for mere gennemsigtig partistøtte, mener en af fadderne til de nuværende regler, Mogens Lykketoft
 »Efter min mening er fremtidens system et med oplysningspligt om alle bidrag. Det nuværende system har eksisteret uændret i 20 år, og der er meget, der har forandret sig i den tid,« siger Lykketoft, der understreger, at han kun taler på egne vegne


 Han taler med en vis vægt, Mogens Lykketoft (S), når han mener, at der behov for en ændring af reglerne om økonomisk støtte til de politiske partier.
For ud over at være Folketingets formand og en af landets mest erfarne politikere er han en af hovedarkitekterne bag de nuværende regler. Og dem har tiden overhalet, mener han.
»Efter min mening er fremtidens system et med oplysningspligt om alle bidrag. Det nuværende system har eksisteret uændret i 20 år, og der er meget, der har forandret sig i den tid,« siger Lykketoft, der understreger, at han kun taler på egne vegne.
Ifølge reglerne skal sponsorer ikke opgive deres navn, hvis de giver under 20.000 kroner i støtte. Og hvis de giver mere end 20.000 kroner, skal partiet kun oplyse sponsorens navn, men ikke beløbets størrelse i partiets officielle regnskab.
Forskningschef fra Danmarks Medie og Journalisthøjskole Roger Buch har kaldt de nuværende regler "fyldt med huller og "totalt uden for kontrol", især når det kommer til de lokale partiafdelinger rundt om i landet.
Og den kritik kan Lykketoft godt følge.
»Reglerne er til dels uklare, og de er i hvert fald uklart administreret, når det kommer til det decentrale niveau. Der er behov for at kigge på dem igen, men jeg tror ikke, at man får nye regler, der kan komme til at gælde for det kommende valg.«
Regeringen har sidste år nedsat et ekspertudvalg, der skal komme med anbefalinger til et mere gennemsigtigt system for partistøtte. Men selvom udvalget allerede i begyndelsen af året var ved at lægge sidste hånd på sin rapport, er der ikke fremlagt noget endnu.
Og nu tror Mogens Lykketoft ikke på, at man kan nå at lave noget om, der vil få virkning for det kommende valg.
»Det ser jeg ikke for mig. Altså, man kan jo godt nå at lave reglerne om, men at de skulle have virkning ved dette valg, der kommer inden for et halvt år, vil nogen jo næsten mene var med tilbagevirkende kraft,« siger han.
Lykketoft har selv nogle forslag til, hvordan støttereglerne kan skrues sammen.
»Det, der er brug for, er en kombination af konsekvent offentlighed om private bidrag til partierne, en gradvis forhøjelse af den offentlige partistøtte og en eller anden form for modregning af de private bidrag,« lyder det fra Folketingets formand.
Og jo, han sagde »en forhøjelse af partistøtten.«
– Kan det ikke fjerne partierne yderligere fra borgerne?
»Jeg tror, det forholder sig omvendt. Den demokratiske udfordring er, at de store private penge sætter sig på de politiske partier, og det skal vi være opmærksomme på at imødegå.«

