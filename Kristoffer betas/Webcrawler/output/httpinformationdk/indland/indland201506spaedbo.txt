Spædbørn er velfærdsstatens oversete redning
Mens regeringen betoner behovet for nye arbejdsmarkedsreformer, der skal finansiere fremtidens velfærdsstat, anbefaler eksperter nu at rette blikket et andet sted hen. I stedet for at hæve pensionsalderen og stramme nettet om de arbejdsløse kunne politikerne fokusere på at øge fertiliteten og dermed fremtidens arbejdsstyrke
 Fertiliteten i Danmark er historisk lav. Trods en marginal stigning fra 1,67 til 1,69 sidste år er fertiliteten stadig på det laveste niveau siden 1991. Der er langt til de 2,1 børn, som forskere peger på som det gennemsnitlige mål for en nation, der vil opretholde sin egen befolkning


 Velfærdsstaten og størrelsen af den er som ventet blevet et af valgkampens største temaer. Men der findes en måde at sikre dens overlevelse på, som man hidtil ikke har hørt meget til i valgkampen: Babyer.
Hvis vi alle sammen bare kunne føde nogle flere børn, ville det slet ikke være nødvendigt med alle de politiske reformer, som skal øge arbejdsudbuddet. Det vurderer professor og familieforsker ved RUC, Thomas P. Boje, efter at de radikale senest igen har foreslået en yderligere fremrykkelse af en senere pensionsalder og en yderligere stramning af dagpengereglerne.
»Regeringen har fokuseret alt for meget på at få dem, der allerede arbejder, til at arbejde endnu mere og endnu længere. I stedet burde de fokusere på at føre en mere ambitiøs familiepolitik for de stressede børnefamilier, så de får mulighed for at få de antal børn, de ønsker. Det vil skabe trivsel i familierne og øge arbejdsudbuddet på længere sigt,« siger Thomas P. Boje.
Han foreslår blandt andet bedre muligheder for at gå på deltid, udvidet ret til omsorgsdage ved barns sygdom og bedre normering i daginstitutionerne.
»Danske forældre arbejder faktisk temmelig meget i forhold til forældre i andre lande. Hvis man laver reformer, som presser dem endnu mere, vil det betyde en fortsat nedgang eller stagnation i fertiliteten. Det er der ikke nogen tvivl om,« siger Thomas P. Boje.
I den seneste valgperiode har regeringen stået i spidsen for en række reformer, som på forskellig vis har haft til hensigt at berede den danske økonomi på en nær fremtid, hvor arbejdsstyrken svinder ind, og de store efterkrigsgenerationer går på pension. Skattereform, kontanthjælpsreform, førtidspensionsreform. Et veritabelt »reform-amok«, som statsminister Helle Thorning-Schmidt selv døbte regeringens reformiver.
Det underliggende problem er, at fertiliteten i Danmark er historisk lav. Trods en marginal stigning fra 1,67 til 1,69 sidste år er fertiliteten i Danmark stadig på det laveste niveau siden 1991. Der er langt til de 2,1 børn, som forskere peger på som det gennemsnitlige mål for en nation, der vil opretholde sin egen befolkning. Forskning viser, at danske familier i gennemsnit ønsker sig 2,5 børn, men Danmark har ikke set et fertilitetsniveau på 2,1 siden 1968.
Når den meget store efterkrigsgeneration i disse år begynder at gå på pension og skal forsørges af en langt mindre arbejdsstyrke, kommer det til at lægge et pres på den offentlige økonomi.
Ifølge professor ved Økonomisk Institut på CBS og ekspert i de økonomiske konsekvenser af befolkningsudvikling Svend Erik Hougaard Jensen risikerer tendensen at undergrave hele den sociale kontrakt, velfærdsstaten er baseret på.
»Der er en implicit kontrakt mellem de unge og de gamle i et velfærdssamfund som vores, som risikerer at bryde sammen, hvis der kommer tungere byrder og færre til at løfte dem,« siger han.
Kontrakten består i, at de yngre generationer er villige til at forsørge de ældre ud fra en forventning om, at de kan regne med det samme, når de selv trækker sig tilbage fra arbejdsmarkedet. Men bliver byrden for tung, kommer kontrakten under pres.
»Det er en proces, der allerede er i gang, og det er helt oplagt en tendens, man bør være bekymret for,« siger Svend Erik Hougaard Jensen.
Derfor vil det også ifølge ham være en gevinst for velfærdsstatens fortsatte overlevelse, hvis fertiliteten begynder at stige i de kommende år.
»Når så mange går på pension, har man brug for at øge tilgangen til arbejdsmarkedet i den anden ende. For eksempel ved at forældrene får nogle flere børn,« siger Svend Erik Hougaard Jensen.
Det dyre babyboom
Udfordringen med at få økonomien til at hænge sammen, når færre og færre skal forsørge flere og flere, er kendt som ’hængekøjeproblemet’, opkaldt efter en U-formet kurve, der først falder og siden stiger igen. Kurven repræsenterer den finanspolitiske saldo, altså forholdet mellem statens udgifter og indtægter. På kort sigt forventes saldoen at falde, når de store generationer går på pen-sion, men på lidt længere sigt vil den stige igen.
Ifølge den finanspolitiske regnemodel DREAM vil den offentlige gæld mere end fordobles i perioden 2022 til 2050, mens statens budgetunderskud vil nå omkring 2 procent af BNP, hvilket er fire gange højere, end budgetloven tillader.
Den forventede udvikling hænger sammen med den demografiske udvikling og en forventet stigning i sundhedsudgifter. I slutningen af juni udgiver forskerne bag DREAM dog en ny fremskrivning, som forventes at være en smule mere optimistisk.
Velfærdsforliget fra 2006, hvor pensionsalderen stiger i takt med befolkningens forventede levetid, er et af flere politiske forsøg på at imødekomme den demografiske udvikling. Trods de lave fødselsrater spår Danmarks Statistik dog i sin årlige befolkningsfremskrivning, at befolkningen i Danmark kommer til at vokse fra 5,66 millioner til 6,27 millioner frem mod år 2050. Beregningerne er lavet i samarbejde med forskerne hos DREAM.
Souschef i DREAM, Marianne Frank Hansen, forklarer, at optimismen skyldes, at kvinder i dag får børn i en senere alder. Derfor kan en kvinde på 35 stadig nå at »indhente det tabte«, selvo m hun har færre børn end en 35-årig ville have fået for ti år siden.
»Vores nuværende vurdering er, at det ikke er usandsynligt. Men det er selvfølgelig en vurdering, som man løbende skal holde øje med. På et eller andet tidspunkt må vi måske sige, at de lave rater vil få konsekvenser, fordi det rent biologisk ikke kan lade sig gøre at holde niveauet,« siger Marianne Frank Hansen.
Hun ser en tendens til, at faldet i antallet af fødsler har stabiliseret sig. Men effekten af et potentielt, fremtidigt babyboom vil først slå igennem, når børnene når den arbejdsdygtige alder. Indtil da vil det tværtimod medføre en stor udgift for samfundet i form af institutionspladser, skolegang og uddannelse.
»Så på kort sigt forbedrer det faktisk de offentlige finanser, når fertiliteten falder,« siger Marianne Frank Hansen.
Men hvis ikke vi på længere sigt kan opretholde vores egen arbejdsstyrke, er vi nødt til at hente assistance udefra, hvilket vil sige indvandring. Set i et arbejdsmarkedsperspektiv er indvandring ifølge Marianne Frank Hansen en langt billigere måde at skaffe arbejdskraft på end ved fødsler inden for landets grænser.
»Fordelen ved indvandring er, at folk typisk kommer til landet, når de skal til at indtræde på arbejdsmarkedet, uden at samfundet har haft en høj udgift til hospitaler, børnepasning og så videre. Det kan føre til en genopretning på kort sigt, hvis man altså har noget arbejde til dem,« siger hun.
Ikke det hotteste
Der kan være flere årsager til, at danskerne har født færre børn i de seneste år. Thomas P. Boje ser mindst to grundlæggende problemer, der afholder folk fra at få barn nummer to eller fra at få børn i det hele taget.
»For det første får folk ganske enkelt færre børn, når der er krisetendenser med arbejdsløshed og økonomisk usikkerhed,« siger professoren.
For det andet er der den øgede stress, som mange unge børnefamilier ifølge professoren oplever i hverdagen. Her spiller både muligheder for børnepasning, barsel og arbejdstider ind i familiernes tilbøjelighed til at sætte flere børn i verden.
»Og vilkårene i børnefamilierne er absolut ikke blevet bedre i de seneste fem til ti år,« tilføjer Thomas P. Boje.
Tendensen til de lave fødselsrater er imidlertid ikke et isoleret dansk problem. I hele Europa falder eller stagnerer fertiliteten. Værst ser det ud i det sydlige og østlige Europa, hvor lande som Italien og Ungarn ligger omkring 1,3 børn pr. kvinde. Kun Island, Norge, Frankrig og Sverige kommer i nærheden af en fertilitetsrate på 2,1.
Ifølge Thomas P. Boje har de fire lande det til fælles, at de har et stærkt fokus på familiepolitik, hvilket gør det mere attraktivt for familierne at få det antal børn, de ønsker. I Island, Norge og Sverige er en del af barselsorloven for eksempel øremærket til mænd. I mange europæiske lande vokser befolkningen kun på grund af indvandring fra andre, primært ikke europæiske, lande.
»Familiepolitik er ikke det hotteste emne for politikerne lige nu,« siger Thomas P. Boje om årsagen til den europæiske tendens.
Derudover er der sket nogle markante ændringer i familiemønstrene, særligt i Sydeuropa, hvor familierne har bevæget sig fra typisk at have én mandlig forsørger til et mere individualiseret samfund med selvstændighed for både mænd og kvinder. Tendensen er parallel med den udvikling, der fandt sted i Danmark fra slutningen af 1960’erne, hvor kvinderne for alvor kom ud på arbejdsmarkedet. I samme periode faldt fertiliteten i Danmark drastisk, før den ramte bunden i 1983 ved 1,37.
Beskæftigelsesministeriet skønnede for nylig – med en betydelig usikkerhed – at det ville koste samfundet 2,1 milliarder kroner om året at indføre retten til deltid ved lov.
De penge vil de radikales familieordfører Lotte Rod hellere bruge på at investere i daginstitutionerne, med henvisning til det børneudspil, regeringen fremlagde kort før valgets udskrivelse.
»Der er en pointe i, at vi som politikere skal opmuntre folk til at få flere børn. Men vi har ikke ubegrænsede midler, og i første omgang skal vi målrette pengene til at løfte de børn, som vi ikke når i dag,« siger Lotte Rod. Hun ser desuden ikke nogen modsætning mellem at gennemføre arbejdsmarkedsreformer, der får flere folk i arbejde, og en progressiv familiepolitik.
»Tværtimod kan man sige, at hvis vi gerne vil investere endnu mere i vores børn og familier, stiller det krav til, at vi laver økonomiske reformer, der gør, at vi har råd til det,« siger hun. Lotte Rod henviser til tal fra Danmarks Statistik, der viser, at arbejdstiden for danske mænd og kvinder siden år 2000 er faldet en lille smule. Desuden, siger hun, er familiernes strukturelle vilkår i dag historisk gode. Der er mere ferie, mere barsel og omsorgsdage på flere overenskomster.
»Men jeg tror, at vi kommer til at få en diskussion i de kommende år om, hvordan vi får danskerne til at få flere børn. Vi kan godt skabe større fleksibilitet og mere frihed for familierne, men jeg har ikke på forhånd lagt mig fast på, hvordan modellen skal være,« siger Lotte Rod, der dog understreger, at det primært er en opgave for arbejdsmarkedets parter.
Kørt af sporet
Det er dog ikke alle, der bekymrer sig om den lave fertilitet i Danmark. Tværtimod ser professor i økologisk økonomi ved Aalborg Universitet, Inge Røpke, udviklingen som et vigtigt led i omstillingen til en mere bæredygtig udnyttelse af naturens ressourcer.
»På længere sigt vil det være gavnligt, hvis vi kan begrænse befolkningstætheden i Danmark, fordi den allerede er forholdsvis høj, og jeg har simpelthen svært ved at se, hvorfor den skal være højere,« siger professoren. Hun mener, at debatten om de lave fødselsrater, ikke bare i Danmark men i hele Europa, er »kørt af sporet«. I stedet for at tro, vi kan have fortsat vækst, både økonomisk og befolkningsmæssigt, er vi ifølge Inge Røpke nødt til at vænne os til tanken om en mere langsigtet omstilling, hvor hensyn til klimaet vejer tungere end hensyn til velstand.
Danmark indtager i Verdens- naturfondens Living Planet-rapport fra 2014 en fjerdeplads på listen over lande, der efterlader det største »økologiske fodaftryk« pr. indbygger. Kun overgået af USA, Qatar og Kuwait. Selvom de præcise tal kan diskuteres, er det ifølge Inge Røpke klart, at danskernes miljøbelastning er høj.
Hun mener, at Danmark bør indtage en symbolsk førerposition i indretningen af et nyt samfund, der ikke er drevet af vækst. Også selvom den danske befolkning udgør en forsvindende lille del af hele klodens befolkning: »Det bliver vi nødt til, hvis vi skal tage klimaproblemet alvorligt,« siger hun.

