R kræver minister i samråd om forsvunden sag
Sundhedsministeren  skal på et samråd  i Folketinget svare  på, hvordan sagen  om taksterne til privathospitaler  kan forsvinde


 De radikale indkalder nu sundhedsminister Jakob Axel Nielsen (K) i samråd i Folketingets Sundhedsudvalg for at kræve svar på, hvordan sagen om de omstridte betalinger til privathospitaler kan forsvinde.
»Det er en mærkværdig måde, regeringen håndterer sagerne på. Vi så det tilsvarende med forsvaret og udleveringen af de afghanske fanger, hvor sagen også pludselig var væk. Det sætter retssikkerheden over styr, at papirerne forsvinder,« siger den radikale sundhedsordfører, Lone Dybkjær, som altså nu afkræver et svar fra ministeren i sagen om de forsvundne akter.
Hun stiller desuden et skriftligt spørgsmål med henblik på at få udleveret sagen:
»Jeg nægter at tro på, at sager bliver væk i vor elektroniske tidsalder. Ministeriets svar til Information om, at sagen er bortkommet, virker helt uacceptabelt,« siger den radikale ordfører.

