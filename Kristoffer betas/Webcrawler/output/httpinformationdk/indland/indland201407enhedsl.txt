Enhedslisten kræver åbenhed om kampflykøb
Forsvarsminister Nicolai Wammen (S) skal svare på byge af spørgsmål om Danmarks kommende milliardkøb af nye kampfly


 Forsvarsminister Nicolai Wammen bliver nu tvunget til at svare på en lang række af de ubesvarede spørgsmål i forbindelse med Danmarks kommende indkøb af mellem 24 og 30 nye kampfly til afløsning for de aldrende F-16-fly.
Der sker efter en række artikler i Information om købet, der ventes at løbe op i 30 milliarder kroner.
Det er Enhedslistens forsvarsordfører, Nikolaj Willumsen, der har sendt ministeren en veritabel tsunami af spørgsmål i et forsøg på at kaste lys over kampflyprocessen, der, som flere eksperter har sagt til Information, ventes at være mørkelagt over for offentligheden frem til indgåelsen af en politisk aftale, hvilket skal ske inden 1. juli 2015.
Nikolaj Willumsen ønsker bl.a. klare svar på, hvor mange arbejdspladser regeringen forventer at skaffe dansk forsvarsindustri som led i flykøbet.
Hver af de fire flyfabrikanter afleverer den 21. juli bindende tilbud på flysalget, herunder en opgørelse over, hvilke ordrer der kan ventes at tilfalde danske forsvarsvirksomheder som led i de såkaldte modkøbsordninger, som traditionelt indgås for samme beløb, som Danmark køber materiel for.
Den ene af de fire kandidater, amerikanske Lockheed Martin, der tilbyder det nyudviklede Joint Strike Fighter-fly, er formelt undtaget for modkøbskrav, men ventes alligevel at levere mindst samme mængde modkøb som de andre tre kandidater.
I forbindelse med flykøbet forventer de danske forsvarsvirksomheder samlet set at få ordrer for op til 30 milliarder kroner, en enorm sum for en industri, der normalt eksporterer for mellem en og to milliarder kroner om året. Men indtil videre har regeringen altså nægtet at give noget bud på, hvor mange arbejdspladser der kan blive tale om.
Kampfly eller velfærd
Nikolaj Willumsen ønsker også svar på, hvilke modkøbsaftaler Danmark har diskuteret med de fire kampflyproducenter – og svar på, hvilke konsekvenser det kan få, at EU har underkendt Danmarks hidtidige modkøbspraksis og nu holder nøje øje med, hvorvidt de kommende modkøbsaftaler lever op til reglerne for EU’s indre marked.
Villumsen spørger desuden, om forsvarsminister Wammen kan garantere, at det danske indkøb af kampfly ikke bliver dyrere pga. modkøbsklausuler.
»Jeg vil bl.a. have ministeren til at redegøre for, hvorfor det skulle være særligt væsentligt på denne måde at give milliardtilskud til den danske forsvarsindustri,« siger Villumsen.
Som det eneste af Folketingets partier er Enhedslisten ikke med i det gældende forsvarsforlig og vil derfor formentlig blive holdt ude af forhandlingerne om kampflykøbet.
Partiet mener i øvrigt ikke, at Danmark behøver at have kampfly. De 30 milliarder kroner bør ifølge Nikolaj Villumsen anvendes på øget velfærd i kommunerne eller grønne investeringer, og han spørger derfor bl.a. også, hvor mange kommunale stillinger man kan få for 30 milliarder. Og endelig kræver Enhedslisten svar på, hvilke møder forsvarsministeren, ansatte i Forsvarsministeriet, medlemmer af forsvarsforligskredsen og Forsvarskommandoen har holdt med repræsentanter fra de fire kampflyproducenter. Samt om regeringen har holdt møde med den amerikanske ambassade om flykøbet.

