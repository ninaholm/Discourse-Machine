Hvad er relevant forskning?
Universiteterne lægger stadig større vægt på relevans, når forskere skal hyres og fyres. Det kan få betydning for lysten til et job i Danmark


 Der skrives i disse dage meget om fyringer på universiteterne. I år har vi haft KU's store fyringsrunde i januar, og senest har tre forskere på DPU modtaget fyringsvarslinger, som har skabt en del omtale, også i Dagbladet Information. Det, der synes at være stridens kerne, er, hvilke kriterier der tages i anvendelse, når der skal fyres. Peter Kemp, professor emeritus, har i sin kronik i fredags i denne avis sat spørgsmålstegn ved det relevans-kriterium, som ledelsen på DPU har brugt i deres fyringsvarslinger. Det er klart, at hvad der er 'relevant' ikke kan bestemmes entydigt, men naturligt kun kan hente sin definition i forhold til eksterne forhold. Fagpolitik og den samfundspolitiske situation bliver her to centrale områder.
Når en forsker ansættes på et universitetsinstitut, er det, fordi den pågældendes forskning betragtes som relevant. Fyringer, der anvender manglende relevans som begrundelse, er derfor særligt interessante principielt set, da denne type fyringer viser, hvilke forskningsområder og fagligheder der (pt.) udgrænses som irrelevante. Fyringer af denne type handler således om meget mere end blot en eller flere forskeres faglige produktioner og undervisningsprofiler. Der sættes med andre ord fokus på ændringer i universitetsinstitutters prioriteringer og forskningsprofiler. Et vigtigt spørgsmål bliver i den sammenhæng, hvilken konsekvens det vil få for universiteternes evne til at tiltrække de klogeste hoveder, hvis det for alvor bliver legitimt at anvende et (omskifteligt) fagpolitisk og samfundspolitisk kriterium som relevans, når der skal fyres på universiteterne?
Usikre vilkår
Man kan indvende, at vilkårene for at blive fyret på et universitet ikke adskiller sig markant fra vilkårene for at blive fyret på mange andre arbejdspladser. På andre offentlige arbejdspladser og i private firmaer får man også f.eks. ny ledelse og deraf nye prioriteringer, der gør bestemte medarbejdergrupper irrelevante. Og dog. Der er en vigtig forskel.
Fastansatte universitetsforskere - lektorer og professorer - har fået deres arbejde bedømt af en række udvalg. Der ligger med andre ord en rimelig hård - og tidsmæssig lang - udskillelsesproces bag enhver fastansat universitetslektor eller professor. Og det er denne proces, der tidligere har bevirket, at mange adjunkter kunne ånde lettet op, når de endelig fik en fast stilling som lektor. Som fastansat var opgaven at passe sit job, dvs. undervise, vejlede og forske på upåklagelig vis. Og hvis man gjorde det, var belønningen en sikker ansættelse. De seneste fyringer markerer måske et skift.
Overvej konsekvenser
Da vejen til en fast ansættelse på universiteterne er lang og usikker og ofte ikke kvalificerer til andre job end lige præcis en universitetsansættelse, har en vigtig politisk bekymring længe været, om de klogeste hoveder hellere søger job andetsteds med bedre løn og ansættelsesforhold. (De såkaldte fortsættelses-adjunkturer kan f.eks. ses som et forsøg på at minimere den usikkerhed, der kendetegner den første del af en universitetskarriere).
I den forbindelse bør universiteternes ledelser nok overveje, hvilke konsekvenser det vil få i forhold til at tiltrække dygtige medarbejdere, hvis det bliver almindelig praksis, at man kan fyre produktive universitetsansatte udelukkende med afsæt i et fag- og samfundspolitisk (og dermed omskifteligt) relevanskriterium, der stiller den enkelte universitetsforsker totalt magtesløs. Hvis usikkerheden i ansættelsen fremover kan strække sig over et helt arbejdsliv, får vi så nogle vilkår på universiteterne, der bliver så uattraktive, at de dygtige forskere siger nej tak til en universitetskarriere?

Nanna Mik-Meyer er lektor på Institut for Organisation, CBS

