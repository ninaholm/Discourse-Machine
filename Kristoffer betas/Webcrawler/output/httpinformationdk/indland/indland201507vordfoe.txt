V-ordfører: De fleste syrere vil vende hjem



 Selv om fire millioner syrere er flygtet til Tyrkiet, Libanon og Jordan, og nogle hundrede tusinder søger mod Europa, så vil de fleste syrere helst vende tilbage til Syrien.
Det vurderer Venstres udlændingeordfører, Marcus Knuth.
Han var i 2008-09 kaptajn i Den Danske Kampgruppe i Helmand, 2009-10 seniorrådgiver for Udenrigsministeriets i Afghanistan, 2011-12 i Afghanistan for Udenrigsministeriet og 2014-15 udsendt seniorrådgiver om dansk Syrien-indsats i Tyrkiet og Mellemøsten.
»Jeg har arbejdet med rigtig mange syriske flygtninge i Tyrkiet. Mange syrere ville tage meget hurtigt tilbage, hvis der kom en fredelig løsning på konflikten. Derimod er afghanske flygtninge ofte ikke interesseret i at vende tilbage,« siger Marcus Knuth.
I 2014 modtog Danmark næstflest syriske asylsøgere i Europa. EU’s grænseorganisation Frontex påpeger, at asylsøgere især søger mod Danmark, Sverige og Tyskland, fordi forholdene er bedst for velfærdsydelser og familiesammenføring, mener han.
»Danmark har så stort asylpres, at vi er nødt til at skrue på en række parametre for at gøre det mindre attraktivt at søge mod Danmark. Vi vil kigge på familiesammenføring, som er en af de lempelser, den tidligere regering lavede,« siger Marcus Knuth.
Tyrkiet har to millioner syriske flygtninge. Mange sejler til de små græske øer nær Tyrkiet.
»Efter det store pres kan man godt drage den konklusion, at tyrkerne måske gerne ser, at Europa tager en del af ansvaret,« siger Marcus Knuth.
EU må skelne mellem asylsøgere fra Syrien, som flygter fra borgerkrig, og fattige afrikanere, som ikke er personligt forfulgt, men søger et bedre liv i EU, påpeger han.
»Stort set ingen syrere eller afghanere kommer fra Libyen over Middelhavet. Det er afrikanere, som ikke er på flugt for krig,« siger Marcus Knuth.

