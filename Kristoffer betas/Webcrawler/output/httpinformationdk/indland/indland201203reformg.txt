Reform gør arbejdsløse fleksjobbere fattigere
De tusindvis af personer, der i dag er visiteret til fleksjob, men ikke kan finde en stilling,  bliver straffet økonomisk hårdt i regeringens reformudspil. Uetisk, lyder kritikken fra organisationer


 De knap 16.000 personer, der i dag er visiteret til fleksjob, men ikke kan finde arbejde, vil blive ramt hårdt økonomisk af den nye reform af førtidspension og fleksjob. Det står klart selv om statsminister Helle Thorning-Schmidt (S) i tirsdags understregede, at ingen personer vil blive sat ned i ydelse som følge af den planlagte reform af førtidspensionen.
Er man imidlertid visiteret til et fleksjob og i den uheldige situation, at man ikke har fundet et job endnu, kommer man til at høre under den nye ordning – og dermed den lavere ydelse – hvis man finder et job efter reformen træder i kraft. Det gælder også, selv om man fik tilkendt fleksjob, før reformen blev lavet.
Hertil kommer, at udspillet lægger op til at begrænse perioden, hvor arbejdsløse fleksjobbere kan modtage ledighedsydelse (14.340 kroner før skat.) fra at være ubegrænset til at gælde i maksimum to år. Har man efter to år ikke fundet et fleksjob, vil man i stedet modtage en månedlig ydelse svarende til kontanthjælp (10.300 kroner før skat).
»Dette forslag vil tvinge en stor gruppe borgere, der ikke kan finde et fleksjob, over på en lav ydelse, som på sigt vil gøre dem fattige. Det er uetisk,« siger Stig Langvad, der er formand for Danske Handicaporganisationer. Han påpeger, at fleksjobbere i de seneste år har oplevet en arbejdsløshed på omkring 20 procent.
»Problemet er, at der ikke er nok fleksjobstillinger til alle, der gerne vil. Hvis det nye forslag vedtages, risikerer folk at skulle leve på denne ydelse, som svarer til 6.000-7.000 kroner udbetalt, til de skal pensioneres,« siger Stig Langvad, der ser stor risiko for, at mange af de arbejdsløse fleksjobbere vil ende på det lave indkomstniveau:
»I de sidste statistikker, jeg så, havde omkring halvdelen af arbejdsløse fleksjobbere været uden arbejde i mere end to år.«
Uvis overgangsordning
Også formand i Landsforeningen for Fleks- og Skånejobbere, Hans Dankert, kritiserer, at ledighedsydelsen nedsættes til to år:
»Der er tale om en væsentligt forringelse. Kommunerne har ikke formået at skaffe nok fleksjob, for ellers var der jo ikke tusindvis på ledighedsydelse. Alligevel er det fleksjobberne, der bliver straffet, « siger han.
Ifølge Beskæftigelsesministeriet vil de personer, der i dag er på ledighedsydelse, blive omfattet af en såkaldt overgangsordning, men det var i dag ikke muligt at få uddybet, hvad den vil indebære. I reformudspillet pointeres det, at det er vigtigt at give fleksjobbere de samme vilkår som ansatte på det ordinære arbejdsmarkedet, hvor man har ret til dagpenge i to år – som dog grundet krisen er blev forlænget med seks måneder. Men man kan ikke sammenligne personer visiteret til fleksjobordningen med den resterende arbejdsstyrke, mener Hans Dankert.
»Fleksjobbere er langt mere nedslidte, og derfor er udfordringerne større,« siger Hans Dankert, der kritiserer udspillet for at have al for lidt fokus på, hvordan de manglende fleksjob skal skabes på arbejdsmarkedet.
»Regeringen forlængede dagpengeperioden med et halvt år, for at folk ikke skulle falde ud af systemet, og der var ledigheden endda kun seks procent. For fleksjobbere har ledigheden været 20 procent i flere år,« siger han. Regeringens udspil er de seneste uger blevet kritiseret for at være for barsk.
I weekenden kritiserede Enhedslisten den del af reformudspillet, der betyder, at fleksjobbere fremover automatisk vil gå fra den nuværende til den nye aflønningsmodel, hvis de skifter fleksjob. I praksis vil et sådan skift betyde en væsentlig lønnedgang for de berørte, og dermed vil folk blive stavnsbundet til deres nuværende arbejdsplads, lød Enhedslistens kritik.
Stramningen af fleksjobordningerne vil ifølge udspillet spare staten for 1,8 milliarder kroner årligt i 2020.

