Antifascister står stærkere
Antifascistisk Aktion har oplevet stigende opbakning efter PET's terrorsigtelser mod en mand, der angiveligt skulle være medlem af gruppen. Radikale grupperinger får gavn af medieopmærksomhed, påpeger forskere


 Efter anholdelsen af en 23-årig ung mand, der sættes i forbindelse med Antifascistisk Aktion (AFA) har gruppen ifølge medlemmet Mattias, oplevet stigende tilslutning, AFA planlægger bl.a. at blokere en nazistisk demonstration i Sverige til maj.
»Vi tror bestemt, der er mange, der tør deltage i denne her demonstration. Vi har oplevet en stor støtte oven på de her sigtelser, for folk lader sig simpelthen ikke skræmme,« siger Mattias, der er medlem af AFA:
»Jeg synes godt, man kan sige, at AFA er blevet styrket oven på denne her anholdelse. Folk, der kender os, er uforstående over for det billede, der bliver tegnet, og aktivisterne ser det som en fælles anklage imod venstrefløjen. Vi har mærket en øget støtte til AFA,« siger han.
Medieomtale fænger
Det billede genkender Jeppe Lyng, der forsker i højreradikalisme på Center for Sociologisk Analyse. AFA har hovedsagligt fået mediebevågenhed på grund af informationsindsamling. Og det er ikke noget, der forarger folk, mener Jeppe Lyng.
»Hvis AFA oplever en øget opbakning, er det sandsynligvis, fordi de hovedsaglig blev anholdt for informationsindsamling, der handler om at indsamle informationer om nazisterne og informere omkring nazisme. Eftersom nazismen er noget, som de fleste danskere kan blive enige om at have modstand til, så får AFA støtte fra mindre radikale mennesker, der langt hen af vejen støtter op om den fredelige del af antifascismen,« siger Jeppe Lyng.
Men ikke al omtale er god omtale: »Hvis AFA havde været i medierne på grund af en voldelig episode, så havde støtteerklæringerne ikke været tilstede fra de mindre radikale grupperinger,« siger Jeppe Lyng.
Offentlig opmærksomhed for radikale grupperinger kan have flere konsekvenser, mener sociolog og tidligere bz'er René Karpantschof:
»Opmærksomhed er en forudsætning for at nå ud til bredere kredse og derigennem nå potentielle sympatisører,« siger René Karpantschof: »Men det kan også virke negativt for gruppen. Opmærksomhed kan både skræmme aktivister fra at deltage, og det kan skræmme potentielle allierede. Helt konkret kan det sætte aktivister ud af spillet, hvis de kommer i fængsel,« siger han.
PET's brug af terrorsigtelsen i den konkrete situation kan medvirke til, at en stor del af det venstreradikale miljø føler sig uretmæssigt kriminaliseret og derfor bakker om AFA, mener han.


