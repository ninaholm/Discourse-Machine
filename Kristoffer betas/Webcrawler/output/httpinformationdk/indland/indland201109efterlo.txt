'Efterlønnen er den absolutte hovedprioritet'
Trods eksperters kritik, så fastholder SF's gruppeformand Ole Sohn, at partiet har sat alt ind på at bevare efterlønnen
Hverken SF eller S har gjort folketingsvalget til et valg for eller imod efterløn, mener kritikere. Det er SF's Ole Sohn dog lodret uenig i.


 Efterlønsløftet fylder ikke meget i jeres annoncer, selv om I lovede at gøre valget til en folkeafstemning om efterlønnen. Hvorfor er det ikke hovedprioriteten i jeres materialer?
»Vi kan næsten ikke åbne munden, uden at vi snakker om efterlønnen. Det er afgørende for en stor del af vælgerne, og derfor fylder det mest for os. Jeg vil opfordre de faglige organisationer til at bidrage til at oplyse befolkningen om konsekvenserne af efterlønsindgrebet.«
Men hvorfor har I ikke selv gjort det til en hovedprioritet i jeres annoncer?
»Du hører os ikke åbne munden, uden at vi snakker om efterlønnen, og hvis man lytter efter det, vi siger, vil jeg vove den påstand, at der ikke er et eneste arrangement eller tv-optræden, hvor vi ikke slår fast, at det er den absolutte hovedprioritet for SF. Det er det, fordi det er forudsætningen for, at vi kan skaffe økonomi til alle vores velfærdskrav. Det fylder ufatteligt meget. Også i vores annoncer.«
Blad uden efterløn
Når man ser på jeres annoncer, så er det kun én enkelt, som fokuserer på efterlønnen, og af jeres fælles annoncer med S, som er indrykket i store dagblade, er der ingen, som fokuserer på efterløn. Jeg har også lige læst et blad om Villy Søvndal, hvor efterlønsløftet ikke fylder noget. Hvorfor fylder det ikke mere?
»Det er ikke rigtigt. Så er det, fordi du ikke følger ordentligt med. Efterlønnen er hovedprioriteten i de annoncer, vi laver. Det fremgår både af vores egne annoncer og Socialdemokraternes. Det er en hovedprioritet. Jeg må også konstatere, at FOA ikke følger tilstrækkeligt med i valgkampen, men det ville være fint, hvis de ville bidrage mere. Jeg vil opfordre FOA til at komme på banen og kæmpe medlemmernes interesser sammen med os.«
Både FOA og 3F har tænkt sig at indrykke efterlønsannoncer i de kommende dage.
»Det glæder mig, at de kommer på banen. Nu har vi andre i 14 dage arbejdet for det, så det er rart, at de kommer med nu.«
Men nu har vi på Information kigget på jeres annoncer, og jeg har også talt med jeres kampagneleder. Han forklarer, at efterlønnen er ét ud af fem temaer, men ikke hovedprioriteten.
»Det har han ikke sagt.«
Jo, han har. Men det er ikke et spørgsmål om, hvad han har sagt. Det er et spørgsmål om, hvorfor efterlønsløftet ikke er det, som fylder mest i jeres annoncer?
»Hele kampagnen er tilrettelagt efter, at vi vil sikre velfærden. Det gør vi ved at lave en arbejdsmarkedsreform, og det vores hovedprioritet. Det er hele fokusområdet for alle optrædener, som både Villy og jeg deltager i, fordi det er hele omdrejningspunktet for vores politik. I er måske de eneste, der ikke har opdaget det.«

