Hård kritik af Udlændingeservice
Netværket Venligboerne støtter de sultestrejkende flygtninge fra Syrien


 Det kan være de mindste ting: En kvinde bosat i Rosenvængets Kvarter på Østerbro, ikke langt fra de sultestrejkendes telte foran Udlændingeservice, tilbyder et varmt bad til alle på Facebook. En anden vil gerne købe en ny skoletaske til et flygtningebarn til skolestarten.
Mobiliseringen er i fuld gang på de sociale medier blandt dem, der kalder sig flygtningevenner.
En af dem er Anne Lise Marstrand-Jørgensen, 44 år, som er forfatter og bor på Nørrebro.
Hun angriber ventetiden for flygtningene fra Syrien, som venter på familiesammenføring: »Det er helt umenneskeligt med den ventetid. Det største problem er, at familiesammenføringer ikke behandles efter udlændingeloven, men asylloven. Det er mennesker, der sidder i en krigszone. Sagsbehandlingen burde bæres af, at vi skal have de her mennesker ud af det her hurtigst muligt. Det her handler om mennesker, der er truet på livet, og alligevel overholder Udlændingeservice ikke deres servicemål.«
Det begyndte med en skovtur for netværket i København og en fælles middag for flygtningene. Dengang var der 500 medlemmer af Facebook-gruppen, nu er der 12.500 alene i København. I dag driver de café sammen med flygtningene, og frivillige tilbyder retshjælp til flygtningene.
Anne Lise Marstrand-Jørgensen lægger ikke skjul på, at hun er venstreorienteret,
»Jeg er imod hele højredrejningen.«
Men hun siger samtidig, at der er masser af borgerlige mennesker med i netværket også. Det handler ikke om partipolitik, siger hun:
»Det er gået fra en hyggeklub til en form for aktivisme. Efter folketingsvalget gik det amok. Jeg tror, at mange mennesker slukkede for fjernsynet og indså, at de måtte gøre noget. Behovet for, at der må ske noget, må komme nedefra. Nu kan vi ikke holde det ud mere. Vi kan se, at der er kommet rigtigt mange børnefamilier med. Familier, der aldrig før har lavet noget politisk eller græsrodsarbejde.«
Hun har det dobbelt med sultestrejken i Ryesgade:
»Sultestrejker er meget udansk. Grunden er, at vi danskere bliver hørt og behandlet ordenligt, det er vores forventning. Den forventning har disse mennesker ikke. Men det er ikke, fordi jeg mener, sultestrejke skal være det nye sort. Vi viser dem vores medfølelse og interesse. Måske gør det det faktisk lettere for dem at tage hjem igen.«

