Stedmor er stadig ond
Den moderne familie har gennemgået en social revolution. Den eneste, som ikke har fået moderniseret sin rolle, er stedmoren, der ingen naturlig plads har i den nye familie. Hun skal yde som mor – men uden kærlighed og medbestemmelse som belønning. Ny serie fra i dag
Det er fortsat en kamp at være stedmor i en sammenbragt familie, siger Dorte Daugaard, der er etnolog og selv stedmor, og som har skrevet speciale om emnet.


 
	Hun synes, det er klamt, når stedbarnet rører ved hende, og hun væmmes ved at dele sin seng med ham. Hun er urimelig og skælder ud på de børn, der ikke er hendes, og glæder sig til, at de skal hjem til deres biologiske mor.

	Lyder det grænseoverskridende egoistisk og intolerant? Sådan oplever de kvinder, der medvirker i Dorte Daugaards etnologiske speciale, det i hvert fald selv. For man burde jo tage hensyn til børnene, der ofte ender som tabere, når deres forældre bliver skilt.

	»Stedmødrene efterspørger regler for, hvad de må og ikke må. Og det er tydeligt, at de har en følelse af, at de bør kunne sætte sig selv til side og oplever, at der er forkert af dem, at de har negative følelser i forhold til deres mands eller kærestes børn. Hvis de derimod forfægter et ønske om medbestemmelse, hensyntagen eller en anden form for ’selvhævdelse’, bliver det nemt tolket som et udtryk for ’umoderlig adfærd’,« siger etnolog Dorte Daugaard, der i sin forskning har interviewet fem stedmødre og lavet deltagerobservation i månedlige gruppemøder i ’Bonusmorgruppen’ samt i Facebook-grupperne ’Fars kærester’ og ’Bonusmor’.

	Ingen kærlighed til stedmor

	Den moderne familie har gennemgået en social revolution. 19 procent af alle danske familier lever i forskellige konstellationer med fælles, egne og sammenbragte børn. Men kernefamilien er stadig idealet, og forventningerne til stedmoren er modelleret over den biologiske mor.Men til forskel fra den biologiske mor, får stedmødrene i Dorte Daugaards forskning hverken kærlighed eller medbestemmelse i familien til gengæld. Og de biologiske forældre har næsten altid vetoret.

	»Vi ser det biologiske forældreskab som det bærende element i forhold til forældreskab. Men som stedmor har du ingen rettigheder eller forpligtelser rent samfundsmæssigt. Vi har ikke noget erfaringsgrundlag for, hvilken funktion man får i den rolle, og det smitter af på den måde, man er familie på,« siger psykolog Sia Holm. Hun har bl.a. medvirket i et statsfinansieret projekt under Familiestyrelsen omkring parrådgivning, hvor et af projekterne var rettet mod par i sammenbragte familier. Hun fortsætter:

	»Stedmoren føler ofte, at hun ikke har noget at skulle have sagt i forhold til de ting, der påvirker hendes hverdag. Det er en ny rolle i dag i forhold til dengang, hvor en stedforælder typisk kom ind i familien som ny forsørger, fordi en ægtefælle var død eller forsvundet. Det gav en anden autoritet som forsøger, men i dag ser vi, at relationen mellem begge de biologiske forældre er blivende, og det er dem, som har autoritet.«

	Pap, bonus eller voksenven

	26-årige Marie, der er gravid med sit og kærestens første barn og har en stedsøn på syv år, oplever for eksempel, at det altid er hende, der skal tilpasse sig.

	»… når han kommer hjem fra ekskæresten, og de har aftalt alt muligt, så bliver jeg aldrig spurgt til råds eller spurgt om, hvordan det passer mig, at vi skal holde ferie på det tidspunkt, eller at de bytter weekend næste måned. Hvordan har jeg det med det? Jeg skal bare indordne mig og tilpasse mig, og det er sådan, det bliver,« fortæller hun i Dorte Daugaards speciale.

	Samtidig føler Marie sig usikker på, hvilken rolle hun egentlig skal påtage sig: »Jeg tog et skridt tilbage og prøvede bare at være sød og voksenvenagtig over for min mands dreng, og det har jo så igennem tiden resulteret i, at jeg har overtrådt mine egne grænser alt for mange gange. Jeg skulle egentlig have sagt fra, men jeg havde enormt svært ved at definere den rolle, jeg var gået ind til, og hvad jeg måtte sige fra overfor, og hvad jeg ikke måtte sige fra overfor. Var det okay at sige, at jeg godt kunne tænke mig at have en friweekend, og at vi skulle tage ud og rejse alene?«

	Også 41-årige Helene, der har tvillinger og en stedsøn på otte, fortæller i specialet, at hendes grænser overskrides i familien, og at det går ud over hendes kærestes søn. Samtidig oplever hun fordømmende reaktioner fra andre, når hun for en gang skyld prøver at indvie udenforstående i sine problemer. Holdningen er, at hun som stedmor ikke kan tillade sig at blive irriteret på en lille dreng. Men Helene synes også selv, at de negative følelser er skamfulde. Faktisk er de stedmødre, der har problemer i deres nye familie, så skamfulde over deres følelser, at de som regel kun udveksles i de lukkede fora, som Dorte Daugaard har undersøgt. Dorte Daugaard er selv stedmor, hvilket satte hende i gang med at undersøge deres vilkår. Og ganske karakteristisk for emnet stedmødre findes der meget lidt forskning i feltet. De bøger, der er udgivet om stedmødrerollen, er typisk forfattet af kvinder, der selv er stedmødre.

	»Emnet er i høj grad tabuiseret, fordi det er skilsmissebørnene, der er i centrum. Man kan ikke få nogen til at deltage i noget, med mindre det er anonymt. Det viser, at det er farligt for stedmødrene at udtale sig, fordi der er så mange ting på spil for de andre involverede,« siger Dorte Daugaard.

	Territorial adfærd

	»Det er jo også meget pinligt for mig eller skamfuldt. Men det gik jo ud over sønnen. Jeg begyndte jo at hakke på ham. Til sidst syntes jeg bare, at sønnen var så klam og ulækker og irriterende. Til sidst var det sådan helt fysisk, hvis han rørte mig, så syntes jeg, det var ulækkert, og jeg ville ikke have ham i min seng. Når han havde været der, så gjorde jeg hele hytten ren,« fortæller Helene. Hendes reaktion kan opfattes som nærmest infantil, medgiver etnolog Dorte Daugaard. Men det er ofte et symptom på, at stedmødre ikke kan få medbestemmelse i beslutningerne i deres egen familie, fordi de biologiske forældre ofte har vetoret, påpeger hun.

	»Så bliver en ret til at have sin seng for sig selv eller ikke tørre sig i stedbørnenes håndklæder ting, man pinedød vil holde på. Men der ville jo ikke være nogen, der løftede et øjenbryn, hvis en biologisk mor sagde: ’Jeg vil have min seng for mig selv’,« siger Dorte Daugaard.

	Sia Holm har haft mænd i konsultation, som reagerer på samme måde som kvinderne, når de skal være stedforældre. Men som socialforsker Mai Heide Ottosens studier i sammenbragte familier tidligere har vist, er der forskellige sociale forventninger til, hvordan mænd og kvinder udformer stedforælderrollen. Stedmødrene er langt oftere involveret i det praktiske omsorgsarbejde for barnet end stedfædrene. Derfor er det hovedsageligt kvinder, der kan opleve problemer med at blive stedforælder. Stedmorens tilstedeværelse markerer samtidig tabet af den biologiske mor, og de kulturelle forventninger til kvinderollen betyder, at mænd og stedbørn forventer hendes ressourcer og deltagelse i hjemmet. I eventyrerne er stedmoderen også altid ond, som en markering af, at kulturen ikke kan bære, at den biologiske mor kan have negative følelser for sit afkom.

	Som journalist Mette Bender, forfatter til bogen Mere end pap og bonus, formulerer det:

	»Som stedmor kan man let blive anklaget for enten at være ligeglad eller at blande sig for meget. Stedmoren kan måske ikke gøre de ting, som man forventer af en mor, godt nok, selv om hun prøver. Hun bliver set som en kold fisk eller som en, der forsøger at mase sig ind et sted, hvor hun ikke må være.«

	Mette Bender forklarer, at kampe i de sammenbragte familier kan minde om territorial adfærd.

	»Ting, der ikke plejer at aktivere nervesystemet, gør det, fordi man føler sig truet. Den voksne kan gå tilbage i udvikling og agere mere primitivt. Et eksempel kan være den far, der på grund af dårlig samvittighed går med til, at datteren sidder på forsædet og stedmoren på bagsædet. Stedmoren kan reagere ved at føle sig truet på sin værdighed som voksen i familien. Hvis den far ikke viser stedmoren respekt, hvordan skal børnene så lære at gøre det? Børn er sandt nok de svage i sammenbragte familier. Men de kan sagtens vinde kampe, som fører til usunde familiære magtbalancer, som på sigt er dårlige for alle.«

	Regelrytteri

	Amerikansk forskning viser, at stedmødre oftere udvikler depressioner. Sia Holm forklarer, at mange af stedmødrene oplever psykologiske problemer, som kommer til udtryk rent fysisk som migræne, kvalme og ondt i maven, eller i form af manglende overskud, overblik eller intolerance.

	»Mange kvinder kan blive regelryttere og føler selv, at de bliver enormt indskrænkede over for stedbørnene. Men det har som regel intet med børnene at gøre, men med de forventninger, de har til sig selv, og deres eventuelle manglende autoritet i familien,« siger Sia Holm.

	Det er svært at opgøre sammenbragte familier statistisk, da mange ikke bliver gift igen, men ifølge Sia Holm ender over halvdelen af parrene i sammenbragte familier med at gå fra hinanden igen.

	»Sammenbragte familier bliver etableret på brudte forestillinger om en kernefamilie, som biologiske forældre troede, de skulle bygge op. Og det skal børnene i hvert fald ikke bøde for. Men måske skal børnene lære, at vilkårene er anderledes i sammenbragte familier, og de biologiske forældre skal holde op med at gøre alt muligt, for at børnene ikke må mærke konsekvenserne af skilsmissen. Et par uden sammenbragte børn ville jo ikke bygge en familie op, hvor den ene havde en vetoret,« siger Dorte Daugaard.

	Psykolog Sia Holm er enig.

	»De sammenbragte familier skal indse, at de ikke er en kernefamilie. En sammenbragt familie er en helt anden familieform med andre vilkår. Det ved de fleste selvfølgelig godt, men de eneste rollemodeller, vi har i samfundet, hører kernefamilien til,« siger hun.

