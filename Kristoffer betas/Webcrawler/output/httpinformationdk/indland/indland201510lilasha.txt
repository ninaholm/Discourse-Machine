Lilas Hatahet

 Lilas Hatahet, 36 årJournalist og kunstkritikerFra Syrien


 Lilas Hatahet, 36 år, journalist og kunstkritikerFra Syrien
I Syrien arbejdede jeg som journalist, kunstkritiker og kommunikationschef for Operahuset i Damaskus. Da revolutionen kom, begyndte jeg at skrive om den i udenlandske medier.
I oktober 2012 blev jeg hentet og afhørt af myndighederne. De brød sig ikke om, at jeg skrev om Syrien og revolutionen i udenlandske medier. Jeg tilbragte to dage i fængslet, og de truede mig og sagde, at de ville tage mine børn fra mig. Jeg vidste ikke, om de var seriøse, men da de indkaldte mig til en samtale mere, besluttede jeg mig for at rejse.
Jeg tog til Egypten, hvor jeg fik en to-årig kontrakt med egyptisk ON-tv-live, hvor jeg var reporter og studievært, og jeg lavede også to dokumentarer om syriske flygtninge i Libanon og Cairo. Da jeg skulle forny mit pas, ville den syriske ambassade i Cairo ikke forny det. De sagde: ’Hvis du vil være en helt, må du også betale prisen’. Jeg var enlig mor med to børn på ni og seks år. Alle døre lukkede sig rundt om mig. Jeg havde ikke noget valg andet end at rejse.
I oktober 2014 tog jeg fra Egypten til Tyrkiet og fra Tyrkiet til Grækenland med en lille privat yacht. Fra Grækenland tog vi flyet til København. Jeg var virkelig bange. Jeg vidste, at nogen mennesker var blevet dræbt og kastet i havet.
Der var mange svære beslutninger og masser af uvished. Det er ikke bare beslutninger på ens egne vegne – men også på børnenes vegne – man skal træffe. Menneskesmuglerne kigger på dig, som om du er en sæk penge. Og mine børn var tvunget til at høre det hele. Du får at vide, at du ikke kan rejse med dine børn. At I må rejse hver for sig. De siger, at mulighederne lukker. Efter seks måneder er mange mennesker så desperate, at de er villige til at tage den mulighed. Det føles som om man er ved at drukne, og man vil gøre hvad som helst for at blive reddet. Men jeg kunne ikke rejse uden mine børn.
Jeg besluttede mig for, at det skulle være Danmark, fordi jeg fandt en bog på hotellet, hvor der var et kort over verden. Jeg ville til Skandinavien, fordi jeg havde hørt, at det var et humant sted og især et godt sted for børn. Og så så jeg det her lille land på kortet og tænkte, der findes et liv der. Det var bare en følelse, og jeg blev advaret om, at det var svært at få permanent ophold, men jeg tænkte, at jeg sagtens kunne klare den der. At jeg ville finde arbejde.
Vi kom til Danmark i november 2014. Første boede vi i Sandholmlejren, så blev vi sendt til et asylcenter på Samsø og senere til et i Holstebro. Livet på asylcentrene var svært. På asylcentret boede mig og mine børn sammen i et rum. Jeg følte mig som en snegl, der havde trukket sig ind i sit hus. Ventetiden var svær, og jeg følte mig fanget. Hver dag går man hen og tjekker listen for at se om man har fået asyl.
Sidste år i maj fik vi asyl og fem års opholdstilladelse. I dag bor vi i et lille hus i Assens, og jeg arbejder for International Media Support i Danmark.
Da jeg hørte om Informations særavis var det som et vindue, der åbnede sig. Muligheden for at lade sin stemme blive hørt. Og lade danskerne høre vores stemmer, vores tanker, se vores kultur, se at vi ikke er monstre eller fremmede. Jeg kan bruge mit fag og mine kompetencer og lave det, jeg elsker. Og vi kan lære af hinanden. Og så håber jeg, at andre brancher vil blive inspireret til at gøre det samme.
- Lilas Hatahet, fortalt til Anne Witthøft. Foto: Sigrtid Nygaard

