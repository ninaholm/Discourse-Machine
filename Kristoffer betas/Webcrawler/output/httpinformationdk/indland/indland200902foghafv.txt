Fogh afviser påvirkning af TV 2
Statsministeren afviser, at der var tale om forsøg på at påvirke medierne, da hans spindoktor kontaktede TV 2 i sag om brug af kommentatorer. Oppositionen varsler flere spørgsmål
Statsminister Anders Fogh Rasmussen afviser, at det var et forsøg på påvirkning, da hans pressechef Michael Ulveman (tv.) henvendte sig til to TV 2-chefer.


 "Jeg må klart afvise spørgerens påstand om, at mine medarbejdere forsøger at påvirke, hvilke politiske kommentatorer TV2 bruger."
Sådan lyder det i et svar fra statsministeren til Enhedslistens Per Clausen i sagen om henvendelsen fra Foghs pressechef Michael Ulveman til to TV2-chefer. Henvendelsen skete på baggrund af en debat om tv-stationens brug af Berlingske Tidendes politiske kommentator Thomas Larsen, som af TV 2's politiske redaktør er blevet beskyldt for at være regeringsvenlig. 
Ifølge Informations oplysninger ville pressechefen vide, om det kunne have sin rigtighed, at stationen brugte Politikens Peter Mogensen, som ifølge pressechefen er oppositionspartierne mere venligt stemt, mens Berlingskes mand ikke kommer på skærmen. Efterfølgende har TV2's nyhedschef afvist, at man bevidst har udelukket Thomas Larsen fra skærmen, men begrundet hans fravær med, at man har rigeligt med kommentatorer. 
Thomas Larsen har selv betonet, at han flere gange har takket nej til tilbud fra stationen. Men henvendelsen fra statsministerens højre hånd har fået oppositionen til at stille en række spørgsmål til statsministeren, som også er pressens minister. 
Papirkrig
Men selv om Fogh forsikrer, at en fri og uafhængig presse er 'helt afgørende i et demokratisk samfund som det danske', så er oppositionen langt fra tilfreds med svaret.
"Det kan ikke være rigtigt, at statsministeren selv tror på, at hans spindoktor henvender sig til TV2, uden at han har et formål med det," siger Per Clausen, som nu har stillet opfølgende spørgsmål til Fogh.
Heller ikke socialdemokraternes kulturordfører, Morgens Jensen, stiller sig tilfreds med svaret:
"Det kan blive en papirkrig på spørgsmål og svar med statsministeren. Det er åbenlyst, at vi er nødt til at have statsministeren ind i kulturudvalget, for selvfølgelig skal han svare på, hvad formålet med henvendelsen til TV2 har været," siger han og forventer et snarligt samråd med statsministeren i sagen.


