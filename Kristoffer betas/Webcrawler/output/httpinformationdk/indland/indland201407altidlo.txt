’Der er altid en løsning på tingene’
Historien begynder, hvor livet slutter. Information har mødt seks mennesker, som har haft selvmord tæt på. Chanaf Bougonou er graver og arbejder som anlægsgartner på Vestre Kirkegård i København
Chanaf Bougonou er graver og arbejder som anlægsgartner på Vestre Kirkegård i København.


 »Hvis jeg kan se på stenen, at folk ikke er blevet så gamle, spørger jeg, hvad der er sket. Nogle gange forklarer de pårørende, uden at jeg har spurgt. Sådan helt automatisk. Så kondolerer jeg. Nogle af deres historier er meget triste. Jeg prøver på bedste vis at forholde mig neutral og sige, at det nok skal gå. ’Hun er et bedre sted’, kan jeg finde på at sige. Jeg kan relatere til det, for mine egne forældre er også i himlen.«
»Det er ikke alle de besøgende på kirkegården, jeg prøver at snakke med. Jeg kender jo ikke folk og deres baggrund. Der er nogle, som ikke vil dele deres sorg, og jeg skal jo heller ikke være nogens psykolog. Tit kommer de og siger tak, fordi vi har lagt blomster på graven. Hvis jeg kan mærke, at de søger øjenkontakt eller ligner nogen, som gerne vil snakke, spørger jeg, om de har brug for hjælp. Så åbner de ofte op og fortæller, hvem de besøger. ’Det er min mor, der ligger her, og sådan og sådan’. Så får man historien.«
»Der ligger et ægtepar og to børn her i mit område af kirkegården. Moderen tog dem med, da hun begik selvmord. Det var ret dramatisk. Manden og konen havde nogle uenigheder, og det endte med, at de alle fire døde. Jeg var med til begravelsen. Det var virkelig sørgeligt. Især for bedstefaderen til børnene, han har jo mistet dem alle. Men det, han var mest ked af, var, at han havde mistet de små. Sine børnebørn. Børnene var jo allermest uskyldige. Det var tragisk.«
»I begyndelsen følte jeg mig helt udmattet af de mange historier, når jeg kom hjem fra arbejde. Og selvfølgelig tager jeg dem med mig. Men jeg er jo ikke i familie med dem, der dør. Det gør noget, om det er ens egen familie, der er væk. Det er ikke, fordi jeg er kold, og når jeg står og taler med folk, rører det mig. Men det forsvinder hurtigt igen. Jeg har jo også andre ting at tænke på.«
»Der er en rute herinde på kirkegården, som mange løber. De løber alle den samme. En dag kom vi til at tænke på, hvor lang den egentligt var. Så målte vi den op, og det viste sig, at den er præcis fem kilometer.«
»Selvmord er meget sørgeligt, for det er nogle mennesker, som har haft brug for hjælp. Måske har de vist det på nogle forskellige måder, men deres pårørende og nære familie har måske bare ikke bemærket deres signaler eller råb om hjælp.«
»Jeg har haft nogle tanker, når det hele er gået ad helvede til. Nu da jeg selv har mistet mine forældre, kan jeg mærke, at de mennesker, som forlader os, er savnet. Rigtig meget. Jeg tænker altid, at hvis jeg gør det og kun tænker på mig selv, så kommer jeg til at efterlade nogle mennesker med nogle følelser, de vil tænke på resten af livet. Der er altid nogle, som vil tænke, at de måske har været med til at gøre et eller andet forkert. Folk vil gå med ubesvarede spørgsmål resten af deres liv.«
»Jeg ved ikke, om jeg selv kunne komme så langt ud. Jeg ved jo ikke, om det sker, men det tror jeg ikke på. Min familie ville ikke kunne forstå det. Jeg er jo et positivt menneske. Jeg er ikke sådan en, som fortæller om mine problemer. Det er mere sådan, at jeg siger: ’Nå ja, for resten, så har jeg haft et problem. Men det har jeg klaret nu’. Så siger mine venner: ’Hvorfor fanden har du ikke sagt det, vi kunne have hjulpet dig?’«
»Ham bedstefaderen, som mistede hele sin familie, kommer ikke til at have det godt. Det kan jeg mærke på ham. Han er her tit og lægger blomster. Det er hele hans liv, som er blevet taget fra ham. Det sagde han til mig. Man kan godt se, at han er helt ødelagt. Jeg har svært ved at se, hvordan han skal komme videre med sit liv. Det bliver svært. Meget, meget svært.«
»Det der med selvmord har jeg faktisk aldrig forstået. Så har man tænkt, at der ikke er noget værd at leve for. Der er mange, der gør det, hvis de har nogen små problemer. I stedet for at tro på nye tider og bedre tider, så vælger de den vej og tænker, at der ikke er nogen løsning på tingene. Men der er altid en løsning på tingene. Det er uforståeligt efter min mening. Jeg synes, det er en alt for nem vej at vælge. Eller, jeg ved ikke, om det er nemt, men det er for drastisk og ubetænksomt.«
Af hensyn til de efterladte har vi ændret detaljer i Chanaf Bougonous historie om familien, som alle døde i et selvmord

