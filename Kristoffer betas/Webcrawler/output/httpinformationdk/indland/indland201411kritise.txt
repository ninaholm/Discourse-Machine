Kritiserer politikere kun de organisationer de er uenige med?
V og K vil gøre op med Dansk Flygtningehjælps ret til at udpege medlemmer af Flygtningenævnet. Men partierne vil ikke ændre på, at interesseorganisationer, deriblandt landbrugets og industriens, udpeger medlemmer af en række andre domstolslignende organer
 Venstres politiske ordfører Inger Støjberg har udtalt, at ’alene det, at man kan komme i tvivl om, hvorvidt det er neutralt’, er nok til at diskvalificere Dansk Flygtningehjælp fra Flygtningenævnet.


 Skønt Venstre og Konservative har varslet et opgør med Dansk Flygtningehjælps ret til at indstille medlemmer af Flygtningenævnet, har partierne ikke travlt med at få gjort op med andre domstolslignende organer, hvor interesseorganisationer indstiller medlemmer.
Det gælder eksempelvis Natur- og Miljøklagenævnet, der træffer afgørelser i sager om alt fra støjgrænser for metrobyggeriet i København, til hvorvidt en landmand kan få tilladelse til at etablere hønsestalde.
Her indstiller interesseorganisationer som Landbrug & Fødevarer og Dansk Industri sagkyndige medlemmer. Det samme gør eksempelvis Danmarks Naturfredningsforening.
I forbindelse med angrebet på Flygtningenævnet sagde Konservatives retsordfører Tom Behnke til Jyllands-Posten, at »det er dybt problematisk, at en privat organisation skal udpege medlemmer til et nævn, der skal træffe så afgørende beslutninger« som Flygtningenævnet.
Venstres politiske ordfører Inger Støjberg har på lignende vis udtalt til Information, at »alene det, at man kan komme i tvivl om, hvorvidt det er neutralt«, er nok til, at diskvalificere Dansk Flygtningehjælp fra Flygtningenævnet.
Men udtalelserne var kun møntet på Flygtningenævnet, ikke andre nævn. Og der er ikke noget opgør på vej med eksempelvis Natur- og Miljøklagenævnet, forklarer de to partier, efter at Information har fundet en række eksempler på domstolslignende organer, hvor interesseorganisationer indstiller medlemmer.
Det hænger ikke sammen, mener Karina Lorentzen, retsordfører for SF.
»Hvis man har et problem med, at interesseorganisationer udpeger folk til nævn, så må man have det i forhold til alle – ikke kun dem, man ikke kan lide. Ellers giver det jo ingen mening,« siger Karina Lorentzen, der samtidig hæfter sig ved, at »de borgerlige ikke har kunnet give ét eneste konkret eksempel på, at der skulle være et problem i forhold til Flygtningenævnet«.
Helt almindeligt
Der findes også eksempler på domstolslignende organer, hvor kun én interesseorganisation indstiller medlemmer. Det gælder blandt andet Jernbanenævnet, der overvåger »konkurrencesituationen på markederne for jernbanetransport-ydelser«, som det lyder på nævnets hjemmeside. Nævnet træffer afgørelser i klagesager, fører tilsyn og kan også tage sager op af egen drift. Den eneste private organisation, der indstiller medlemmer, er Forbrugerrådet TÆNK.
Og man kunne nævne mange andre nævn, for faktisk er den måde, Flygtningenævnet er sammensat på, helt almindelig i det danske politiske system. Det forklarer Anne Skorkjær Binderkrantz, der er professor ved Aarhus Universitet og ekspert i interesseorganisationers sammenspil med myndighederne. Traditionen med at involvere interesseorganisationer i råd og nævn går lige så langt tilbage som nævnene selv, nemlig til begyndelsen af 1900-tallet, forklarer professoren. Når systemet er indrettet sådan, skyldes det blandt andet en anerkendelse af, at inter-esseorganisationerne har en stor viden på deres felt.
»De ved simpelthen, hvor skoen trykker, og hvem eksperterne er. Den viden kan man drage nytte af i nævnene,« forklarer Anne Skorkjær Binderkrantz.
Ekko-kritik
Dertil kommer, at inddragelse af interessenter giver et nævns beslutninger legitimitet.
»Det handler om, at de, der arbejder med området, føler sig repræsenterede. At de ikke føler, noget bliver trukket ned over hovedet på dem, eller at der bliver truffet afgørelser, som er ude af trit med virkeligheden,« siger professoren.
Når Venstre, Konservative og Dansk Folkeparti har varslet et opgør med Flygtningenævnets sammensætning, skyldes det, at partierne ikke har tillid til nævnets afgørelser, når der sidder eksperter indstillet af en privat interesseorganisation i nævnet. Også selv om medlemmerne ifølge lovgivningen skal være uafhængige af dem, der har indstillet dem.
Det er »et ekko af en generel kritik, der altid har været af interesseorganisationer«, påpeger Anne Skorkjær Binderkrantz.
»Et generelt mønster i den kritik er, at politikerne som regel retter den mod dem, de ikke selv er enige med, mens de ikke har de store problemer med de organisationer, de selv deler holdninger med,« siger Anne Skorkjær Binderkrantz.

