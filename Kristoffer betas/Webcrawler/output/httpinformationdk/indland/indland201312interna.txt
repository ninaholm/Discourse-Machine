Internationale studenter bliver afvist i Danmark
Siden 2007 har Uddannelsesministeriets omregning af IB-karakterer til den danske karakterskala systematisk gjort det sværere for internationale elever at komme ind på de danske universiteter end på udenlandske topuniversiteter som Oxford. Nu håber Lewis Nyaga og Naiyun Wu, at det bliver anderledes for dem, når de skal søge om optagelse til foråret
 
	’En ny omregning vil helt sikkert gøre det mere attraktivt for mig at læse i Danmark. En forskel på 0,9 er ret meget på den danske skala, så hvis jeg får 8,9 i stedet for 8, kan jeg muligvis læse et bedre sted,’ siger Naiyun Wu, der er i gang med sidste år af sin IB-uddannelse på Langkær Gymnasium. Foto: Martin Dam Kristensen


 
	I kantinen på Langkær Gymnasium i udkanten af Aarhus sidder Lewis Nyaga og Naiyun Wu og kigger ud på efterårsvejret. De er i gang med det sidste år af deres International Baccalaureate (IB), og de tænker allerede på foråret, hvor de skal søge om optagelse på deres drømmeuddannelser i Danmark. Problemet er bare, at det er tvivlsomt, om de får gennemsnittet til at komme ind.

	I de seneste fem år har IB-elever mødt modstand, når de har søgt om optagelse på danske videregående uddannelser. Deres karakterer er nemlig blevet omregnet til danske karakterer på et fejlagtigt grundlag, og dermed ryger de længere ned i køen i forhold til andre danske studenter.

	Det har betydet, at mange internationale studenter har måttet søge til udlandet, hvor de har nemmere ved at komme ind på selv topuniversiteter, selv om de lige så gerne ville læse videre i Danmark. På samme måde håber Lewis Nyaga og Naiyun Wu at læse videre i Danmark, men de ved, at de ikke selv er herrer over det.

	»Hvis jeg ikke kan komme ind på den uddannelse, jeg gerne vil læse i Danmark, så må jeg tage til udlandet,« siger Lewis Nyaga, der gerne vil læse økonomi.

	Flere af landets studievejledere genkender problemet. Per Mejer Larsen, der er Centerleder hos Studievalg Sjælland, har kun beskæftiget sig med IB-elever i to måneder. Alligevel har han allerede oplevet elevernes ærgrelse og er bekymret for, hvilke konsekvenser det kan have for det danske uddannelsessystem.

	»IB-eleverne føler ikke, at de får fuld valuta for deres karakterer efter omregningen. Det fylder meget i deres verden, og det kan selvfølgelig have indflydelse på, hvor de ender henne. Vi er gået glip af nogle gode studerende i det danske system, fordi de rykker udenlands,« siger han.

	Fejlagtigt skøn

	Siden 7-trinsskalen blev implementeret i skoleåret 2007-2008, er IB-karaktererne blevet omregnet på baggrund af en formodning om, hvordan karaktererne på den almene gymnasiale uddannelse (STX) fordeler sig. Dog opnår STX-eleverne højere karakterer end forventet, og dermed stemmer konverteringen ikke overens med virkeligheden. Det betyder, at IB-studenternes omregnede karakterer forbliver på et niveau, der giver dem ringere mulighed for at blive direkte optaget på uddannelserne på kvote 1.

	På de prestigefyldte universiteter Cambridge og Oxford i Storbritannien kræver det eksempelvis 38-42 IB-point for at komme ind, mens det på Københavns Universitet i øjeblikket kræver minimum 43 IB-point. Ifølge en rapport fra Undervisningsministeriet og Videnskabsministeriet er det da også kun 72 pct. af IB-studenterne, der bliver optaget på videregående uddannelser i Danmark, mens det samme gælder 81 pct. af de almindelige danske studenter. Af samme rapport fremgår det også, at mere end hver tredje IB-student, der søgte om optagelse på danske videregående uddannelser i 2009, blev afvist. Det samme gjaldt mindre end hver femte STX-student.

	I andre europæiske lande er der generelt bedre muligheder for IB-elever end i Danmark. I Sverige kræver det eksempelvis kun 40 IB-point for at få den omregnet til en topkarakter. I Tyskland kræver det 42 point, og i Norge 43 point. Mens det i Danmark kun er den i IB-sammenhænge yderst sjældne topkarakter 45 point, der omregnes til et 12-tal.

	Mia Eskelund, der er næstformand i organisationen Danish Students Abroad, mener, at den skæve omfordeling har fået IB-studenterne til at flygte til udlandet.

	»Jeg tror, at mange er taget til udlandet næsten pr. automatik, da karakteromregningen har udgjort en barriere for at blive optaget i Danmark,« siger hun.

	Ny omregning på vej

	I flere år har IB-studenter gjort opmærksom på skævheden, blandt andet i Information. Også Foreningen af Danske IB-skoler har krævet, at omregningen baserer sig på de faktiske karakterer for STX-studenterne, siger formand Anders Kloppenborg.

	»Det går ud over IB-eleverne, når karaktererne oversættes til den forventede karakterfordeling. Konsekvensen er, at studenterne fra den danske gymnasieuddannelse tager kvote 1-pladserne fra IB-studenterne,« siger han.

	Nu har uddannelsesminister Morten Østergaard (R) så lovet, at omregningstabellen bliver revideret til februar, så den får effekt allerede for de IB-studerende, der skal søge ind på videregående uddannelser til marts.

	Det er endnu uvist, hvordan den nye omregning kommer til at se ud, men IB-skolerne vurderer, at det kan betyde en stigning på op til 1,6 karakterpoint på den danske 7-trinsskala.

	På Langkær Gymnasium er Lewis Nyaga og Naiyun Wu overbeviste om, at det vil få indflydelse på deres fremtidige valg af studie. Lewis Nyaga forventer at opnå et resultat på 30 IB-point. Indtil nu er det blevet omregnet til 6,3 på den almindelige karakterskala, men holder IB-skolernes vurdering, stiger hans gennemsnit til 7,3. Det betyder sandsynligvis forskellen på, om han bliver optaget på økonomi-studiet på Københavns Universitet eller ej.

	For Naiyun Wu vil en ny omregning betyde en karakterstigning fra 8,0 til 8,9.

	»En ny omregning vil helt sikkert gøre det mere attraktivt for mig at læse i Danmark. En forskel på 0,9 er ret meget på den danske skala, så hvis jeg får 8,9 i stedet for 8, kan jeg muligvis læse et bedre sted,« siger han.

	Langsom reaktion

	Peter Allerup, der er professor i statistik på Institut for Uddannelse og Pædagogik, Aarhus Universitet, vurderer, at Uddannelsesministeriet kunne have ændret den skæve omregning for flere år siden. Der-med ville flere hundrede IB-studenter været blevet sparet for at blive afvist på det fejlagtige grundlag, når de har søgt ind på danske uddannelser.

	Allerede til optagelsesåret 2009-2010 kunne ministeriet således have baseret en ny omregning på de faktiske karakterer, for da havde 7-trinsskalaen været i brug et fuldt år, siger Peter Allerup.

	»Et års tid burde være passende, før man kan bruge de eksisterende tal for 7-trinsskalen. Det er for dårligt, at det ikke er sket endnu,« siger han.

	Uddannelsesministeriet mener imidlertid, at der har været brug for flere år med 7-trinsskalaen for at sikre, at den var indkørt, inden man lavede en ny omregnings-tabel for IB-karakterer.

	Ifølge Jens Storm, der er kontorchef på Kontoret for Uddannelsesanalyse, er det nemlig en proces, der kan tage lang tid.

	»På et tidspunkt siger vi, at nu har vi bedømmelser nok efter 7-trinsskalaen til at overgå til faktiske tal – så vi altså ikke længere baserer vores omregning på modelberegningen fra dengang, man indførte skalaen,« siger han.

	De konservatives undervisningsordfører, Lene Espersen, mener, at ministeriet bevidst har undgået at ændre omregningen for at stille den almene gymnasiale uddannelse i et bedre lys:

	»Det er min påstand, at de danske myndigheder bevidst har nedvurderet IB-uddannelsen for at få skabt et billede af, at en dansk gymnasieuddannelse er af højere kvalitet,« siger undervisningsordføreren.

	Jens Storm mener dog ikke, at der er et problem i systemet, men erkender, at ministeriet har tænkt på, hvilke konsekvenser en ændring af karakteromregningen vil få for STX-eleverne.

	»Hvis vi ændrer omregningen, så den bliver mere gunstig for IB-eleverne, bliver der altså ikke flere studiepladser. I stedet flytter vi bare rundt på, hvem der får de forskellige studiepladser. Hvis en ændret omregning fører til, at en IB-elev, der før ville få et snit på 8,5, nu får et snit på 10,5, flytter han sig ofte fra gruppen af afviste til gruppen af optagne. Konsekvensen er så, at en anden studerende, som før var over barren, ikke længere bliver optaget,« siger han.

	Tilbage på Langkær Gymnasium er frokostpausen forbi.

	Klokken ringer, Lewis Nyaga og Naiyun Wu skal tilbage til undervisningen.

	Om mindre end otte måneder har de gjort sig fortjent til studenterhuen med de mange flag og er klar til at fortsætte deres uddannelse i Danmark – om alt går vel.

	»Det er godt nyt, at de endelig sætter fokus på IB-uddannelserne og IB-eleverne. Men uanset hvilket studie jeg vælger, skal jeg jo stadig selv sørge for at få de nødvendige karakterer,« siger Lewis Nyaga.

	 

