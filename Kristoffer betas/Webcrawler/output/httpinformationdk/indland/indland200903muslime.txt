Muslimer raser over Wilders-konference
De Konservative inviterer Geert Wilders til storstilet konference om radikalisering til sommer. Initiativet vækker harme hos imam Abdul Wahid Pedersen og tidligere folketingskandidat Asmaa Abdol-Hamid


Med Naser Khader i spidsen inviterer de konservative den kontroversielle hollandske politiker Geert Wilders til at deltage i en konference om radikalisering til sommer.Formålet med konferencen er at forebygge ekstremistiske holdninger og radikalisering.Men invitationen til Wilders er et træk i den stik modsatte retning, mener Asmaa Abdol-Hamid, tidligere folketingskandidat for Enhedslisten og nu talsperson for netværket Sorte Får:"Det er meget ærgerligt, for man fremmer en bestemt holdning. En holdning, der ikke fører noget godt med sig, men derimod styrker den allerede eksisterende mobning af muslimer. Man træder på en gruppe, der allerede ligger ned, og det kan ikke være positivt for udviklingen i Danmark," siger hun.Et af argumenterne for at invitere Geert Wilders er ifølge politisk ordfører Henriette Kjær (K), at det vil skabe opmærksomhed om konferencen. Men medieopmærksomhed er et hovedrystende dårligt argument, mener Abdol-Hamid:"De vil invitere nogle radikale mennesker, som kommer og tramper en gruppe ned. Det er uhensigtsmæssigt, og det ville nok skabe mere opmærksomhed, hvis man inviterede nogen, der kunne nuancere debatten i Danmark, for det ville i dén grad være noget nyt," siger Asmaa Abdol-Hamid.Khader styrker skelHun kalder Wilders-invitationen et led i en generelt polariseret og ukonstruktiv dansk debat om muslimer og sår tvivl om Khaders hensigter:"Problemet er jo netop, at det altid er de ekstreme vinkler på både højre og venstre side. Enten er det Hizb ut-Tahrir på den ene side og Dansk Folkeparti på den anden. Nu er det så Naser Khader, der med Geert Wilders vil lave skellet endnu større for selv at få en politisk karriere ud af det," siger Asmaa Abdol-Hamid.Også den fremtrædende imam Abdul Wahid Pedersen tager afstand fra Wilders-besøget. Han har selv deltaget i adskillige lignende konferencer i udlandet og forklarer, at det ikke er praksis at invitere parter, der selv er en del af problemet. Det er i øvrigt krænkende og problematisk, at skattekroner bruges til at støtte Wilders' synspunkter, mener Abdul Wahid:"Det er da krænkende, for vores skattekroner burde gå til noget, som har en gavnlig effekt for hele samfundet," siger han og fortsætter:"Wilders' film er i dén grad enøjet, og jeg mener ikke, det tjener noget særlig konstruktivt formål, at han er med til at fastholde nogle stereotyper."S og SF uforståendeNaser Khader har understreget, at han bestemt heller ikke er enig i Geert Wilders´s radikale islamkritik, men fastholder i gårsdagens Information, at "i modsætning til eftergivenhedspolitikerne i Danmark og England, så tør vi godt invitere ham... Det kaldes ytringsfrihed."Konferencen er Khaders egen idé og bliver til på initiativ fra Liberal Alliance, der fik arrangementet på finansloven under forhandlingerne med DF og regeringen. Integrationsordfører for Socialdemokraterne, Henrik Dam Kristensen, forstår hverken formålet med konferencen eller Wilders:"Jeg har i det hele taget svært ved at se, hvad den konference skal gøre godt for, og jeg tror bestemt heller ikke Geert Wilders kan berige den," siger han.SF's ordfører er også uforstående, men peger på, at arrangørerne selv må afveje, hvilken opmærksomhed de ønsker at skabe om konferencen:"Det kan være svært at se, hvordan Geert Wilders' holdninger kan ligge i tråd med en konference, hvis det går ud på at forebygge ekstremisme. Han står jo for en konfrontatorisk kurs, men det må arrangørerne så selv finde ud af,"lyder det fra Meta Fuglsang.
