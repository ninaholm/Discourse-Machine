Universiteterne fyrer tillidsfolk
Danmarks Tekniske Universitet har ifølge fagforeningerne gentagne gange fyret tillidsrepræsentanter. Det gør det vældig svært at finde folk, der vil påtage sig jobbet, som er blevet endnu vigtigere efter universiteterne har fået langt mere magtfulde ledere og langt mindre medarbejderindflydelse


 Tre tillidsrepræsentanter er blevet fyret på Danmarks Tekniske Universitet (DTU) i de sidste fem år. Og selv om det ikke er ulovligt at fyre tillidsrepræsentanter, så er det ifølge juridisk konsulent i Dansk Magisterforening (DM), Lise Ryberg Hoffmann, yderst sjældent, at en tillidsrepræsentant bliver afskediget.
"Det er derfor en temmelig usædvanlig historik, de har på DTU i den henseende," siger Lise Ryberg Hoffmann og fortsætter: 
"Det er helt forkert og helt forkasteligt, fordi det undergraver hele det system, der er udviklet, hvor arbejdsmarkedets parter skal forhandle med hinanden. Hvis man fyrer tillidsrepræsentanten, så er parterne jo ikke lige længere."
To af tillidsfolkene repræsenterede magistrene i DM, mens den sidste kom fra it-medarbejdernes fagforening PROSA.
Næstformand i PROSA, Erik Swiatek, husker godt sagen, da der ikke er blevet fyret tillidsfolk siden: 
"At fyre tillidsfolk er noget, vi tager meget alvorligt, fordi det er et indgreb i retten til at være medlem af en fagforening. Tillidsfolkene er ansat til at varetage medlemmernes interesser, derfor kan det ikke nytte noget, hvis ledelsen bruger fyring som løsning, hvis der opstår uenigheder."
Rektor på DTU, Lars Pallesen, mindes dog ikke at have fyret nogle tillidsfolk, siden han kom til som rektor for næsten otte år siden: 
"Jeg siger ikke, at det ikke har fundet sted, men vi er meget glade for vores tillidsmandssystem, og vi har et velfungerende samarbejde."
Lars Pallesen mener, at tillidsfolk er beskyttet af nøjagtig de samme regler på DTU, som alle andre steder i det danske samfund
"Men ingen virksomhed - hverken privat eller offentlig- kan udstede en permanent beskæftigelsesgaranti. Vi må også tænke på vores økonomi og foretage personaletilpasninger, men jeg har ikke nogen speciel erindring om, at det skulle være gået ud over tillidsfolk," siger Lars Pallesen.
Tør ikke kritisere
Flere tillidsfolk, som Information har talt med, føler sig utrygge ved at udtale sig om arbejdsforholdene på DTU i pressen.
Næstformand i PROSA, Erik Swiatek, kalder det rigtig dårlig ledelsesstil:
"At tillidsfolk ikke tør at være kritiske over for ledelsen tilhører jo en anden tid. Selvfølgelig skal de gøre ledelsen opmærksom på problemerne først, men hvis ikke de derefter kan udtale sig kritisk, så er der noget galt, for det handler jo ikke om, hvad tillidsmanden mener, men hvad medarbejderne mener."
Lars Pallesen mener dog ikke, at DTU på nogen begrænser de ansatte eller tillidsfolkenes ytringsfrihed: 
"DTU var den drivende kraft bag, at vi fik det indføjet i universitetsloven, at forskere skal kunne udtale sig frit. Det er helt afgørende i en samfundsdebat."
Ifølge en af de nuværende tillidsrepræsentanter på DTU, Peter Szabo, gør den manglende respekt for tillidsmandsposten dog, at det er blevet langt sværere at finde nye folk, der vil bruge tid på at arbejde for medarbejdernes interesser.
"Ledelsen lokalt har flere steder svært ved at godtage tillidsarbejdet som vigtigt, og som noget, der selvfølgelig kræver noget tid, som så må gå fra forskningen," siger Peter Szabo.
  &  

