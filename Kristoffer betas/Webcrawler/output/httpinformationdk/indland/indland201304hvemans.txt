Hvem er ansvarlig for Hækkerups fodfejl?
Forsvarsministeren har i flere tilfælde misinformeret offentligheden om forholdene for de afghanske tolke, der arbejder for forsvaret i Helmand. Selv retter han en anklagende finger mod forsvarets manglende viden om tolkene og deres sikkerhed, men sidder aben i virkeligheden på flere skuldre?
Maskering og andre forholds-regler har ikke altid beskyttet tolke benyttet af danske styrker i Afghanistan.


 Forsvarsminister Nick Hækkerup (S) er langtfra tilfreds med den ministerbetjening, han har fået i forbindelse med den seneste tids debat om, hvorvidt de afghanske tolke, der har arbejdet for de danske styrker i Helmand, skal have mulighed for at søge asyl i Danmark eller ej.
»Der vil blive et evalueringsforløb med forsvaret vedrørende den her sag,« siger Nick Hækkerup til Information. »Men det er ikke noget, jeg vil diskutere i medierne. Den diskussion vil jeg tage med forsvaret selv.«
Udtalelserne falder, efter Hækkerup tirsdag måtte undskylde, at han i flere tilfælde har misinformeret offentligheden om tolkenes forhold. Han har bl.a. sagt til flere medier, at alle de tolke, der arbejder for de danske styrker, er rekrutteret uden for Helmand. Og det har siden vist sig ikke at være korrekt. Ifølge en redegørelse til Folketinget kommer mindst otte af de knap 200 tolke, som danskerne har benyttet, fra Helmand-provinsen.
Hækkerup har også afvist at have kendskab til, at flere af tolkene er blevet dræbt og såret i dansk tjeneste, selv om han allerede i oktober 2011 blev orienteret om, at en afghansk tolk havde mistet livet.
Embedsmændenes ansvar
På tirsdagens samråd i Folketingets Forsvarsudvalg påtog ministeren sig hele ansvaret for de forkerte oplysninger. Men spørgsmålet er, hvem der egentlig er ansvarlig for ministerens fodfejl. Flere militære eksperter peger på, at embedsmændene i Forsvarsministeriets departement har forsømt at klæde deres minister ordentligt på til at diskutere tolkenes situation i medierne og i Folketinget.
En af dem er professor Mikkel Vedby Rasmussen fra Center for Militære Studier på Københavns Universitet.
»Det ser unægteligt ud, som om embedsværket har svigtet deres minister i denne sag,« siger han. »Det er jo ikke ministeren som person, der svarer på spørgsmål, når han går i medierne eller på talerstolen. Det er ministerembedet. Og derfor er ingen i tvivl om, at det er ministeriets embedsmænd, der skal sørge for, at han er klædt ordentligt på, så han kan svare korrekt.«
Nick Hækkerup afviser imidlertid at klantre sine embedsmænd.
»Det er mig selv, der har ansvaret for de to tilfælde, hvor jeg har sagt noget forkert. Og jeg skal ikke pege på nogen andre,« siger han. »Det var mig, der var upræcis med hensyn til, hvor tolkene kommer fra.«
I tirsdagens samråd forklarede Hækkerup desuden, at når han havde afvist kendskabet til dræbte tolke, skyldtes det, at han ikke var klar over, at den tolk, der blev dræbt i oktober 2011, var blevet dræbt på en dansk operation.
Mikkel Vedby mener imidlertid, at Hækkerups embedsmænd skulle have sørget for, at de forkerte oplysninger omgående blev rettet.
»Hvis ministeren af en eller anden grund giver ufyldestgørende oplysninger, ville det være god forvaltningsskik straks at rette op på det,« siger han.
Lektor Jens Ringsmose fra Center for War Studies på Syddansk Universitet mener, at det er svært at placere et entydigt ansvar.
»På den ene side står ministeren med et emne, som har fyldt meget på den offentlige dagsorden. Derfor er han forpligtet til at være velorienteret. På den anden side er det forsvaret og ministeriets embedsmænd, der har ansvaret for at klæde ham på, så aben sidder på flere skuldre,« mener Ringsmose.
Forsvarsministeren ønsker ikke at uddybe, hvad han agter at kritisere forsvaret for i forbindelse med det kommende »evalueringsforløb.«
Men meget tyder på, at han er utilfreds med, at forsvaret først begyndte at indsamle oplysninger om de mange tolke, der siden 2003 har arbejdet for de danske styrker i Helmand, da de for et par uger siden fik besked på at skrive en redegørelse om tolkene. Indtil da anede forsvaret hverken, hvor mange tolke, der var blevet anvendt i Helmand, hvad de hed, hvor de kom fra, eller om de eventuelt er i fare på grund af deres arbejde for de danske styrker.
Det var først, da Enhedslisten krævede en redegørelse fra ministen, at forsvaret gik i gang med at danne sig et overblik.
For høje krav
Jens Ringsmose mener dog ikke, at forsvaret har gjort noget forkert.
»Krig er en kompleks affære og man er nødt til at være realistisk med hensyn til, hvilke typer af informationer, det er rimeligt at kræve, at forsvaret gemmer,« siger han. »Det er selvfølgelig ønskeligt, at man havde haft fuldstændige informationer om tolkenes situation, men det er mere, end man kan forvente, bl.a. fordi det faktisk er briterne, der har det ansættelsesmæssige ansvar for tolkene.«
»Når man står nede i Helmand, kan det ikke være det primære hensyn at indsamle oplysninger, som måske eller måske ikke vil blive efterspurgt af forsvarsudvalget to år senere,« mener han.
Hækkerup afviser at skulle have interesseret sig for tolkenes sikkerhed på et tidligere tidspunkt.
»Jeg har hele tiden været klar over, at vi ville være nødt til at forholde os til tolkenes situation i forbindelse med tilbagetrækningen fra Afghanistan – ligesom vi var nødt til det, da vi forlod Irak. Men at det lige blev nu, sagen kom op, skyldes medievirkeligheden,« siger han.
 
 

