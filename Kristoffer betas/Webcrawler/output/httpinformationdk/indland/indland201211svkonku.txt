S og V konkurrerer om den bedste konkurrenceevne
SAS-aftale sætter atter konkurrencevnen på den politiske dagsorden


 Det var en lettet statsminister Helle Thorning-Schmidt (S) som tirsdag, på sit pressemøde, nok takkede de ansatte i SAS for at være gået op til 15 pct. ned i løn for at redde selskabet, men samtidig kom med en forsikring til alle andre lønmodtagere: »Det er ikke vores vej, at vi skal gå ned i løn. Det er vores vej, at produktiviteten skal stige, så vi kan styrke konkurrenceevnen uden at gå ned i løn,« lød det fra hende med henvisning til, at man ikke skal »generalisere« ud fra SAS-aftalen. Og så alligevel.
Både Socialdemokraterne og Venstre ser nemlig politiske ’spill over’-effekter af aftalen, som atter sætter spørgsmålet om konkurrrenceevnen på den politiske dagsorden.
Det spørgsmål er Venstre ellers blev set som havende det bedste svar på. Og Venstres formand, Lars Løkke Rasmussen, kritiserede da også i weekenden på partiets årsmøde Socialdemokraterne for dobbeltmoral, når finansminister Bjarne Corydon (S) på den ene side kalder lønnedgangen »100 procent socialdemokratisk politik«, samtidig med at statsministeren affærdiger Claus Hjort Frederiksens (V) opfordring til at sænke lønningerne i forhold til Tyskland med netop 15 procent.
Venstre forventer, at krisen i SAS vil gøre det lettere at trænge igennem med budskabet om, at virksomhedernes omkostninger må sænkes. På den ene eller anden måde. Hvor konkurrenceevnen mest har været et abstrakt begreb i forhold til Kina eller Indien, er det nu lige pludselig Tyskland og Sverige – eller norske Norwegian – vi taler om.
En lakmusprøve
Socialdemokraternes svar er til gengæld, at politikerne hverken kan eller skal blande sig i den berømmede danske model, hvor arbejdsgivere og -tagere selv forhandler deres løn. Men Socialdemokraterne har indset, at der nok skal komme flere eksempler, hvor medarbejderne må gå ned i løn, når det drejer sig om undgå fyringer eller en konkurs. De kommende år bliver en lakmusprøve på, om den danske model faktisk også fungerer i modgang. Hvor opgaven mestendels har handlet om, hvor mange penge lønmodtagerne kunne forhandle hjem, så er kassen nu slunken eller tom.
Helle Thorning fremhævede derfor på pressemødet, at regeringen på sin side har belønnet den allerede udviste almindelige løntilbageholdenhed med sommerens skattelettelser. På den måde håber Socialdemokraterne at kunne overbevise vælgerne om, at partiet både vil gøre noget for lønmodtagerne og virksomhederne – mens Venstre kun vil noget for sidstnævnte. Samtidig har regeringen nedsat en såkaldt produktivitetskommission som bl.a. også skal se på produktiviteten i den offentlige sektor og altså finde flere penge til offentlig service, uddannelse eller skattelettelser. Penge som Lars Løkke allerede har taget forskud skal bruges til sidstnævnte formål – og på den måde styrke konkurrencevnen. Hos Socialdemokraterne står kampen dog for øjeblikket mellem dem, som vil trække til venstre i forhold til Venstre, og dem, som tværtimod vil knuselske det tidligere regeringsparti ihjel. Hvis Socialdemokraterne kan overtage Venstres plan om at effektivisere den offentlige sektor, vil det trække det tidligere regeringsparti til højre og i endnu mere liberalistisk retning, lyder sidstnævntes analyse.
Og på lang sigt – og altså ved næste folketingsvalg – vil være lettere for Socialdemokraterne at slå Søren Pind & Co’s Venstre end Anders Fogh Rasmussens Venstre.

