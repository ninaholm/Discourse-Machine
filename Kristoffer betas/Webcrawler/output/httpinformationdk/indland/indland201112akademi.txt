Akademikeren fandt sin plads i VVS-firmaet
Der er masser af muligheder for akademikere i et håndværkerfirma, mener cand.scient.adm. Søren Frandsen. Han blev træt af at stå i ledighedskøen og tog job i et VVS-firma for at lave tastearbejde. I dag er han økonomiansvarlig samme sted
Søren Frandsen kender ikke andre akademikere, der har fundet et job i en håndværkervirksomhed, men der er plads til mange flere, mener han.


 »Mine gamle studiekammerater er nok mest forundrede. Men det er også pudsigt, at jeg er endt der, og det har ikke været en karrierestrategi, fra jeg var ni år gammel,« siger Søren Frandsen, der er cand.scient.adm. og økonomiansvarlig i Flemming VVS.
Søren Frandsen er 34 år. Han blev færdiguddannet fra Aalborg Universitet i 2005 og gik direkte ud i halvandet års arbejdsløshed. Han havde små børn, så i starten var det ikke så slemt at gå derhjemme, siger han.
»Men da der var gået et lille års tid, tænkte jeg: ’Så for hulen, nu er du gået og blevet så klog i så mange år, så er det da synd, at man bare går derhjemme og bygger duplo’,« siger han.
Derfor var han meget positivt indstillet, da han fik et jobopslag fra et rekrutteringsbureau, selv om han ikke fik at vide, hvad det var for et firma, der havde slået det op. Søren Frandsen havde hele tiden haft blikket rettet mod almindelige DJØF-stillinger i det offentlige, men denne stillingsbeskrivelse var en blanding af akademiske opgaver og praktiske ting som at skrive ting rent for direktøren og lave kaffe. Men så måtte man tage det med, tænkte han.
»På det tidspunkt var jeg måske en smule desperat efter at få en tilknytning til arbejdsmarkedet, men jeg syntes også, at stillingen så interessant ud,« siger Søren Frandsen i dag.
Opslaget viste sig at være fra Flemming VVS i Hinnerup uden for Aarhus. Firmaet havde ingen erfaring med akademikere. Men selv om Søren Frandsen også var i færd med at søge et ph.d.- stipendium på universitetet, kunne han mærke, at jobbet tændte ham mere.
»Jeg tænkte ’ok, så prøver jeg det’. Jeg var aldrig gået ind i det private erhvervsliv, hvis ikke den appelsin var faldet ned i min turban. Det er svært at komme med en akademisk uddannelse og spore sig ind på, hvad man kan bruge to års studie om det liberale demokratis oprindelse til i et håndværkerfirma. Men du får også en analytisk tilgang og en evne til at overskue komplekse problemstillinger, som du kan bruge mange steder.«
’Var jeg for fin?’
Flemming VVS var begyndt at få mere og mere administrativt arbejde i takt med, at arbejdsopgaverne og fakturaerne voksede. Firmaet havde 28 ansatte, og i løbet af en uge skulle der skrives 75-100 fakturaer og sendes folk ud til opgaverne et tilsvarende antal steder i landet. Der var behov for systematisering, og derfor søgte firmaet for første gang en akademiker, selv om der også var nogen skepsis, fortæller Søren Frandsen.
»Flemming har senere sagt til mig, at han nogle gange var bange for, om jeg var for fin til det arbejde. Men min indgang var aldrig at sige nej til noget, heller ikke ting jeg ikke vidste noget om. Jeg tog også telefonen, og nogle gange måtte jeg ringe tilbage til kunderne tre gange for at finde ud af, hvad det var, vi skulle lave og hvor. Men så lærte jeg det undervejs,« siger han.
Til at begynde med skulle Søren Frandsen mest lave tastearbejde, tage telefonen og skrive regninger. Men efterhånden fulgte der flere og flere opgaver med, som han bedre kunne bruge sin akademiske baggrund til. Til sidst blev han økonomiansvarlig i Flemming VVS.
»Jeg sagde ja til det hele, og så bød jeg ind på nogle ting, som der ikke var blevet kigget på før. Jeg så på, hvordan en sag var gået, og om der var noget, vi kunne sætte i system. Men der skulle også laves tastearbejde, for hvis ikke det blev lavet, kunne jeg ikke lave analyser af økonomien og vurdere, hvordan vi bedst kunne tjene penge,« siger han.
Ud og stik lappen frem
I dag kan Søren Frandsen ikke længere se sig selv i en offentlig stilling. Tempoet og det flade hierarki i en entreprenørvirksomhed passer ham bedre. Han kender ikke andre akademikere, der har fundet et job i en håndværkervirksomhed, men der er plads til mange flere, mener han.
»Der er også nogle af vores samarbejdspartnere, der godt kunne trænge til det. Mange virksomheder fungerer sådan, at ejeren sidder som en edderkop i sit spind og styrer det hele. Men hvis han kradser af eller går på pension, så har man et problem,« siger han.
»Der findes tonsvis af disse mellemstore virksomheder, hvor ejeren er oppe i årene, og der er behov for en opgradering af organisationen, så de er i stand til at håndtere et generationsskifte.«
Men som akademiker skal du gøre dig det helt klart, hvad du i praksis kan yde i hverdagen. Og det hjælper ikke at sende en skriftlig ansøgning til et håndværkerfirma, for den ryger direkte i skraldespanden, siger Søren Frandsen.
»Du er nødt til at møde op og stikke labben frem og hilse på chefen, hvis du skal have en chance. Og så skal du formulere helt konkrete handlingsprægede bud på, hvad du kan tilbyde virksomheden, og hvad du kan gøre for bundlinjen. For det er sådan, man tænker her. Hvis man har et problem, så tænker man ikke på at ændre organisationen eller sådan noget, så bruger man hænderne og arbejder sig ud af det.«

