Forskerne har fået et nyt magtmiddel
Forskernes nye magtmiddel er at tage deres forskningspenge og studerende og gå, hvis de er utilfredse med forholdene. På den måde værner de om forskningsfriheden, mener ekspert. Forskernes fagforbund oplever et stærkt stigende antal ’forskningsflygtninge’
En studerende venter på sit eksamensresultat på Københavns nyeste universitetscampus i Sydhavnen. Endnu er der sparsomt indrettet, men fra 1. juli flytter hele Aalborg Universitet-København ind i de nye bygninger.


 Man kunne kalde det forskernes flygtningelejr. På kort tid har to hele forskergrupper forladt hver deres universitet i protest mod forholdene på deres eget universitet, og de skal begge have til huse her på Aalborg Universitets nye campus i Københavns Sydhavn. Et interimistisk plasticskilt er skruet op på muren med fire skruer og markerer, at nordjyderne allerede har overtaget den første bygning. Og om en uge flytter resten af forskerne så ind.
»Det er gået lidt hurtigt, at der kommer hele nye forskergrupper på én gang. Det var ikke lige det, jeg havde tænkt. Men det er lykkedes at finde plads til dem,« siger campusleder Lene Lange om den fysiske planlægning af, hvor folk skal indrette sig i de nye bygninger. Det nye campus er ikke gået på bevidst strandhugst hos de andre universiteter i københavnsområdet, men man tog muligheden, da forskergrupperne bød sig til.
»Vi er et ungt universitet, som er åbent for forandring,« siger Lene Lange. Først var det 17 forskere på Aarhus Universitet i Emdrup, der tidligere på året tog deres gode forskning og gik. Og nu er 30 forskere fra DTU så også flyttet til Aalborg Universitet, som Information skrev i går.
Ny tendens
Tendensen til, at forskerne flygter fra universiteterne, fordi de føler sig presset ud, er taget kraftigt til, efter universitetsloven begrænsede forskernes medbestemmelse, forklarer Ingrid Stage, formand for Dansk Magisterforening.
»Men det er en ny tendens, at forskerne går i samlet flok,« siger hun.
»Det er stærke forskere, der kan finde ud af at stå sammen og sige, ’det vi laver er vigtigt uanset, hvad ledelsen mener’. Det burde få universitetsledelserne til at overveje, om det ikke var på tide at lytte mere til forskerne.«
Hovedårsagen til flytningerne er, at de strategier for forskningen, som er besluttet i den øverste ledelse, virker ødelæggende på lokale faglige miljøer, forklarer Ingrid Stage. Claus Emmeche, der er leder af Center for Naturfilosofi og Videnskabsstudier på Københavns Universitet, er enig i den vurdering.
»Der finder en teknokratisering af ledelsen sted, hvor der bliver formuleret strategier ovenfra, som forskerne har svært ved at se sig selv og deres forskning passe ind i. Det gør, at de forskere, der har mulighed for det, ser sig om efter andre universiteter.«
Forskerne kan tage deres forskningsbevillinger med sig, og det gør det muligt selv for større grupper at få ansættelse på andre universiteter. Det er en vigtig magt, forskerne har fået her, mener Claus Emmeche:
»Situationen bliver den, at de forskergrupper, der er gode til at agere i den dynamik, hvor universiteterne konkurrerer om de bedste spillere, måske bedre kan bevare deres forskningsfrihed end isolerede enkeltforskere.«
Åben konkurrence
En iøjnefaldende glasbro over vandet forbinder to af bygningerne i det nye campus. Kantinen har terrasse ud mod en idyllisk udseende lystbådehavn, og Lene Lange lægger ikke skjul på, at hovedformålet med den nye beliggenhed er at tilbyde de studerende et attraktivt studiemiljø.
»Jeg glæder mig til at se unge mennesker på kajen,« siger hun, mens vi ser ud over området fra en tagterrasse.
I forvejen har Aalborg Universitet i København 1.500 studerende og 400 ansatte, og planen er at blive endnu større. Men Lene Lange ser det ikke som en konkurrence mellem universiteterne om forskere og studerende.
»Hele vores tænkning i København er, at vi ikke vil komme med noget, der er her i forvejen. Vi vil tilføje nye læringsmiljøer og nye studier. Vi prøver at gøre kagen større i stedet for at tage de andres stykke,« siger hun.
Claus Emmeche mener dog, at det reelt er en konkurrence, og han er ikke overrasket over de to aktuelle eksempler med forskergrupper, der flytter:
»Det er udtryk for en skærpet markedsgørelse af universiteterne, at AAU tilbyder en hel forskergruppe stillinger for at snuppe en samlet stærk og visionær gruppe, i konkurrence med et andet universitet,« siger han.
Ingrid Stage mener, at udviklingen er bekymrende, da det kun er de stærkeste forskermiljøer, der har mulighed for at flytte.
Ledelsernes stramme strategier er i princippet et indgreb i forskningsfriheden:
»Og flytning er så det magtmiddel, forskerne må ty til, hvis der ikke bliver lyttet til deres argumenter. Men det ville være bedre, hvis universiteterne ikke forsøgte at presse alle forskere ind i en bestemt model, for det kommer der ikke god forskning ud af.«
’Intet tab’
Rektor på DTU, Anders Bjarklev, mener dog, at reorganisering og nye strategier for forskningen er nødvendige for at kunne drive et universitet, der følger med samfundsudviklingen.
»Vi er nødt til at tilpasse os det omgivende samfund, derfor laver vi løbende reorganiseringer på DTU, men jeg er kun glad for, at det danske universitetssystem er så fleksibelt, at det giver rum til, at den her gruppe forskere kan prøve det, de kan af andre steder. Det er da kun godt, at forskere også kan skifte job som i det private,« siger Anders Bjarklev.
Han understreger, at DTU er en stor arbejdsplads, hvor der er flere opsigelser og ansættelser om dagen. En del af reorganiseringen betyder, at DTU vil satse endnu mere på bæredygtighed og innovation – hvilket netop er en del af de 30 forskeres speciale: »Det her betyder ikke det store, for vi er heldigvis tusindvis af mennesker, der  beskæftiger os med det område, derfor er 20-30 forskere ikke noget, der ændrer på det,« siger Anders Bjarklev.

