PET har ’nøgler’ til organisationssager
Nye oplysninger fra justitsministeren kan få betydning for Folketingets diskussioner om borgernes adgang til PET’s personregistreringer fra Den Kolde Krig


 Når Folketinget til efteråret skal behandle en ny lov for efterretningstjenesterne, skal politikerne også beslutte, om der skal åbnes for en historisk indsigt i PET’s registreringer af især venstreorienterede under Den Kolde Krig. Og diskussionen kommer ikke kun til at dreje sig om indsigt i de ca. 1.500 personsager, som er bevaret fra Den Kolde Krig, men også i PET’s såkaldte organisations- og emnesager.
Det forudser Pernille Skipper (EL) i anledning af et svar fra justitsminister Morten Bødskov til Retsudvalget. I svaret oplyser ministeren, at PET ud over en manuel gennemgang også har forskellige »søgenøgler«, der muliggør søgning efter personnavne i tjenestens bredere organisations- og emnesager, også selv om de ikke er blevet digitaliseret:
»Selv om en sag ikke er indscannet, har PET i et vist omfang mulighed for ved anvendelse af andre søgenøgler og manuel gennem-gang af sager at finde oplysninger om konkrete personer,«, oplyser ministeren.
Hidtil har det været antaget, bl.a. i betænkningen fra det såkaldte Wendler Pedersen-udvalg, at en tidskrævende manuel gennemgang var eneste mulighed for at finde frem til registreringer om personer i organisations- og emnesagerne. Da udvalget i betænkningen skitserede et forslag til en historisk indsigt, udelukkede man netop organisations- og emnesagerne, fordi en manuel gennemgang ville være for tidskrævende.
Ikke en personsag
De nye oplysninger fra Morten Bødskov stiller sagen i et andet lys, mener Pernille Skipper:
»Dermed bortfalder de praktiske argumenter for, at en historisk indsigt kun skal gælde for personsagerne,« mener hun og tilføjer:
»Den historiske indsigt i PET’s registreringer fra Den Kolde Krig er vigtig, dels fordi det stadig er en stor diskussion, hvor meget og hvordan efteretningstjenesten dengang overholdt reglerne, dels fordi det har betydning for, hvordan de fremtidige regler for PET skal være i en decideret lov for efterretningstjenesterne.«
Morten Bødskovs svar kommer som opfølgning på en artikel i Information, der i maj beskrev, hvordan fredsaktivisten Tom Paamand højst usædvanligt havde fået lov at se PET’s registreringer om ham.
Ud fra materialet var det klart, at der ikke kunne være tale om en personssag, og det bekræfter justitsministeren nu i svaret:
»Oplysningerne indgår i en emnesag vedrørende ’March for livet’.«
Men det lykkedes altså for PET »ved forskellige søgninger i efterretningstjnestens arkiver« at finde de personlige registreringer om Tom Paamand.

