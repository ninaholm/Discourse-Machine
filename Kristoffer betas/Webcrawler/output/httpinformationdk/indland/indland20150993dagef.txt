Efter 93 dage fældede skandalerne Carl Holst
Carl Holst stod last og brast med Lars Løkke Rasmussen gennem dennes skandalesager. Selv overlevede han ikke sine egne
 Efter 93 dage på posten som forsvarsminister var tiden for længst løbet ud for Carl Holst (V), der i går trådte tilbage efter en række skandalesager.


 Den tidligere britiske premierminister Tony Blairs spindoktor, Alastair Campbell, sagde angiveligt engang, at ingen politiker eller minister kan overleve mere end 12 dage som foder i medierne.
Efter 93 dage på posten som forsvarsminister var tiden derfor for længst løbet ud for Carl Holst (V), der i går trådte tilbage efter en række skandalesager. Det store »mediefokus« på de mange sager skyggede for både regeringen og hans eget arbejde, lød forklaringen på en dag, hvor Carl Holsts tilbagetræden og finansminister Claus Hjort Frederiksens (V) finanslovforslag for 2016 netop måtte konkurrere om mediernes opmærksomhed.
Carl Holsts tid som forsvarsminister har næsten fra dag ét været præget af dårlige sager. Først blev Holst kritiseret for at tillade sig at ignorere den usædvanlige henvendelse fra de danske F-16-flymekanikere i Kuwait, der ville have ham til at sætte flykrigen mod Islamisk Stat på pause. Dernæst insisterede den tidligere regionsrådsformand på at beholde sin efterløn på 800.000 kroner oven i ministergagen på mere end en million kroner. Så kom forsvarsministeren til at sige, at Danmark gik med i Irakkrigen på et forkert grundlag, selv om Venstres officielle påstand er den stik modsatte. Og senest viklede Carl Holst sig ind i forskellige forklaringer på, hvorfor en regionsansat medarbejder brugte sin skatteyderbetalte tid på at indrykke debatindlæg og arrangere interviews i forbindelse med forårets folketingsvalgkamp.
Løkkes trofaste støtte
Den blonde læreruddannede Carl Holst blev ellers anset som en mand med en lysende fremtid i Venstre og et godt bud på en kommende formand. Det var Carl Holst, der agerede kampagnechef for Lars Løkke Rasmussen, da han i 1998 blev kandidat til posten som Venstres næstformand, og da denne var blevet statsminister, betalte han i 2010 af på gælden ved at tilbyde vennen sit eget tidligere job som indenrigs- og sundhedsminister. Ved den lejlighed takkede Carl Holst nej efter netop at være blevet genvalgt som regionsrådsformand i Region Syddanmark. Han ville hellere være konge i Sønderjylland end blot endnu et ansigt på et regeringshold og var måske heller ikke overbevist om, at Lars Løkke Rasmussen kunne vinde det kommende folketingsvalg. I tilfælde af et valgnederlag ville det være mere tiltrækkende at være regionsrådsformand end tidligere minister.
Men efter folketingsvalget i 2015 og sit eget valg til Folketinget – med 12.000 personlige stemmer – var Carl Holst et sikkert kort på Lars Løkke Rasmussens ministerhold.
Der er derfor blevet spekuleret i, hvorfor Carl Holst ikke så problemerne komme, og flere har ment, at det skyldtes tiden som amtsborgmester og regionsrådsformand. 15 år på posterne har nok givet Carl Holst stor erfaring, men samtidig også erfaring med at få sin vilje, både i forhold til sine politiske modstandere og i forhold til pressen.
En anden forklaring kan være, at Carl Holst som Lars Løkke Rasmussens trofaste væbner netop så, hvordan partiformanden overlevede på trods af mildest talt dårlig presseomtale.
Carl Holst var ved Lars Løkke Rasmussens side under det skæbnesvangre hovedbestyrelsesmøde i 2014, hvor partiformanden forinden havde overvejet at trække sig.
Efter at Lars Løkke Rasmussen mistede en anden af sine nærmeste støtter, Peter Christensen, ved folketingsvalget, står statsministeren nu svækket tilbage efter Carl Holsts tilbagetræden, og der er tidligt i regeringsperioden skabt en farlig præcedens for, at ministre – og selv tunge ministre tæt på statsministeren – kan tvinges bort fra posten. Til gengæld kan Forsvaret og dets organisationer, som har efterlyst mere ro, nu se frem til at få denne. Og den samme ro kan regeringen se frem til.
Som Venstres politiske ordfører står Jakob Ellemann-Jensen, forrest i køen til en ministerpost og har som reserveofficer det rigtige cv. Gruppeformand og tidligere forsvarsminister, Søren Gade, har ikke lagt skjul på, at han følte sig forbigået ved regeringsdannelsen. Men det var næppe sit eget tidligere ministerium, som Søren Gade forlod oven på flere skandaler, han havde i tankerne.
Selv fortsætter Carl Holst som menigt folketingsmedlem.

