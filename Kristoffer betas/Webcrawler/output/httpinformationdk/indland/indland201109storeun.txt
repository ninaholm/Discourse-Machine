Store universiteter uden begrundelse
Universitetsfusionerne  i 2007 byggede ikke på gode grunde. Men konsekvensen er klar: Jo større universiteter  desto bedre universiteter!  Hvorfor? Fordi!


 Bestyrelsesformand Lars Bonderup Bjørn fra Aalborg Universitet har en fortid som direktør for MAN Diesel i Holeby og Frederikshavn. Han vendte underskud til overskud. Et minus på 165 millioner kroner blev til et overskud på over 200 millioner. På kun to år, fra 2004 til 2006. Belønningen var en fyring. Hvorfor?
Det svarede de tyske ejere ikke på. Og i bogen Usikkerhed i forandringsledelse og fusioner er det også svært for Lars Bonderup Bjørn at svare. Én af de mulige forklaringer er denne: »Når en beslutning en gang er truffet, skal man lukke ørerne for selv det bedste argument. Det er tegn på en stærk karakter  altså en situationsbestemt vilje til dumhed.«
Citatet  som stammer fra filosoffen Friedrich Nietzsche  blev sendt til Lars Bonderup Bjørn fra en gruppe medarbejdere fra MAN Diesel. Det vakte genkendelse hos ham, ligesom det vækker genkendelse hos mig i forhold til universitetsfusionerne i 2007.
12 blev til otte
En række universiteter og sektorforskningsinstitutioner spurgte dengang regeringen efter en solid begrundelse for, at store og tværfakultære universiteter ville være mere værdifulde end små og monofakultære. Daværende videnskabsminister Helge Sander tog rollen som den høflige politiker, der ikke hørte efter, hvad han blev spurgt om og heller ikke svarede på, hvad han blev spurgt om. Resultatet var, at 12 universiteter blev til otte, og størstedelen af sektorforskningen blev indlejret på universiteterne.
Når man ser hen over de sidste 10 års universitetspolitik, tegner der sig dog en begrundelse for fusionerne, som en ny regering næsten er tvunget til at bruge  med tilbagevirkende kraft. Billedet toner frem i ph.d.-afhandlingen Kampen om basismidlerne skrevet af Karsten Aagaard fra Aarhus Universitet. Konklusionen er, at reformerne på universitetsområdet har omformet basisbevillingssystemet, hvor balancen mellem finansieringsformer er ændret i perioden fra 2006 til 2010: Fra basismidler mod eksterne midler. Fra fri forskning til strategisk forskning. Og fra mindre mod større bevillinger.
Det har skabt større konkurrenceudsættelse og prioritering af midlerne universiteterne imellem. Dertil kommer, at bevillingerne i højere grad går til institutionen i stedet for direkte til forskerpersonen. Det giver universitetsledelserne større magt til at prioritere og konkurrenceudsætte midler, også internt på universiteterne.
Samtidig er pointen, at det nye universitetsdesign er blevet til på ærkedansk vis. Uden det store drama. Og uden overblik over, hvad mål og mening med det hele var. Det kan vi så opfinde nu  til lejligheden. En politiker kan f.eks. sagtens argumentere for, at meningen med fusionerne var at koncentrere ressourcer på større, færre og mere konkurrenceorienterede universiteter til gavn for en dansk vækst- og innovationspolitik.
Sådan er det bare!
Og processen er ikke slut, men i gang og svær at stoppe. Danmark er stadig et lille land med for små og for mange universiteter. I 2007 reducerede man antallet af universiteter fra 12 til otte. Men i kølvandet herpå skabte man otte nye, da landets 17 Centre for Videregående Uddannelse et år efter, den 1. januar 2008, blev til otte professionshøjskoler  eller University Colleges, som de foretrækker at kalde sig. Det samlede resultat var 16 universiteter, opdelt på to ministerier, Undervisningsministeriet og Videnskabsministeriet. Det er for mange og for opsplittet.
Af samme grund vil en regering i dette årti sandsynligvis beslutte sig for, at det gavner dansk vækst- og innovationspolitik at fusionere universiteterne med professionshøjskolerne. Hvorfor? Fordi danske politikere ikke længere kan behandle forstørrelse og formindskelse af universiteter, som to lige gode muligheder.
»Færre og større universiteter er bedre end flere og små universiteter,« kommer vi til at høre politikere sige  igen.
Hvorfor? Jamen, sådan er det bare!
Claus Holm er prodekan for formidling ved DPU, Aarhus Universitet

