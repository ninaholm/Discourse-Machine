Haarder afviser, at han sylter miljøet
Bertel Haarder afviser, at han sylter nye initiativer til miljøundervisning – tværtimod, det er allerede en del af pensum. Men det afviser iagttagere, der efterlyser flere midler


 Bæredygtig udvikling er godt. Ingen er uenige om det, og i 2005 skrev regeringen sammen med andre lande under på hos FN, at undervisning i bæredygtig udvikling skal integreres på tværs i det danske uddannelsessystem.
Men siden 2005 er der ikke sket det store og regeringen er kommet bagud i forhold til FN's tiår for Uddannelse for Bæredygtig Udvikling, der løber mellem 2005 og 2014.
Det mener en række ngo'er samt miljøpædagog fra Aarhus Universitet Jeppe Læssøe, der onsdag i sidste uge i Information, kritiserede regeringen for ikke at afsætte midler til omstillingen. 
Undervisningsminister Bertel Haarder (V) mener dog, at temaet allerede er en del af uddannelsessystemet, da temaer for bæredygtig udvikling indgår i en række bekendtgørelser og lærerplaner i folkeskolen og i ungdomsuddannelserne. Også seminarerne kan inddrage det i læreruddannelsen, ifølge ministeren: 
"Jeg synes, der er mere perspektiv i at spørge, hvordan vi nyttiggør alle de milliarder og atter milliarder af kroner, vi allerede bruger i undervisningssektoren i stedet for at bekymre os om at afsætte nogle ekstra millioner til ngo'er," siger Bertel Haarder. 
- Danmarks Lærerforening efterlyser i Information i onsdags flere midler til undervisningsforsøg, og de kalder læreplanerne for rene hensigtserklæringer. Hvad mener du om det? 
"Lærerforeningen mener jo ikke, at tingene er noget værd, hvis ikke der følger ekstra penge med. Det er en meget indtørret måde at sige tingene på. Jeg efterlyser i stedet lidt frodighed og fantasi, og en erkendelse af alle de enorme ressourcer vi har til rådighed allerede. Der er så mange måder, hvorpå spørgsmål om bæredygtig udvikling kan blive en del af undervisningen. 
- Så lærerne skal selv tage initiativ til at integrere bæredygtig udvikling i undervisningen? 
"Ja, lærerne lægger meget vægt på den pædagogiske frihed. Det er jo lærerne, der råder over de mange milliarder i undervisningssektoren, og der er jo stor frihed til at bruge timerne og kræfterne, som man finder godt," siger Bertel Haarder. 
Nils-Georg Lundberg er rektor for Hjørring Seminarium, men han sidder også i den danske nationalkommission for UNESCO (FN's organisation for uddannelse, kultur, kommunikation og videnskab), der står for at rådgive den danske regering under FN tiåret. Han mener ikke, at folkeskolelærerne kan integrere nye temaer om bæredygtighed uden at bruge ekstra tid. 
Fantasi koster penge 
"Der er ingen tvivl om, at budskabet om bæredygtig udvikling har god mulighed for at fange folk, især nu før klimatopmødet i København i 2009. Så den ligger lige til højrebenet, men skolerne har så begrænsede budgetter, at de ikke har plads til at lave yderligere ting i hverdagen," siger Nils-Georg Lundberg, der giver Bertel Haarder ret i, at bæredygtig udvikling ligger latent i Folkeskolens bekendtgørelser: 
"Jeg er sikker på, at nogle af budskaberne inden for bæredygtig udvikling passer perfekt ind med fagformålene i de enkelte fag, men det kræver, at man sætter nogle lærere på et kursus, og lader dem gennemtænke deres studieplaner. Vi har i UNESCO selv lavet inspirationsmateriale, som vi har sendt ud til skolerne, men det har ikke haft særlig effekt," siger Nils-Georg Lundberg, der har set dagsordenen for bæredygtig udvikling slå rod i de skoler, der har modtaget ekstra midler. 
Folkeskoler kan ansøge om at blive UNESCO-skoler, der forpligter sig til at føre FN's visioner for uddannelse ud i livet, og i den forbindelse får UNESCO-skolerne automatisk mulighed for at søge penge til ekstra aktiviteter hos Undervisningsministeriet. 
"Temaet for bæredygtig udvikling i undervisningen har været en succes på UNESCO-skolerne, og hvis man vil have den samme effekt udenfor, skal man tilføre nogle midler," siger Nils-Georg Lundberg, der mener, at Danmark er bagud i forhold til tiåret, der begyndte i 2005. 
"Det er et problem, at det er kommet så sent i gang. Hvis vi havde haft en national strategi fra starten i 2005, havde vi haft en mere fokuseret indsats."
Det afviser Bertel Haarder:
"Vi er hverken forsinkede eller bagud. Vi følger den tidsplan vi hele tiden har lagt," siger Bertel Haarder, der er i gang med at udarbejde en national strategi for, hvordan temaet for bæredygtig udvikling skal integreres i uddannelsessystemet. Strategien er klar snarest.


