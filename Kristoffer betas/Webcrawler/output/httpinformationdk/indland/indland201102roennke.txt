Rønn kendte ulovlig praksis 17 måneder uden at handle
Integrationsministeren indrømmer i interview, at hun gik 17 måneder uden at skride ind over for ulovlighederne i hendes ministerium. Dermed bliver tidspunktet for, hvornår Birthe Rønn første gang kendte til den ulovlige sagsbehandling, ved med at rykke tilbage


 ’Det burde være gået hurtigere. Meget hurtigere.’ 
Sådan lyder det fra integrationsminister Birthe Rønn Hornbech i et interview med dagbladet Politiken, hvor ministeren indrømmer, at hun i omkring 17 måneder kendte til sit ministeriums konventionsstridige sagsbehandling af statsløses ansøgninger om dansk statsborgerskab, før hun ændrede ministeriets praksis og orienterede Folketinget om ulovlighederne. 
Begge dele har hun ellers i henhold til ministeransvarsloven pligt til at gøre omgående.
Ifølge Politiken siger ministeren, at hun i ’sensommeren 2008’ blev opmærksom på ministeriets fejl. Først i januar 2010 oplyser Birthe Rønn Hornbech Folketinget om fejlen og lover at ændre den ulovlige praksis.
Indrømmelsen kommer efter, at ministeren ved et møde i Bruxelles torsdag eftermiddag medgav, at hun havde kendt til sit ministeriums konventionsbrud allerede i december 2008. En indrømmelse, der kom efter, at Information torsdag kunne fortælle, at hun ifølge de svenske integrationsmyndigheder havde rettet henvendelse til nabolandet med spørgsmål om den svenske praksis i forhold til statsløse. 
Siden har Information dokumenteret, at Birthe Rønns ministerium har været klar over den konventionsstridige praksis siden oktober 2008, hvor embedsmænd fra hendes ministerium tog de unge statsløses retskrav op på et nordisk møde om behandlingen af statsløse. Det skriver Information på baggrund af oplysninger fra de norske integrationsmyndigheder. Men nu går ministeren altså endnu længere i interviewet med Politiken.
Her oplyser ministeren samtidig, at der kan gå tre-fire uger, før hun er klar med det notat, som statsminister Lars Løkke Rasmussen (V) på sit pressemøde tirsdag udbad sig om fejlbehandlingen. Liberal Alliance har ellers givet en frist på 14 dage, før ministeren skal have en redegørelse klar i sagen. 
»Jeg vil ikke diskutere tidsfrister. Det, der udgår herfra, det er grundigt og ærligt og ordentligt. Og det har den højeste prioritet her i huset,« siger ministeren til Politiken. 
86 mandater i Folketinget, Socialdemokraterne, Radikale, SF og Enhedslisten kræver en uvildig undersøgelse, mens Liberal Alliances tre mandater foreløbig venter med at tage stilling, til partiet har set Rønns notat. Regeringen har med støtte fra Dansk Folkeparti 89 mandater.

