SF’s venstrefløj styrkes
Trine Machs dilemma har været, at hun både vil være med i maskinrummet, hvor beslutningerne træffes, men samtidig vil hun råbe op uden for. Det samme dilemma Villy Søvndals afløser nu skal forsøge at være med til at løse for SF
 
	Også Özlem Cekic har fået en ny rolle i den aktuelle rokade, erfarer Information. Cekic bliver SF’s nye kulturordfører og en del af en styrket venstrefløj i partiet. Foto: Jacob Nielsen


 
	ANALYSE – Det er ikke mere end halvandet år siden, at Trine Mach i forbindelse med skatteforhandlingerne nedlagde sit folketingskandidatur i protest mod SRSF-regeringens økonomiske politik. Özlem Cekic fik frataget sine ordførerskaber, fordi hun stemte nej til skatteaftalen med Venstre og Konservative, og Lisbeth Bech Poulsen grædende måtte hjælpes fra et gruppemøde af Annette Vilhelmsen efter at være blevet banket på plads af daværende partiformand Villy Søvndal.

	Nu erstatter Trine Mach Villy Søvndal i Folketinget og bliver i en ordførerrokade ny skatte- samt forsknings- og udviklingsordfører. Özlem Cekic, som allerede blev taget til nåde igen efter formandsvalget, belønnes yderligere med posten som kulturordfører. Og endeligt fortsætter Lisbeth Bech Poulsen som finansordfører, selv om hun før jul også overtog posten som politisk ordfører efter Jonas Dahl ved regeringsrokaden.

	Dermed er SF’s venstrefløj ikke bare styrket (alle tre kvinder støttede Annette Vilhelmsen under formandsvalget). Håbet er netop, at de tre kan personificere den nu snart et år gamle landsledelsesbeslutning fra marts 2013 om, at SF – trods regeringssamarbejdet – skal skabe sig mere manøvrerum og dermed en mere selvstændig profil.

	At dette ikke er lykkedes, afsløres af, at en meningsmåling for få dage siden afslørede, at kun to procent af vælgerne efterhånden tror på, at Annette Vilhelmsen kan skabe fremgang for SF i det nye år.

	Machs dilemma

	Ikke mindst Trine Mach, der i 2012 overvejede at stille op som formand, har street credit på venstrefløjen og forventes at kunne give politisk kant til Socialdemokraterne og ikke mindst Radikale Venstre. Efter formandsvalget har der ellers været stille om den tidligere forkvinde for Mellemfolkeligt Samvirke og nuværende medlem af SF’s landsledelse.

	Mens Trine Machs og Annette Vilhelmsens nære ven og støtte, Peter Westermann, blev næstformand, var der rent praktisk ikke nogen opgaver at give til Mach. Og så har Søvndals afløser boet i Norge. Det forhindrede hende dog ikke i før jul at kritisere regeringens finanslovaftale med Venstre og Konservative. Mens særligt Socialdemokraterne havde travlt med at skyde skylden på Enhedslisten, konstaterede Trine Mach på sin blog på Modkraft, at »SF og venstrefløjen i Socialdemokraterne må få sat en stopper for, at Venstre bliver inviteret ind på målstregen og laver aftale«.

	Trine Machs kompromisløshed fik da også under formandsvalget mange af Astrid Krags støtter til at håbe på, at hun ville stille op som venstrefløjens kandidat. Netop fordi de forventede, at Trine Mach kun ville få stemmer fra dem, som Villy Søvndal forinden havde kaldt »brokkehovederne« i SF, hvorimod Annette Vilhelmsen ville kunne appellere bredere.

	Dilemmaet for Trine Mach har altid været, at hun på den ene side gerne vil være med i maskinrummet, hvor beslutningerne træffes, men samtidig vil hun være den, som står og råber op uden for. Det samme dilemma hun nu skal forsøge at være med til at løse for SF.

