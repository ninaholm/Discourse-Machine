Dagpengene løber snart ud for regeringen
Årets varmeste emne i finanslovsforhandlingerne – dagpengene – er blevet et symbol på, at S-toppen i dag står lige så langt fra kernevælgernes hverdagsbekymringer, som det gamle arbejderparti gjorde i udlændingedebatten tilbage i 1990’erne


 Håbet var fuset ud på venstrefløjen. Lige indtil statsminister Helle Thorning-Schmidt (S) kom tilbage fra sommerferie og satte dagpengesystemet øverst på dagsordenen. På bagvendt vis opnåede den socialdemokratiske formand det stik modsatte af, hvad hun ønskede.
Siden Thorning-Schmidt proklamerede, at det »overhovedet« ikke kunne komme på tale at hjælpe de 40.000 tidligere dagpengemodtagere, som allerede har mistet forsørgelsesgrundlaget, har kravet om en ny og mere socialt afbalanceret dagpengereform kun vokset sig stærkere. I dag tropper LO’s hovedbestyrelse op til møde med Socialdemokraternes folketingsgruppe i Helsingør med ét hovedemne på dagsorden. Dagpenge er efterårets varmeste emne – og selve omdrejningspunktet for SR-regeringens to støttepartier under de forestående finanslovforhandlinger.
Regeringens modsvar med små røde lunser i form af et øget fagforeningsfradrag og et større sundhedsudspil, der præsenteres i morgen, dulmer ikke frustrationerne. Snarere tværtimod.
Enhedslisten havde ellers reelt opgivet at få ændret reglerne, ligeså vel som både SF, fagbevægelsen og de socialdemokratiske borgmestre på Vestegnen ikke for alvor forventede en redningsplan for de stadig flere dagpengeramte. Nu kræver selv Dansk Folkeparti, som i sin tid indgik forliget sammen med VK-regeringen, at de sociale konsekvenser afbødes.
Udfaldet af årets finanslovforhandlinger, som for alvor begynder, når regeringen fremlægger sit udspil inden månedens udgang, er langt fra entydigt. Inden sommerferien forventede de fleste på Christiansborg, at SR-regeringen ville nå til enighed med SF og Enhedslisten uden større drama. Men efter Helle Thorning-Schmidt tirrede de forventede samarbejdspartnere med sine udmeldinger om dagpenge, og dermed ændrede hele opstillet til finanslovforhandlingerne, er fronterne trukket uforsonligt op.
Intet nyt fra Vestegnen
Krisen skærpes af, at dagpengestramningerne rammer særdeles hårdt i de socialdemokratiske højborge i de sydvestlige forstæder omkring København. Prognoserne tyder på, at over 60.000 familier vil være ramt inden årets udgang. Og da undersøgelser viser, at de hårdest dagpenge-ramte kommuner regeres af socialdemokratiske bykonger, er det ingen overraskelse, at socialdemokratiske borgmestre som Ole Bjørstorp fra Ishøj og Ib Terp fra Brøndby råber højest med krav om en redningsplan, der kan gøre det muligt at spænde et sikkerhedsnet ud under folk.
Nødråbene ude fra frontlinjen er en form for tragikomisk genopførsel af egnsspil, som tidligere har kostet Socialdemokraterne vælgere i tusindtal: Engang advarede S-folket ude fra Vestegnen mod den ulige fordeling af flygtninge og den voksende etniske ghettoisering af de almennyttige boligforeninger. Dengang i slutningen af 1980’erne opfordrede borgmestrene på Vestegnen til en større spredning af udlændinge, væk fra de fattigste kommuner og op til rigere områder nord for København.
Men kritikken blev fejet af bordet af daværende partiformand Svend Auken og den øvrige partitop. Brokkehovederne fra Vestegnen blev afskrevet som reaktionære småracister, og i stedet opstod Dansk Folkeparti 1995. Resten er historie.
Mønstret gentager sig. De aktuelle frustrationer er rodfæstet i mindst lige så reelle opbrud i hverdagen som den tidlige udlændingedebat. Den omsig- gribende utryghed, som den afkortede dagpengeperiode har skabt med i en langvarig nedtur, vækker stærke følelser. Tusindvis af socialdemokratiske kernevælgere er ramt på brødet.
Valgflæsk på tilbud
Endnu engang virker S-toppen til at vende det døve øre til. Og endnu engang er det Dansk Folkeparti, som står ene om at nyde gavn af sossernes kompromisløse kurs over for egne kernevælgere. Alt dét ved og mærker borgmestrene på Vestegnen mere end udmærket. For netop i fraværet af en reaktion fra S-toppens side, risikerer den største og hidtil sikreste vælgerbase at smuldre. Socialdemokraterne synes igen at have stillet sig på den forkerte side af vælgerflertallet.
Skønt partiformand Kristian Thulesen Dahl selv var med til at udtænke den nye stramme dagpengemodel, er det paradoksalt nok også ham, der nu står med lukrative valgflæsk-tilbud om alt fra længere genoptjeningsperiode til ligefrem længere, konjunkturbestemte dagpengeperioder.
Dansk Folkeparti har alt at vinde: Hvis dagpengereglerne fortsætter uændret, vil rød blok forbløde yderligere – med fuld gevinst til Dansk Folkeparti – og hvis dagpengereglerne omvendt justeres, vil Thulesen Dahl & Co. kunne krone sig selv som nyt socialt ansvarligt midterparti.
Hvis S-toppen endnu engang afviser at løse håndgribelige hverdagsproblemer blandt helt almindelige eks-lønmodtagere, risikerer Socialdemokraterne endegyldigt at overlade deres position til Dansk Folkeparti. Sundhedsudspillet kan ikke kompensere for handling på dagpengeområdet. Sporene fra Vest-egnen og udlændingedebatten skræmmer. Og denne gang kan S-toppen ikke undskylde sig med, at de ikke blev advaret i tide.

