Ekspert: Lavere selskabsskat er kun symbolpolitik
Sænkelse af selskabsskatten er vejen til vækst, mener Konservative og Liberal Alliance. Spørger man en økonom, er svaret noget anderledes: Det er ren symbolpolitik
De konservative folketings-medlemmer på vej til partiets årlige sommergruppemøde, hvor de fremlagde en såkaldt forkælelsespakke for erhvervslivet. Et af forkælelseselementerne er en sænkelse af selskabsskatten.


 Lavere selskabsskat er en smutvej til vækst og velstand, mener Konservative og Liberal Alliance, som derfor kræver den nuværende sats på 25 procent sat ned i forbindelse med finanslovsforhandlingerne.
»Hver én procent tæller,« siger Konservatives finansordfører, Mike Legarth, der glæder sig over, at både finansministeren og skatteministeren på det seneste har tilkendegivet, at de ser positivt på en lempelse.
Personligt drømmer Legarth om at sætte satsen helt ned til 20 procent med én procent hvert år de næste fem år.
Den ambition har han endnu ikke gruppens opbakning til og vil derfor ikke sætte tal på, hvor mange procent Konservative vil lade sig nøjes med under forhandlingerne.
Men måske er det ikke så skidt, hvis Legarth må bøje sig - for der ligger ingen  økonomisk ræson til grund for kravet, mener professor emeritus Niels Blomgren-Hansen fra Økonomisk  Institut på Copenhagen Business School.
Selskabsskat-ten ligger allerede på et tilpas lavt niveau, vurderer han.
»Vi ligger under de lande, vi normalt sammenligner os med, og det vil være svært at forsvare at sænke den yderligere,« siger han og henviser til den 'solidaritet' der skal forhindre et internationalt kapløb mod nul procent.
Skulle en mindre lempelse på selskabsskatten alligevel blive resultatet af finanslovsforhandlingerne, tvivler Niels Blomgren-Hansen på, at det vil have den effekt,  som både Konservative og Liberal Alliance har annonceret.
Ingen effekt
Når en virksomhed skal vælge, hvor i verden den skal investere, så træffes afgørelsen ikke alene ud fra en vurdering af selskabsskatteprocenten, vurderer Niels Blomgren-Hansen og påpeger, at en lille sænkelse dermed ikke vil give sig til udtryk i form af investeringsboom med vækst og velstand til følge, som det fremføres.
»Det er helt andre omkostningselementer, der spiller ind, og jeg har simpelthen svært ved at se, hvad begrundelsen er for, at det skulle have en effekt,« siger Niels Blomgren-Hansen .
Når både Liberal Alliance og Konservative alligevel har udset sig netop selskabsskatten som finanslovskrav, skyldes det snarere, at den efterhånden er forbundet med så meget symbolik, forklarer han.
»Det er blevet kædet sammen med at være erhvervsvenlig, og alle vil gerne være erhvervsvenlige. Derfra og til at sige, at det har en reel betydning, er frygtelig langt. Det er udtryk for ren interessepolitik, og så iklæder man det en sproglig forklædning af positivt ladede ord,« siger han.
Ordet 'vækst' bruges som hovedargument, men også håndsrækningen til de 'små- og mellemstore virksomheder', som har lidt hårdt under krisen, betones i debatten.
En selskabsskattelettelse vil dog ikke være meget bevendt for netop de mindre virksomheder. Som Niels Blomgren-Hansen siger, er det de færreste af dem, der betaler skat - for de bruger pengene på lønninger og investeringer, men tjener ikke store skattepligtige summer i gængs forstand.
Ifølge en analyse foretaget af Arbejderbevægelsens Erhvervsråd udgør finans- og forsikringsbranchen 25 procent af alle dem, der betaler selskabsskat - og dermed vil bankerne være dem, der tjener på en lempelse. Ud af 207.510 registrerede selskaber i Danmark i 2008, var der kun 61.630, der betalte selskabsskat.
Et vigtigt signal?
Hos den borgerlige tænketank Cepos hersker dog ingen tvivl om, at en lavere selskabsskat vil være vejen til vækst, og derfor har cheføkonom Mads Lundby Hansen og hans kolleger gennem længere tid haft fokus på at få netop det budskab igennem til politikerne, fortæller han.
10 procent i selskabsskat ville være ideelt, mener Cepos, som alligevel deler Konservatives analyse af, at hver procent tæller:
»Det er et lille skridt i den rigtige retning, og det er også et godt signal at sende til omverdenen,« siger Mads Lundby Hansen, som dermed lægger sig på linje med Dansk Industri, som ligeledes er overbeviste om, at sænkelse af selskabsskatten vil gavne erhvervslivet og til en vis grad være selvfinansierende.
Politiske kommentatorer har ellers insinueret, at Konservative, som kæmper mod dalende målinger, blot har kastet sig ind i kampen om selskabsskatten for at imødekomme vælgere, der ellers måtte søge mod Liberal Alliance. Det afviser Mike Legarth, som påpeger, at Konservative har talt om lempelser »længe før der overhovedet var noget, der hed Liberal Alliance.«
»Det gør Danmark til et attraktivt sted at placere sin virksomhed,« siger Mike Legarth og kalder det for »den mest selvfinansierende skattelettelse.«
Men hvis lettelser i selskabsskatten har så store effekter, kan man undre sig over, at alle lande ikke allerede har gjort det for længst, påpeger Niels Blomgren-Hansen.

