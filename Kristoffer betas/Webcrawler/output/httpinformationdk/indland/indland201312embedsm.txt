Embedsmanden, der ville redde sin minister
Endnu en gang er topjuristen Johan Reimann blevet central figur i en sag, der mere og mere ligner en politisk skandale. Nu drejer sig om en mødedato, hvor Reimann angiveligt ikke havde tid til at mødes med Retsudvalget, og for 25 år siden var han dybt involveret i Tamilsagen, der endte med at koste en justitsminister dyrt
Daværende politidirektør Johan Reimann kunne ikke deltage i det meget omtalte retsudvalgsbesøg på Christiania. Derfor blev det ifølge justitsminister Morten Bødskov aflyst, men den forklaring bringes nu i tvivl.


 
	Han spiller en central rolle i sagen om justitsminister Morten Bødskovs (S) håndtering af Retsudvalgets besøg på Christiania. Og det er ikke første gang, at Johan Reimann, der i dag er direktør for Kriminalforsorgen under Justitsministeriet, er indblandet i en sag, som kan bringe en justitsminister til fald. For 25 år siden var han nemlig som kontorchef i Justitsministeriet dybt involveret i Tamilsagen.

	Justitsminister Morten Bødskov forklarede i går, at han skam ikke har ladet forkerte oplysninger gå til Retsudvalget, da udvalgets formand, Anne Baastrup (SF), på hans opfordring orienterede de øvrige medlemmer om, at en tur til Christiania måtte udskydes, fordi Johan Reimann, der dengang var direktør for Københavns Politi, ikke kunne deltage. For nok var PET af sikkerhedsmæssige hensyn skeptisk over for Pia Kjærsgaards besøg på fristaden, men denne oplysning var for fortrolig til at dele med udvalget, og det var ifølge Justitsministeren samtidig korrekt, at Johan Reimann ikke kunne deltage i besøget. Selv har den tidligere politidirektør ikke ønsket at udtale sig om sagen, men det står klart, at han må ligge inde med oplysninger, der enten kan be- eller afkræfte rigtigheden af Morten Bødskovs forklaring.

	Ligesom det står klart, at Johan Reimann som direktør for Københavns Politi meget vel kan have været involveret i PET’s overvejelser angående Retsudvalgets besøg på Christiania, eftersom besøget blev forberedt i samarbejde med Københavns Politi.

	For 25 år siden havde Johan Reimann sin faste gang i Justitsministeriet. Frem til nytår 1987 var han ministersekretær for daværende justitsminister Erik Ninn-Hansen (K), og fra den 1. januar 1988 kontorchef i ministeriet.

	Da Tamilsagen senere blev rullet op i en særlig undersøgelsesret, viste det sig, Johan Reimann var overordentlig aktiv i planlægningen og udførelsen af de aktiviteter, der senere blev stærkt kritiseret af undersøgelsesretten.

	Alt i alt tegnede der sig dengang et billede af en yderst loyal embedsmand, der var villig til at strække sig endog meget langt for at beskytte og imødekomme ønsker fra sin minister.

	Det åbne spørgsmål i dag er naturligvis, om denne trang til at ville beskytte sin minister også går igen i den aktuelle sag.

	Den falske melodi

	Først og fremmest var det Johan Reimann, der i samarbejde med den daværende leder af Udlændingestyrelsen, Frederik Schydt, fandt på det, der senere blev kendt som Tamilsagens ’falske melodi’. Den falske melodi var en tilforladelig, men fuldstændig forkert forklaring på, hvorfor Justitsministeriet ikke gav familiesammenføring til de tamilske flygtninge, der ønskede at få deres koner og børn i sikkerhed i Danmark. Frem for at sige sandheden – at Justitsministeriet på Erik Ninn-Hansens foranledning syltede tamilernes ansøgninger uden sagligt belæg – så lød den falske melodi, at behandlingen af tamilernes ansøgninger var »nedprioriteret« af ressourcehensyn, og at det »formentligt« var »mindst uforsvarligt«, at det ramte netop tamilerne, fordi situationen i Sri Lanka var »i stadig udvikling mod det bedre«. Hvert enkelt led af den falske melodi var forkert: Sagerne blev ikke nedprioriteret (de blev færdigbehandlet og så sat i bero), der var ikke en særlig mangel på ressourcer (sagerne blev jo færdigbehandlet), og endelig gik udviklingen ikke mod det bedre (tværtimod tog borgerkrigen til i styrke i Sri Lanka).

	Ombudsmanden blev narret

	Det var ligeledes Johan Reimann, der fandt på en listig manøvre, der gik ud på at kortslutte Ombudsmandens undersøgelse af sagen ved at involvere Folketinget. Ombudsmanden er nemlig afskåret fra at gå ind i sager, som behandles politisk af Folketinget.

	Manøvren gik ud på, at justitsministerens partifælle og gode veninde, folketingsmedlem Grethe Fenger Møller, med en fax til Folketinget bad om at få ministeren i samråd om situationen i Sri Lanka i januar 1989.

	Såvel ideen til samrådet som teksten i den fax, hvormed Grethe Fenger Møller bad om samrådet, var udformet af Johan Reimann. Det samme var i øvrigt det talepapir, som Ninn-Hansen skulle bruge til at svare på samrådsspørgsmålet.

	At få Ombudsmanden til at trække sig ville, som Johan Reimann forklarede Ninn-Hansen, være en »sidegevinst« ved samrådet. Det viste sig endog, at det var en manøvre, som tidligere var anvendt i Johan Reimanns tid som ministersekretær i en anden sag.

	I første omgang lykkedes det at få Ombudsmanden til at trække sig. Johan Reimann havde da også selvstændigt sørget for, at Ombudsmandens kontor fik kendskab til samrådet. Men efter en del diskussion i Retsudvalget viste der sig et flertal for at opfordre Ombudsmanden til at genoptage sin egenhændige undersøgelse af Tamilsagen. Den endte med en særdeles skarp kritik af Justitsministeriet, men først da der senere blev etableret en undersøgelsesret, blev hele den omfattende sag oprullet.

	Lugte sig selv i nakken

	Mens Johan Reimann således på flere måder spillede en uheldig rolle i Tamilsagen, var han omvendt også den af alle embedsmændene i Justitsministeriet, der flest gange opfordrede Erik Ninn-Hansen til at genoptage behandlingen af tamilernes familiesammenføringssager.

	Det var også Johan Reimann, der på egen hånd og i dybeste hemmelighed orienterede Ombudsmandens kontor i sommeren 1988 om det retsbrud, der fandt sted i ministeriet med tamilernes ansøgninger. Og endelig var det også Johan Reimann, der var fadder til den senere så berømte bemærkning til Erik Ninn-Hansen om, hvad han risikerede, hvis han ikke sørgede for, at sagsbehandlingen hurtigt blev normaliseret: Så ville Erik Ninn-Hansen få en næse »så stor, at han ville kunne lugte sig selv i nakken.«

	Men først og fremmest var Johan Reimann den loyale og pligtopfyldende embedsmand, der gik til grænsen og lidt længere for at redde sin minister.

	/

