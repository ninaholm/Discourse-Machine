Bødskovs egne eksempler på mørklægning
Lovudkast, notater, redegørelser, udtalelser, ministermødepapirer, ’talepinde’ … Justitsministeriet har sendt en vejledning til den nye offentlighedslov i høring med eksempler på, hvad der kan blive mørklagt


 
	Om præcis 43 dage får embedsmændene i stat, regioner og kommuner bedre mulighed for at afslå aktindsigter, når den nye offentlighedslov træder i kraft ved årsskiftet.

	Justitsministeriet har netop sendt en vejledning til den nye offentlighedslov i høring, og her fremgår det af en række eksempler, hvordan mørket kan sænke sig over en lang række dokumenter. De fleste af justitsminister Morten Bødskovs (S) eksempler drejer sig om dokumenter, der kan undtages fra aktindsigt efter paragraf 24 om ministerrådgivning:

	AFSLAG efter paragraf 24: En underordnet myndighed udarbejder udkast til et lovforslag til en minister,

	AFSLAG efter paragraf 24: En underordnet myndighed udarbejder udkast til en ministers besvarelse af et folketingsspørgsmål,

	AFSLAG efter paragraf 24: En underordnet myndighed udarbejder notat til en minister forud for drøftelse af et politisk spørgsmål i Folketinget,

	AFSLAG efter paragraf 24: En underordnet myndighed udarbejder et notat til ministerens overvejelser om fordele/ulemper ved at ændre en bekendtgørelse,

	AFSLAG efter paragraf 24: En underordnet myndigheds bemærkninger til et udkast til pressemeddelelse, som en minister vil udsende,

	AFSLAG efter paragraf 24: Bidrag fra ministerier til f.eks. statsministerens nytårstale eller talen ved Folketingets åbning,

	AFSLAG efter paragraf 24: Et ministerium anmoder andre ministerier om udkast til ’talepinde’ eller ’beredskabstalepunkter’ forud for et samråd eller en forespørgselsdebat i Folketinget,

	AFSLAG efter paragraf 24: Bidrag fra andre ministerier til en ministers besvarelse af et spørgsmål i Folketinget,

	AFSLAG efter paragraf 24: Notater, redegørelser og udtalelser, der udveksles mellem et ministerium og underordnede myndigheder i forbindelse med udarbejdelse af regeringsinitiativer,

	AFSLAG efter paragraf 24: Dokumenter udarbejdet til brug til møder mellem ministre, uanset om det er formelle eller uformelle møder.

	Ministeriets udkast opremser også de situationer, hvor der kan gives afslag på aktindsigt efter lovens paragraf 27, stk. 2 om dokumenter udvekslet mellem en minister og folketingsmedlemmer:

	AFSLAG efter paragraf 27, stk. 2: En ministersekretær udarbejder en dagsorden til et møde mellem ministre og regeringspartiernes ordførere om en række lovforslag,

	AFSLAG efter paragraf 27, stk. 2: En ordfører får udleveret et notat om en problemstilling, som ordføreren har peget på under drøftelse af et kommende lovforslag,

	AFSLAG efter paragraf 27, stk. 2: Et ministerium udarbejder en række ’talepinde’ eller ’beredskabstalepunkter’ om en politisk handlingsplan, som ministeren og ordførerne kan anvende i forbindelse med f.eks. interview.

	77 forskellige parter skal senest den 9. december fremsende kommentarer til udkastet til vejledning.

