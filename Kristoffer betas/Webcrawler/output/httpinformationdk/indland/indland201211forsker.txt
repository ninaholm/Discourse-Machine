Forskere: Regeringen bør øge boligbeskatning
Regeringen bør se på boligbeskatningen, når den skal finde de milliarder, der mangler i dens 2020-plan. Det mener en række professorer. Regeringspartier afviser at se på boligbeskatning
Regeringen bør hæve ejendomsværdiskatten, så den udgør mindst én procent af ejendomsværdien. Det kunne man gøre gennem en gradvis ændring, så der ikke er nogen husejere, der må gå fra hus og hjem, mener økonomer.


 Allerede på nuværende tidspunkt mangler regeringen over fire milliarder kroner for at få sin 2020-plan fra maj til at hænge sammen. Det får en række professorer til at foreslå regeringen at se på boligbeskatningen, når regeringen til foråret vil komme med en opdateret udgave af 2020-planen.
»Det vil være fornuftigt at komme tilbage til, at ejendomsværdiskatter udgør mindst én procent af ejendomsværdien. Det kunne man gøre gennem en gradvis ændring, så der ikke er nogen husejere, der må gå fra hus og hjem,« siger Hans Jørgen Whitta-Jacobsen, overvismand.
Han bliver bakket op af tidligere overvismand, Torben M. Andersen, økonomiprofessor ved Aarhus Universitet:
»Hvis man ændrer på boligbeskatningen, vil det både give noget mere provenu, og fordelingspolitisk vil det også være et skub i den rigtige retning. Der er jo en sammenhæng mellem, hvor meget man har får ud af det system, vi har i dag, og ens indkomstformue. Så det vil betyde, at de brede skuldre kommer til at bære noget mere,« siger han.
Senest har regeringen også droppet at finde et trecifret millionbeløb på et lavere sygefravær i den offentlige sektor, som sammen med blandt andet en reform af kontanthjælpen skal bidrage med samlet tre milliarder kroner til 2020-planen.
Ifølge overvismand Torben M. Andersen har regeringen svært ved at finde andre finansieringskilder til 2020-planen, hvis det fortsat er regeringens mål at lave reformer for 22 milliarder kroner.
»Det har været en fællesnævner i regeringens strategi, at hovedelementet – for at få tingene til at hænge sammen – var at øge arbejdsudbud og beskæftigelse. Det har der været politisk enighed om, for så skulle man ikke til at lave upopulære besparelser eller skattestigninger. Men det bliver sværere at gå videre ad den vej, for man har efterhånden lavet de store ting, man kunne, så det bliver mere nærliggende at se på enten udgiftssiden eller skattesiden,« siger Torben M. Andersen.
På Christiansborg vækker professorernes forslag om øget boligbeskatning ikke den store begejstring hos regeringspartierne: »Jeg tror ikke, man skal sætte næsen op efter, at der i løbet af foråret kommer et udspil fra regeringen vedrørende boligbeskatning. Hvis man gør det, tror jeg, man bliver alvorligt skuffet,« siger John Dyrby Paulsen, finansordfører for Socialdemokraterne.
– Vil I i den opdaterede 2020-plan stadig foreslå reformer for 22 milliarder kroner, som I vil geninvestere i velfærd?
»Det er for tidligt at foregribe begivenhedernes gang. Lad os vente til foråret med at se på det. Det er ikke relevant at diskutere på nuværende tidspunkt. Det gør vi, når vi er færdige med de reformer, vi har foreslået,« siger John Dyrby Paulsen, og SF’s finansordfører Jonas Dahl supplerer:
»Vi vil løbende opdatere 2020-planen, når vi i løbet af foråret indleverer konvergensprogrammet, hvor vi viser, hvordan det står til i dansk økonomi. Det er alt for tidligt at gå i detaljer om, hvordan finansieringen til de manglende milliarder skal findes. Det giver ikke mening at drøfte det ene eller det andet. Nu tager vi det stille og roligt – og en ting ad gangen.«

