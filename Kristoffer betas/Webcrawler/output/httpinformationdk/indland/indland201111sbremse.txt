S bremser for hjælp til nyuddannede unge
Enhedslisten og SF vil arbejde for, at der ikke bliver skåret i midlerne til at få nyuddannede unge ind på arbejdsmarkedet. Står det til regeringens oplæg til finansloven, bliver det dog svært at undgå


I regeringens oplæg til finansloven står der intet om ordningen for jobrotation for nyuddannede, arbejdsløse unge. Det betyder, ifølge tal fra Arbejdsmarkedsstyrelsen, at tilskuddet til ordningen næste år falder fra 30 til 11 millioner kroner. Nedprioriteringen af ordningen møder kritik fra SF og Enhedslisten, som under de igangværende finanslovforhandlinger vil forsøge at undgå en nedskæring.»Vi vil arbejde for, at man kan fortsætte med jobrotationen på samme måde som i år. Det bedste ville være, at man afsætter 30 millioner, som er blevet brugt i år, og hvis man ikke kan afsætte det beløb, vil det næstbedste være, at man kan lave nogle tillægsmidler,« siger SF’s arbejdsmarkedsordfører Eigil Andersen.Enhedslistens arbejdsmarkedsordfører Christian Juhl bakker også op om ordningen og mener ikke, at den skal begrænses.»Vi vil gøre alt, hvad vi kan, for at det ikke bliver nedprioriteret. Jobrotation er et af de redskaber, som har givet de bedste resultater for at få nyuddannede ud på arbejdsmarkedet, og derfor giver det god mening at bruge det,« siger han.Find midlerne, MetteSF og Enhedslisten forhandler i øjeblikket med Socialdemokraterne om netop det område af finansloven, der vedrører jobrotation, aktivering og andre værktøjer, der skal få flere i arbejde. SF’s Eigil Andersen vil ikke kommentere, hvad partiet går efter i forhandlingerne, men han understreger, at partiet gerne vil undgå at skære i den pulje, der sikrer, at unge, nyuddannede har mulighed for at komme i jobrotation.»Det er grundlæggende vores holdning, at jobrotation en god idé — både for nyuddannede og de fastansatte,« siger han.Venstres arbejdsmarkedsordfører Ulla Tørnæs er enig. Hun peger på, at nedskæringen strider med de signaler, regeringen i øvrigt har sendt.»Jeg kan ikke opfatte det på en anden måde, end at regeringen ikke prioriterer jobrotationen som et instrument, der kan hjælpe nyuddannede unge med at få fodfæste på arbejdsmarkedet. Den tidligere beskæftigelsesminister fandt ekstra midler, og det vil jeg også opfordre den nye beskæftigelsesminister til at gøre,« siger hun og tilføjer:»Ministeren siger jo, at hun har masser af penge, så min opfordring er: Find pengene, Mette Frederiksen.«Ifølge Socialdemokraternes arbejdsmarkedsordfører, Leif Lahn Jensen, bliver det dog svært.Han beklager, at der ikke umiddelbart er blevet sat flere penge af til ordningen:»Det er vigtigt for os at skabe arbejdspladser og aktivere de ledige, og jobrotationen til de nyuddannede er noget af det, vi gerne ville have haft med. Men vi har overtaget en tom statskasse, og desværre er der ikke blevet fundet penge til alt det, vi gerne ville.«Det har ikke været muligt at få en kommentar fra beskæftigelsesminister Mette Frederiksen (S).
