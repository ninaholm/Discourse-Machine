Afviste irakere bliver nu sendt hjem
282 afviste irakiske asylsøgere bør returnere til Irak efter aftalen med Danmark, mener Socialdemokraterne og Venstre. DF: Det har ladet vente på sig


 Mange af dem har boet i Danmark i op til 10 år. En stor del af børnene er født her. Men nu er det slut. Onsdag indgik Danmark en aftale med Irak om at tvangshjemsende de irakere, der har fået afslag på asyl i Danmark. Ifølge Integrationsministeriet blev aftalen underskrevet af Iraks udenrigsminister, Hoshyar Zebari, og den danske ambassadør i Bagdad.
Aftalen betyder, at Irak fremover forpligter sig til at tage imod egne statsborgere, hvis de får nej til asyl i Danmark. Det drejer sig i dag om 282 irakere.
Integrationsminister Birthe Rønn Hornbech siger, at aftalen vil træde i kraft så hurtigt som muligt.
»Vi kan nu sende dem hjem, som er blevet afvist og ikke har krav på at være her. Og det kan vi gøre til hele Irak,« siger hun til DR Nyheder.
»Irakerne vil blive sendt hjem lidt efter lidt. Jeg håber selvfølgelig på, at man nu ser skriften på væggen og rejser hjem frivilligt, for det er jo det mest behagelige for alle parter,« siger Birthe Rønn Hornbech.
Irakerne er tidligere blevet tilbudt økonomiske støtteordninger for at rejse frivilligt hjem, men det bliver der ikke noget af i denne omgang, fastslår ministeren.
»Der har været økonomiske incitamenter så længe, og det er meget få, der har taget imod, så det bliver der ikke tale om.«
Statsminister Lars Løkke Rasmussen, der i disse dage besøger EU-Kommissionen i Bruxelles, er glad for, at aftalen endelig er i hus.
»Det er vigtigt af hensyn til legitimiteten til hele vores asylsystem. Vi skal tage imod folk, som er individuelt forfulgt, men hvis man kommer til Danmark og beder om asyl og ikke er berettiget til det, så skal man selvfølgelig kunne sendes tilbage. Og der er det rart, at vi nu har fået en aftale magen til den, svenskerne har,« siger han.
UNHCR fraråder
Sverige indgik allerede i februar sidste år en hjemsendelsesaftale med Irak.
FN’s Flygtningehøjkommissariat, UNHCR, har hidtil frarådet at sende flygtninge tilbage til det urolige centrale og sydlige Irak. På spørgsmålet om, hvorvidt statsministeren kan garantere for irakernes sikkerhed, siger Lars Løkke:
»Jamen, det indgår i den her aftale, at Irak og Danmark er enige om, at Irak skal tage imod de mennesker fra Irak, som ikke har noget lovligt opholdsgrundlag i Danmark. Og det er det, hele aftalen går ud på.«
Foreningen Asylret, der taler de afviste asylansøgeres sag her i landet, er oprørt.
»Det er en krænkelse af FN’s anbefalinger. Danmark har været med til at starte krigen i Irak. Det kan ikke være rigtigt, at vi nu sender flygtninge tilbage til det borgerkrigshærgede land,« siger talsmand for Asylret Said Parvin.
Ifølge Asylret har 148 af de 282 irakere, der nu vil blive sendt tilbage, boet i Danmark i over 10 år, og mange af dem er blevet psykisk syge af det lange ophold i asylcentre. Sygdomme, som både læger og psykologer har dokumenteret i flere rapporter.
Foreningen til støtte for afviste asylansøgere kalder aftalen dybt forkastelig.
»Regeringen har bevidst negligeret UNHCR’s henstillinger om ikke at tvangsudsende afviste irakiske asylansøgere til det centrale og sydlige Irak – og om at være tilbageholdende med tilbagesendelser til Nordirak. Aftalen med Irak viser, at dansk asylpolitik er blevet blottet for enhver form for medmenneskelighed,« udtaler formand Mette Bergenser.
DF: Tog for lang tid
Ifølge Dansk Folkepartis leder, Pia Kjærsgaard, er hjemsendelsesaftalen med Irak kommet på høje tid og efter langvarigt DF-pres.
»Det har været uforståeligt for os, at det kunne tage så lang tid at få den på plads. Nu den er på plads, er det bare om at få gang i hjemsendelserne, siger Pia Kjærsgaard.
Når turister er begyndt at besøge Iraks hovedstad, Bagdad, er det »helt hen i vejret«, at afviste asylsøgere ikke tager tilbage, mener Kjærsgaard. Hun understreger, at Dansk Folkeparti afviser at give humanitært ophold på grund af irakernes årelange ophold i Danmark.
»Man har kunnet trække sin sag i langdrag ved at appellere og appellere og appellere. Derfor hører det ingen steder hjemme at tale om humanitær opholdstilladelse, alene fordi man sammen med sin advokat har trukket sagen i langdrag,« siger Pia Kjærsgaard.
Enhedslisten rasende
Enhedslistens politiske ordfører, Johanne Schmidt-Nielsen, er da også »rasende« over regeringens aftale med Irak.
»Jeg er chokeret. Det er fuldstændig vanvittigt at sende familierne til Irak. Hvordan kan de finde på at sende børn til et område hvor der sprænger bomber hver dag. Først bomber vi deres land, og så nægter vi at hjælpe de mennesker, som er flygtet. Det er simpelthen usmageligt. Mange af familierne har været her i årevis. Deres børn er vokset op her. Det er skammeligt,« siger Johanne Schmidt-Nielsen.   
idag@information.dk

