Lave renter bekymrer økonomer
De rekordlave renter har gjort de finansielle markeder brandvarme. I både Sverige og Norge har myndighederne øget polstringskravene til bankerne, mens de danske myndigheder fortsat ikke vil skrue op for kravene. Men advarselslamperne er begyndt at blinke
 Blandt andet på boligmarkedet har prisudviklingen været voldsom i den seneste tid. Det skyldes primært den rekordlave rente, som har gjort de finansielle markeder brandvarme


 Kronekrig, aktiekurs-rekorder og ejerlejligheder, der bliver solgt, næsten før de er kommet til salg.
De lave renter har fået priserne til at stige voldsomt på de finansielle markeder. Mens den generelle økonomiske udvikling ikke får økonomerne til at frygte for overophedning, så begynder udviklingen på de finansielle markeder at bekymre.
»Den typiske metafor er, at der er nogle advarselslamper, der er begyndt at blinke en smule,« siger økonomiprofessor Torben M. Andersen fra Aarhus Universitet.
Han vil ikke spå om bobler, men konstaterer i stedet, at mange aktiver, for eksempel aktier og ejerlejligheder, er meget højt prissat.
»Vi er i en zone, hvor opmærksomheden omkring de her ting, bør være meget stor,« siger Torben M. Andersen.
»Der er selvfølgelig en risiko for, at der er nogen, der i jagten på afkast påtager sig mere risiko, end de selv er klar over.«
Den opfattelse deler Jesper Rangvid, der er professor i finansiering på CBS og var formand for det såkaldte finanskrise-udvalg, der undersøgte finanskrisens årsager.
»Årsagen til det hele er de meget lave renter,« siger Jesper Rangvid. Der er ikke plads til »skuffelser« i den økonomiske udvikling, eller at renterne stiger pludselig og uventet, som de gjorde i april og maj i år, hvis stabiliteten på de finansielle markeder skal fastholdes.
»Hvis renterne stille og roligt og langsomt normaliseres, så kan man håbe, at vi kommer ud af det hele på en stille og rolig måde – uden de store skvulp. Men en bekymring, man kunne have, er, hvad der sker, hvis renten stiger ret markant af en eller anden uventet årsag, eller hvis den økonomiske vækst mod forventning skuffer.«
Jesper Rangvid forklarer, at de lave renter påvirker økonomien på to måder. Den traditionelle mekanisme er, at det bliver billigere at låne, så der kommer gang i investeringer og forbrug. Den anden er formue­effekten, hvor aktier og boliger stiger i værdi, når renterne er lave.
»Formuemekanismen har vi set i meget, meget stor grad – høj prissætning af boliger, aktier og så videre – mens realøkonomien har haltet.«
Fordi gælden allerede var så høj, da finanskrisen ramte, »har husholdninger og virksomheder ikke særlig meget lyst til at låne flere penge, selv om det er blevet billigere.«
Det er det, der har skabt den situation, at mens de finansielle markeder buldrer fremad, så går det meget langsommere i realøkonomien.
Bankernes polstring
Efter finanskrisen og som en konsekvens af den strammere finansielle regulering er Det Systemiske Risikoråd blevet etableret. Rådet skal se den næste finanskrise, før den kommer og skrue på kravene til bankernes polstring i så god tid, at de har opbygget en ekstra stødpude, der gør, at de kan klare store tab.
Det er altså rådet, der skal sikre, at de stigende priser på blandt andet aktier og boliger ikke gør bankerne så sårbare, at de ikke kan klare pludselige og voldsomme prisfald.
Som det mest håndfaste redskab til at bremse en ny finanskrise, kan rådet anbefale erhvervs- og vækstministeren at øge den såkaldte modcykliske kapitalbuffer. Det er et ekstra krav til bankerne om at polstre sig endnu bedre mod uforudsete tab.
Både i Sverige og Norge har man allerede skruet op for kapitalbufferen. Så sent som i slutningen af juni besluttede de finansielle myndigheder i begge lande at skrue yderligere op for kapitalbufferen, så den med virkning fra næste år er 1,5 pct.
Foreløbig ser det danske risikoråd ikke grund til at øge de danske bankers polstring. På det seneste møde i slutningen af juni anbefalede Det Systemiske Risikoråd erhvervs- og vækstminister Troels Lund Poulsen at fastholde kapitalbufferen på nul. En anbefaling som ministeren har fulgt.
Grund til agtpågivenhed
Torben M. Andersen er et af tre uafhængige medlemmer af Det Systemiske Risikoråd. Men han vil ikke udtale sig om spørgsmål, der relaterer sig til rådets arbejde. I stedet henviser han til rådets formand, nationalbankdirektør Lars Rohde.Heller ikke han vil dog kommentere beslutningen om at fastholde en stødpude på nul procent, eller forklare hvorfor, der ikke er behov for at øge kapitalbufferen, når vores nabolande for længe siden har skruet op for deres.
I stedet henviser Lars Rohde til den pressemeddelelse, der blev udsendt efter det seneste møde den 19. juni. I den bemærker Det Systemiske Risikoråd, at der er en risiko for, at de lave renter kan være med til at lægge grunden til en ny finanskrise.
»De fortsat lave renter kan indebære opbygning af systemiske risici,« skriver risikorådet, der samtidig peger på, at prisudviklingen på boligmarkedet og aktiemarkedet har været voldsom. »Rådet vurderer, at der er grund til at vise agtpågivenhed.«
Ifølge Jesper Rangvid er der en særlig grund til, at Det Systemiske Risikoråd trods bemærkningen om »agtpågivenhed« ikke har skruet på kapitalbufferen.
»Det helt centrale er, at der ikke har været kreditvækst i Danmark siden 2008,« siger Jesper Rangvid. Netop stigningen i pengeinstitutternes udlån – kreditvæksten – er et af de parametre, der har forudsagt tidligere kriser, og som risikorådet også bruger i sin analyse af behovet for at skrue op for stødpuden.
»Ud fra det, som vi historisk ved om kriser, og ud fra de krav, som de har sat, så bør de ikke gøre det (øge kapitalbufferen, red.). Når det så er sagt, så betyder det ikke, at der ikke er grund til råbe vagt i gevær,« siger Jesper Rangvid.
Hvad siger bankerne selv?
Hos bankernes interesseorganisation Finansrådet er man langt fra bekymret over bankernes sårbarhed, selv om man anerkender, at de lave renter er så usædvanlige, at der er grund til at holde skarpt øje med udviklingen.
»Vi ser ikke noget behov for at øge kapitalbufferen i øjeblikket,« siger Niels Storm Stenbæk, cheføkonom og underdirektør i Finansrådet.
– Hvorfor ikke?
»Vi er jo stadig i starten af et opsving. Det går bedre nu, end det gjorde før, men vi er langt fra i en situation, hvor der er tegn på overophedning.«
– Hvor bekymret er du for, at de lave renter, er med til at opbygge nogle risici, som kan ramme jer på et senere tidspunkt?
»Det er bestemt noget, som man skal have opmærksomhed på. Vi har ikke de store erfaringer med at operere i et lavrentemiljø. Det er svært at sige, hvad den nye normal er. Men det her er i hvert fald en meget usædvanlig situation.«
Han henviser dog til, at stresstest af de danske banker viser, at de er blandt de mest robuste i Europa.

