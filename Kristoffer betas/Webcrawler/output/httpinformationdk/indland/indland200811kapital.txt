Skal en kapitalfond eje dit barns skole?
Dansk kapitalfond har købt et svensk uddannelsesfirma og ser potentiale i uddannelsesmarkedet. Professor i økonomi mener, at skolebusiness kan være god investering i disse tider


 Nordea, PFA pension og Jysk Sengetøjslager er nogle af de virksomheder, der lader kapitalfonden Axcel investere penge for sig. 
Sidste måned valgte fonden at købe 90 procent af aktierne i den svenske uddannelsesvirksomhed John Bauer Organization AB (JBO), der driver erhvervsgymnasier i Sverige. I alt har de 30 af dem og mere end 10.000 elever. 
De er ligesom mange andre private skoler i Sverige specialiserede inden for forskellige fagområder. Derfor kan man både gå på John Bauer-konditori-gymnasium og John-Bauer-anlægsgartner-gymnasium.
Christian Frigast fra kapitalfonden Axcel, fortæller, at det er en god investering og forklarer, hvorfor der kan tjenes gode penge på gymnasieindustrien:
"Vi forventer, at disse skoler vil få en stigende andel af markedet, og det i sig selv tyder jo på vækst. Så er det et sted, hvor vi vil være i stand til at åbne for nye typer af fagområder. Så vi kan både udvide på den måde, men også at købe op," siger han, og fortæller at JBO er en af de største på gymnasieskoleområdet, og at den dermed har et godt udviklingspotentiale allerede.
I år vil virksomheden nærme sig en omsætning på omkring 900 millioner kr. Men det tal skal stige, hvis det står til Axcel, for kapitalfonde køber op for at skabe vækst, før der igen sælges. 
Lavkonjunktur er godt
Christian Frigast fortæller, hvordan JBO skal styrkes, så Axcel får noget ud af investeringen:
"Som aktive ejere, går vi ind og forsøger at udvikle denne virksomhed. Vi er netop ved at sammensætte en bestyrelse, der ved noget om uddannelsesområdet, og har allerede opkøbt en skole," siger han. 
At en kapitalfond på den måde investerer i uddannelsessektoren er ikke så almindeligt, mener professor i økonomi på Copenhagen Business School, Jesper Rangvid:
"Det er jo en alternativ form for investering. Vi er vant til at købe finans- og industrivirksomheder, så på den måde er det noget anderledes," siger han. 
Men Jesper Rangvid mener samtidig, at uddannelsesmarkedet kan være særlig godt netop i disse krisetider:
"I en tid, hvor rigtig meget går ned, så er det vigtigt at finde virksomheder med et stabilt cash flow, og som ikke påvirkes af lavkonjunkturen," siger han, og forklarer, at en skole er stabil, fordi der går x antal elever i en klasse fra august til juni året efter. 
Per-Erik Lorentzon, udviklingschef i det nu danskejede JBO, tror, at uddannelsesmarkedet vil vokse, når lavkonjunkturen sætter ind: "Det er helt sikkert et voksende marked. Jeg tror, det bliver en endnu bedre forretning i fremtiden, for når konjunkturen går ned, går uddannelse op, fordi det offentlige investerer mere i det," siger han. JBO's søsterfirma John Bauer International har også uddannelser i blandt andet Spanien og Indien. 

