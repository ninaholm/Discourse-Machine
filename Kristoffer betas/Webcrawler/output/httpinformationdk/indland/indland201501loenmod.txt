Lønmodtagere vil have lovbestemt minimumsløn
Ifølge en undersøgelse er 51 procent af alle lønmodtagere enige i, at der bør være minimumsløn på arbejdsmarkedet. Men en lovbestemt mindsteløn vil udfordre fagbevægelsen yderligere, for hvorfor skal man så være medlem?



 Folketinget bør ifølge 51 procent af alle lønmodtagere vedtage en lov, som fastsætter en minimumsløn for hele arbejdsmarkedet. Det viser en ny undersøgelse, som Center for Arbejdsmarkedsforskning (Carma) ved Aalborg Universitet har foretaget for hovedorganisationerne LO og FTF.
Mens mere end halvdelen af de 2.590 adspurgte er helt eller delvis enige i, at Folketinget ved lov bør vedtage en minimumsløn for hele arbejdsmarkedet, er det kun en fjerdedel af de adspurgte, der er uenige.
»Det er et udtryk for, at store dele af lønmodtagerne ser en lovfastsat mindsteløn som et godt instrument til at bekæmpe social dumping. Lønmodtagerne kan se, at overenskomsterne ikke er nok til at dæmme op over for social dumping, og derfor er et i dansk sammenhæng utraditionelt instrument som lovbestemt mindsteløn noget, lønmodtagerne ser fordele i,« siger Henning Jørgensen, arbejdsmarkedsforsker og professor ved Aalborg Universitet og en af eksperterne bag undersøgelsen.
Fagbevægelsen udfordres
En lovbestemt mindsteløn vil give fagbevægelsen en betydelig udfordring, menerSøren Kaj Andersen, centerleder og lektor ved Forskningscenter for Arbejdsmarkeds- og Organisationsstudier på Københavns Universitet: »Hvis man alligevel får det, der ligger i overenskomsterne gennem lovgivning, vil man muligvis undre sig over, hvorfor man så skal være medlem af en fagforening. Med andre ord vil fagbevægelsen risikere, at det medlemstab, man allerede oplever nu, vil blive endnu værre, fordi incitamentet til at være medlem svinder,« siger han.
Ledelsen i hovedorganisationen FTF har tidligere opfordret resten af fagbevægelsen til at overveje en lovbestemt mindsteløn, og det synspunkt er 49 procent af FTF-medlemmerne enige i. Hos LO ønsker 51 procent af medlemmerne en lovbestemt mindsteløn. Men det afviser LO-formand Harald Børsting:
»Spørgsmålet om løn er kernen i alle aftaler, og derfor er vi nødt til at have en grundig diskussion af fordele og ulemper. Jeg er absolut ikke tilhænger af, at vi skal lovregulere lønnen, men LO’s medlemmer behøver selvfølgelig ikke altid at være enige med mig.«

