Forsvarer: Alt ender jo med at være terror
Anklageren er ude på overdrevet, når der tales om terror i sagen mod tiltalte brandstiftere. Retten må sige stop, sagde Michael Juul Eriksen, da han forsvarede sin klient mod terrortiltale


 Sagen mod fem unge danske mænd er den første, hvor der er rejst tiltale for terror, uden at der har været fare for andres liv. De er alle tiltalt for flere brandstiftelser og forsøg herpå.
»Alle ryster på hovedet over denne terrortiltale. Ikke kun journalister og almindelige mennesker. Praksis på nuværende tidspunkt er, at liv skal være i fare, når vi taler om terror« sagde advokat Michael Juul Eriksen i Københavns Byret i går. Han procederede for sin 22-årige klient, DH, men kom også med principielle betragtninger, der angik samtlige fem tiltalte.
»Det er bekymrende, at denne sag begyndte med, at de tiltalte blev spurgt, hvad de stemmer på. Anklageren forsøgte at danne et billede af venstreorienterede, der går til demonstrationer. Efter min mening er det værre at forfølge på grund af politisk overbevisning end at sætte ild til en politiskole,« sagde Michael Juul Eriksen.
Han henviste til, at lovgiverne havde været opmærksomme på, at terrorlovene skulle beskytte demokratiet, men at det ikke måtte gå ud over demokratiske rettigheder som ytringsfriheden.
»Det er en alvorlig forbrydelse at sætte ild på. Det kan give helt op til 10 års fængsel. Men det er det, de skal dømmes for, ikke deres politiske overbevisning,« sagde han.
Fire af de tiltalte har erkendt, at de forsøgte at sætte ild til Politiskolen i Brøndbyøster. Det hører ifølge Michael Juul Eriksen under straffelovens paragraf 181. Den femte tiltalte deltog ikke. I denne sag er det afgørende, om de brandstiftelser, der er tale om, hører under straffelovens paragraf 180 eller 181. Der skal have været overhængende fare for liv eller omfattende ødelæggelse af fremmed ejendom, for at dømme efter den hårdere paragraf 180. Alle fem forsvarere i sagen mener, at der derfor kun kan dømmes efter paragraf 181. Kun hvis der dømmes efter den hårde paragraf, kan der tales om terror efter straffelovens paragraf 114 (terrorloven).
Terror eller brand
»Men for at der kan være tale om terror, så skal man yderligere ville skræmme befolkningen i alvorlig grad, og landet eller en international organisation skal lide alvorlig skade,« forklarede Michael Juul Eriksen.
Henvendt til de otte nævninge spurgte han:
»Blev I alvorligt skræmt af disse brandstiftelser, hvis I overhovedet hørte om dem? Jeg gjorde i alt fald ikke. Og led landet som sådan alvorlig skade?«
Advokaten henviste i øvrigt til EU’s rammeaftale fra 2002, der var anledningen til, at der blev indført en dansk lov om terror. I den omtales terror som handlinger, der skræmmer befolkningen på grund af massive ødelæggelser af anlæg og mennesker, der bringes i fare.
Fire af de tiltalte blev i mere end en måned aflyttet på jævnlige møder i Christiania. I deres planlægning af brandstiftelsen på Politiskolen taler de ikke om at skræmme befolkningen, og de nævner, at det skal undgås, at nogen kommer til skade.
»Det var altså ikke deres hensigt at udøve terror, sagde Michael Juul Eriksen. De fire tiltalte, der har indrømmet, at de ville sætte ild til Politiskolen, er desuden tiltalt for at ville sætte ild til en række ministerier og virksomheder og udøve vold mod politifolk. Her har anklageren henvist til en række af aflyttede samtaler blandt de tiltalte.
»Men det er ikke nok, at man taler om eller tænker på at begå en forbrydelse. Der skal være forberedende handlinger eller en konkret aftale,« sagde Michael Juul Eriksen. På deres hemmelige mødested på Christiania havde de fire tiltalte fremstillet 21 molotovcocktails, som de talte om at kaste mod politibetjente.
»De cocktails stod der bare i en hel måned frem til anholdelsen og blev aldrig brugt. Det kan de ikke dømmes for,« sagde advokaten.
Han mener heller ikke, at der lå en konkret aftale bag de øvrige mål.
»Det var ren tågesnak. Når man talte om at cykle til Lolland med 100 liter benzin for at sætte ild til Faderhusets hotel og tæve Ruth Evensen med et v aterpas. En ville dræbe Livgardens orkester, fordi musikken irriterede ham – det er alle fire nu tiltalt for,« sagde Michael Juul Eriksen.

