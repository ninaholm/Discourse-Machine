’Jeg er ikke stærk nok til at blive kaldt klam af et barn’
Halvdelen af bøsser, lesbiske, biseksuelle og transpersoner i Danmark føler sig ikke trygge ved at tale om deres privatliv på arbejdet. Den anderledes seksuelle orientering og kønsidentitet forties ud fra en forestilling om, at vi er et åbent og tolerant folkefærd


 
	Læreren Tine er ked af, at hun ikke kan være en rollemodel for eleverne, især for dem, der som hun selv har en anderledes seksualitet. Tine tænker på det hver dag, og det går hende på, at hun frygter udflugter med klassen, fordi de tit lægger op til personlige spørgsmål. En af pigerne har et par gange spurgt, om hun har en kæreste. Hun svarede bare ja og var lettet, da ingen spurgte yderligere ind til det.

	»Jeg vil inderligt gerne være et godt eksempel for andre og vise Danmark, at ’vi’ som minoritet ikke har det så nemt, som folk typisk antager,« siger hun og beklager, at hun endnu ikke har fundet mod til at fortælle om sin seksualitet på den skole, hvor hun har arbejdet i to år.

	»Jeg er ikke stærk nok til at blive kaldt ’klam’ af et barn på syv,« siger hun.

	Det er ikke kun blandt skolelærere, at frygten for at springe ud er stor. En ny undersøgelse blandt 93.079 respondenter foretaget af EU’s agentur for Grundlæggende Rettigheder viser, at syv ud af 10 biseksuelle og transpersoner i EU-landene sjældent eller aldrig har været åbne omkring deres seksualitet og kønsidentitet på arbejdspladsen.

	’Bøsserøv’ i skolegården

	Samme undersøgelse viser, at mere end otte ud af ti skoleelever under 18 år kan berette om diskrimination i skolerne. Det overrasker ikke Vivi Jelstrup, som er forperson for Landsforeningen for Lesbiske, Bøsser, Biseksuelle og Transpersoner.

	»Jeg tror ikke, at det er tilfældigt, at det hyppigst brugte skældsord i danske skolegårde er ’bøsserøv’,« siger Vivi Jelstrup. Hun får ofte henvendelser fra mennesker, der har oplevet negative konsekvenser ved at springe ud på deres arbejdsplads.

	»En af vores aktive i foreningen er lærer. Da hun sprang ud som lesbisk efter at have levet med en mand i mange år, oplevede hun, at folk på lærerværelset stoppede med at spørge ind til, hvad hun havde lavet i weekenden. Som om det var mystisk og noget, de ikke kunne forholde sig til. Lærerne blev berøringsangste,« fortæller Vivi Jelstrup, der har oplevet det samme som biseksuel lærer.

	»Jeg kan genkende det. At folk tier stille. Folk spørger ikke, hvordan det går. Det er et problem, hvis man ikke kan have en almindelig omgangsform med sine kolleger.«

	Rikke Voergård-Olesen fra Institut for Ledelse og Virksomhedsstrategi på Syddansk Universitet har forsket i den heteronormative verden. En verden, hvor kun heteroseksualiteten bliver opfattet som normalen. Hun har erfaret, at ikkeheteroseksuelle ofte bliver mødt med akavede eller fjendtlige reaktioner, når de springer ud.

	»På den baggrund er det ikke mærkeligt, at der ikke er større ikkeheteroseksuel åbenhed i dansk arbejdsliv,« siger hun.

	Putins hold kæft-bolsje

	Åbenhed er den eneste måde at løse problemet på, mener Mads Ananda Lodahl. Han er uddannet lærer og sexolog og arbejder som forfatter og foredragsholder og tager rundt på uddannelsesinstitutioner og informerer om anderledes køn og seksualitet.

	»Det er ikke så mærkeligt, at folk er fordomsfulde og diskriminerende over for minoriteter. Der er ingen steder med en obligatorisk, respektfuld og nuanceret præsentation af minoriteter. Hvis man som et rumvæsen kom til folkeskolen, ville man tænke, at verden kun bestod af hvide, heteroseksuelle personer,« siger Mads Ananda Lodahl.

	I disse dage er der stort fokus på den nye russiske lovgivning, som ulovliggør homoseksuel propaganda. Mads Ananda Lodahl håber, at noget af opmærksomheden mod LGBT’eres rettigheder vil smitte af i Danmark.

	»Det kan gå begge veje. Det kan spille ind i den der forestilling om, at vi har det åh så godt i Danmark sammenlignet med lande som Rusland og Iran. Altså en ny form for hold kæft-bolsje,« siger han og fortsætter:

	»Men det kan også være, at man ser på Rusland og fornemmer lighederne med Danmark. Ansvaret for undertrykkelsen ligger altid hos undertrykkeren. Der er jo nok en grund til, at så få LGBT’ere springer ud.«

	Mads Ananda Lodahl tror, at vi som danskere har en forestilling om, at vi er et frisindet folkefærd, der altid har været på forkant med udviklingen.

	»Sådan var vi måske for 40 år siden, men opfattelsen hænger ved. I Danmark har vi en tendens til at lukke munden på minoriteter, når de taler om ting, som er svære. Vi har begreber som ’tudefjæs’ og ’offer-mentalitet’,« siger han.

	»Bare fordi vi ikke hører om det, er det ikke bevis for, at det ikke findes. Diskrimination kan også være, at man ikke bliver italesat.«

	Læreren Tine savner beskrivelse af menneskene bag LGBT-benævnelserne: »For mig at se ligger problemløsningen hos medierne og forældrene. Medierne viser kun sjældent lesbiske og bøsser som ganske almindelige mennesker. Mit liv er ikke spor anderledes. Kun når jeg fortæller om min seksualitet.«

Tine er et opdigtet navn. Hendes identitet er redaktionen bekendt. En brevudveksling om at springe ud mellem Mads Ananda Lodahl og Tine kan læses på www.almindelig.com

Opdatering:

Artiklen er blevet opdateret og rettet. Det fremgik af artiklen, at syv ud af ti homoseksulle, biseksuelle og transpersoner aldrig eller sjældent har været åbne omkring deres seksualitet eller kønsidentitet. DEtte var forkert og er blevet rettet. Det er kun de biseksuelle og transpersonerne dette gælder for. En dansk undersøgelse viser dog, at det også er tilfældet blandt homoseksuelle. En undersøgelse foretaget
	af non-profit organisationen Q-Factor viser, at 50 procent af både homoseksuelle, biseksuelle og transpersoner på danske arbejdspladser ikke er åbne omkring deres seksualitet og kønsidentitet.
	 

