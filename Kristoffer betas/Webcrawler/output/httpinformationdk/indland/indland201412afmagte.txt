Afmagten klumper sammen på midten i Sverige
Den kontroversielle ’December-aftale’ i Sverige er endnu et eksempel på, hvordan gamle partier i Europa forenes henover midten i store teknokrat-koalitioner for at holde de nye protestpartier uden for indflydelse
 Den socialdemokratiske statsminister Stefan Löfven sammen med Moderaternas leder Anna Kinberg Batra ved en pressekonference i Stockholm i weekenden


 Et gråt spøgelse går gennem Europa. Som modsvar til den populistiske protestbølge i vælgerhavet søger gamle partier sammen i store teknokratkoalitioner i flere og flere lande. Senest har det politiske establishment i Sverige forsøgt at danne vognborg mod det fremadstormende Sverigedemokraterna med weekendens opsigtsvækkende ’December-aftale’.
Frem til mindst 2022 vil Sverigedemokraternas stemmer reelt ikke tælle med i Riksdagen. Konsekvensen kan blive voksende politisk desillusion.
I første omgang er den nye pagt en symbolsk falliterklæring for den socialdemokratiske statsminister Stefan Löfven, som taktisk set ikke lykkedes med at splitte den borgerlige alliance, og som demokratisk set har accepteret en form for forfatningstilføjelse, der midlertidigt ændrer de parlamentariske spilleregler.
’December-aftalen’ er et nederlag for det grundlæggende demokratiske princip om at dele sig efter anskuelser.
Udviklingen i Sverige minder om mønsteret med øget magtkoncentration henover midten i f.eks. Tyskland, Østrig, Holland og Finland, hvor de to dominerende partier, Kristdemokraterne og Socialdemokraterne, er gået sammen i såkaldte ’store koalitioner’ – med rødder tilbage i begrebet ’Cordon Sanitaire’, der betegner en inddæmning mod farlige og smitsomme sygdomme. Samme tendens kan vise sig at blive udfaldet i Grækenland, hvor der i går blev udskrevet nyvalg til afholdelse 25. januar, og hvor både det ekstreme højreparti Gyldent Daggry og venstrefløjspartiet Syriza står til fremgang.
Det politiske landskab i Europa er i jordskred og opbrud.
Skygger fra fortiden
Den nye ’December-aftale’ i Sverige er et forsøg på at indkapsle yderfløjen, Sverigedemokraterna, som statsminister Stefan Löfven kalder for et ’nyfascistisk enkeltsagsparti’, og som den borgerlige leder, den formodede nye formand for Moderaterna, Anna Kinberg Batra, med en næsten lige så hård fordømmelse betegner som et ’ekstremt parti’.
I praksis er antallet af pladser i Riksdagen blevet skåret ned fra 349 til 300. Hvis aftalen holder perioden ud, vil Sverigedemokraterna hverken kunne få indflydelse på regeringsdannelser, finanslove eller forlig på f.eks. forsvars- og energiområdet.
Uanset hvad man måtte mene om Sverigedemokraternas holdninger, er det højdramatisk i et nordisk demokrati at ændre på de formelle afstemningsprocedurer uden en forudgående grundlovsændring.
Retfærdigvis skiller Sverigedemokraterne sig markant ud i det politiske landskab – også fra både Dansk Folkeparti og Fremskrittspartiet i Norge– ved at være et ungt og lunefuldt parti med personlige forbindelser til ultranationalistiske bevægelser og skin head-grupperinger.
Selv om Sverigedemokraterne i de senere år har gjort sig intense bestræbelser på at moderere sig og i dag indtager synspunkter, som ikke ville vække videre opsigt i andre europæiske lande, kaster den nyere historie mørke skygger ind over partiet.
Tværs over det politiske spektrum betragtes Sverigedemokraterna som en indre fjende mod det åbne folkhem, på samme måde som de Moskva-tro kommunister blev i Vesteuropa under Den Kolde Krig – og som venstrefløjspartiet Die Linke fortsat gør i Tyskland, hvor det socialdemokratiske SPD i 2013 afviste at danne regering på basis af stemmer fra politikere med fortid i DDR-regimet.
Potentielle protester
Som en defensiv reaktion på de populistiske partiers fremmarch forenes de store partier, som ellers engang repræsenterede hovedmodsætningen mellem højre og venstre. I stedet træder en ny skillelinje stadigt tydeligere frem i Europa mellem på den ene side de gamle, systemtro administratorpartier og på den anden side de nye, stemningsbårne protestpartier.
Jordskælvet er i gang, og brudfladerne er uforudsigelige. Inden for rammerne af den nye enighed kan blokpolitikken – paradoksalt nok – ende med at blive cementeret i Sverige. Rent matematisk bliver den rød-grønne regering nemlig fremover endnu mere afhængig af Vänsterpartiet, og statsminister Stefan Löfven kan snart blive tvunget til at føre en mere venstreorienteret kurs, end han hidtil har lagt op til og formentlig er villig til.
Den socialdemokratisk-ledede regering vil mest sandsynligt få vanskeligt ved at træffe vidtgående beslutninger, og Sverige vil dermed få en tragisk kombination af formel establishment-konsensus og reel parlamentarisk handlingslammelse.
Risikoen er, at proteststrømninger i befolkningen ikke fører til mærkbare forandringer, og den demokratiske tillid derfor smuldrer.
Partierne bag ’December-aftalen’ må nu bevise, at de kan tilbyde andre, bedre og gangbare løsninger på de problemer, der mobiliserer vælgere i hobetal til at stemme på Sverigedemokraterna. Ellers vil Sverige næppe kunne undgå at blive ramt endnu voldsommere af protester ved næste valg.

