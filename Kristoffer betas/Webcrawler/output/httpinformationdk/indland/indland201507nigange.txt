Ni gange blev Løkke forhåndsorienteret om ubehagelige aktindsigter
Forhåndsorienteringen af Lars Løkke Rasmussens advokat om ubehagelige aktindsigter i Statsministeriet har været mere systematisk end hidtil kendt. Ministeriet havde således indgået en aftale med advokaten om løbende orientering


 Mens Lars Løkke Rasmussen (V) var oppositionens statsministerkandidat, indgik Statsministeriet en aftale med hans advokat, Nicolai Mallet fra advokatfirmaet Horten. Når ministeriet fremover modtog aktindsigter fra aviser om f.eks. alkoholudskænkningen i Lars Løkke Rasmussens tid i Statsministeriet, skulle Nicolai Mallet orienteres og i flere tilfælde også have lejlighed til at udtale sig på sin klients vegne.
Information har tidligere beskrevet et enkelt tilfælde, hvor advokat Nicolai Mallet på forhånd blev orienteret om en ubehagelig aktindsigt. Men nu viser en aktindsigt, som Information netop har fået fra Statsministeriet, at Nicolai Mallet er blevet orienteret om ni aktindsigtssager i perioden februar-april i år.
Oluf Jørgensen, der er offentlighedsrådgiver ved Medie- og Journalisthøjskolen, har tidligere kritiseret denne servicering af Lars Løkke Rasmussens advokat for ikke at være neutral sagsbehandling.
»Statsministeriet og andre offentlige myndigheder skal agere neutralt i forholdet mellem på den ene side journalister og på den anden side virksomheder eller personer, der udsættes for aktindsigt. Statsministeriet agerer ikke neutralt, når ministeriet med orienteringen om udkastet til afgørelse giver Lars Løkke og hans rådgivere mulighed for at forhåndsspinne om det journalistiske arbejde,« mener Oluf Jørgensen, der i sin tid var medlem af Offentlighedskommissionen.
Selv forklarer Statsministeriet serviceringen med, at det »alt afhængig af de konkrete omstændigheder, kan være bedst stemmende med god forvaltningsskik at underrette en tidligere statsminister (ved dennes repræsentant) om aktindsigtssager, som relaterer sig til dennes person«, som ministeriet har skrevet til Information.
Mads Nissen
Sprut og rengøring af fly
Første gang, advokat Nicolai Mallet fik en forhåndsorientering fra Statsministeriet, var den 12. februar i år, hvor han »ifølge aftale« modtog udkast til afgørelse af en aktindsigt fra en journalist på Ekstra Bladet i serveringen af rødvin, øl og vand om bord på de chartrede fly, som Lars Løkke Rasmussen havde anvendt i 2009-11. Sammen med udkastet var også kopi af de bilag bl.a. fra forsvarets Challengerfly, som avisen ville modtage.
Det fremgår ikke af det nu udleverede materiale fra Statsministeriet, om Nicolai Mallet havde bemærkninger til de forskellige udkast til afgørelser, han løbende modtog, men da ministeriet næste dag sendte en afgørelse til journalisten på Ekstra Bladet sammen med en stak bilag, fik advokaten en kopi af den færdige afgørelse. Også dette synes at være en fast del af aftalen mellem Statsministeriet og Nicolai Mallet.
Ekstra Bladet skrev i begyndelsen af marts i år flere artikler på baggrund af de udleverede bilag, bl.a. en med overskriften: »Løkke fejrede topmødet på flyet: Fem flasker vin og seks øl« om servering af i alt 36 genstande til Lars Løkke Rasmussen og hans rejseselskab på fem-seks embedsmænd om bord på et Challengerfly i juli 2009.
Næste gang Nicolai Mallet hørte fra Statsministeriet, var den 6. marts i år. Her modtog han – igen »med henvisning til aftale« – »kopi af henholdsvis fire aktindsigtsanmodninger, som vi p.t. har under behandling, og to besvarede anmodninger (begge besvaret i marts 2015)«.
En DR-journalist og en privat borger havde søgt aktindsigt i de samme udgiftsbilag fra Lars Løkke Rasmusens flyrejser, som Ekstra Bladet allerede havde fået, mens en journalist på MetroXpress søgte aktindsigt i »al korrespondance med Ekstra Bladet i forbindelse med aktindsigt og historier i 2015«.
Desuden havde endnu en DR-medarbejder søgt aktindsigt i »alle dokumenter vedrørende faktura for rengøring af fly i perioden 2008 til 2012«.
Ugen efter fik Nicolai Mallet en kopi af Statsministeriets udkast til svar til DR på aktindsigten i flyrengøringen: »Som det fremgår, har vi ikke identificeret dokumenter omfattet af anmodningen og udleverer derfor ikke yderligere materiale. Jeg antager på den baggrund, at udkastet ikke giver anledning til bemærkninger fra din side,« skrev Statsministeriets embedsmand i mailen til advokaten.
To dage efter sendte Statsministeriet igen et udkast til svar på aktindsigten fra borgeren til Nicolai Mallet, der igen fik lejlighed til at komme med bemærkninger, selv om der var »tale om udlevering af en tidligere aktindsigtsafgørelse«.
Rengøring af toiletter i fly
Den 16. marts i år søgte en journalist på Ekstra Bladet en ny aktindsigt i forbruget af spiritus, vin og øl i Statsministeriet, mens Lars Løkke Rasmussen havde været statsminister. Som tidligere omtalt i Information blev Nicolai Mallet pr. mail orienteret om aktindsigten i løbet af 18 minutter.
Den 19. marts blev Lars Løkke Rasmussens advokat orienteret om udkastet til svar til en journalist på DR, der havde søgt aktindsigt i udgifterne til rengøring af toiletterne på de fly, Lars Løkke Rasmussen havde benyttet som statsminister. Ministeriet havde i den forbindelse identificeret relevante bilag for tre statsministerrejser med Lars Løkke Rasmussen.
»Henset til indholdet af afgørelsen og bilag (samt vores frister for sagsbehandling), skal jeg anmode om dine eventuelle bemærkninger inden i morgen kl. 10«, skrev embedsmanden.
Dagen efter fik Nicolai Mallet besked om, at han »senere i dag eller mandag« ville få udkast til svar til journalisten på MetroXpress.
Den 13. april fik Nicolai Mallet mulighed for at komme med bemærkninger til et udkast til svar på Ekstra Bladets nye aktindsigt i Statsministeriets alkoholudskænkning. Avisen fik bilagene næste dag, men dagen efter offentliggjorde Lars Løkke Rasmussen selv bilagene på sin Facebook. Det skete, mens han var gæst til dronningens 75-års fødselsdagsfest på Christiansborg. Derved kom Lars Løkke Rasmussen eventuelle nye skriverier i Ekstra Bladet om hans alkoholforbrug i forkøbet:
»Mine gode venner på Ekstra Bladet har i sandhedens tjeneste nu søgt aktindsigt i, hvor meget alkohol der er drukket i Statsministeriet i min – og kun min – tid som statsminister.«
Naturligvis benyttede Lars Løkke Rasmussen lejligheden til at fremlægge sin egen udlægning af antallet af rødvinsflasker i bilagene, idet han uden videre lagde til grund, at alle tilstedeværende, også PET-livvagterne og ministeriets øverste chefer, havde været lige flittige ved flaskerne:
»Og så er der vin: Ni gange i 2010 og fire gange i 2011 har jeg sammen med personalet fået vin til aftensmaden i forbindelse med møder, forberedelse af politiske udspil, store debatter i folketingssalen og TV-debatter. Ved de 13 måltider deltog i alt 108 mennesker, som har fået serveret 25 flasker vin (1,4 genstand pr. pers.) (…) Spændende, hvordan det kan se ud på Ekstra Bladets forside«.
Måske som følge af Lars Løkke Rasmussens offentliggørelse, brugte Ekstra Bladet ikke bilagene om udskænkningen i ministeriet som grundlag for artikler.
En uge efter blev Nicolai Mallet orienteret om endnu en aktindsigt fra Ekstra Bladet, der nu ville se eventuelle bilag fra sammenkomster i Statsministeriet, »hvor andre end Statsministeriet har betalt«, som journalisten skrev. Seks dage senere fik advokaten fra Statsministeriet et udkast til svar »mhp bem«, som det er formuleret i ministeriets journalsystem.
»Henset til omfanget af bilagene håber jeg, at det vil være muligt for dig at vende tilbage til mig inden kl. 15 i morgen. Som altid er du velkommen til at give besked, hvis fristen volder vanskeligheder,« skrev embedsmanden.
Siden Information i maj første gang skrev om forhåndsorienteringen af Lars Løkke Rasmussens advokat, har Statsministeriet meddelt, at ministeriet »for en god ordens skyld« fremover vil nævne i en afgørelse af en aktindsigt, hvis ministeriet har »foretaget underretning af den person, som de pågældende oplysninger vedrører«. Det er advokat Nicolai Mallet også blevet underrettet om.
Det har ikke været muligt at få en kommentar fra Lars Løkke Rasmussen.

