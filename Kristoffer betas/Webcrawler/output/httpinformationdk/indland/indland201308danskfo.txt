Dansk Folkepartis medvind er Socialdemokratenes modvind
Dansk Folkeparti vil have snakken om reformer og vækstrater ned i øjenhøjde, som det formuleres. Hvem betaler egentlig regningen? spørger formanden, Kristian Thulesen Dahl, på sit partis sommergruppemøde. Foreløbig har partiet held med at appellere til vælgerne
Når Dansk Folkepartis formand, Kristian Thulesen Dahl, i dag står fast på, at de offentlige udgifter skal vokse med de 0,8 pct. for i det mindste at dække udgifterne til de stadig flere ældre, så er det værd at huske forgængeren, Pia Kjærsgaards, løfte om ikke at  forringe efterlønsordningen. Nej, partiet ville faktisk forbedre og ikke forringe efterlønsordningen. Lige indtil det skete.

For en gang skyld passer klicheen: Dansk Folkeparti har vind i sejlene.Når skonnerten »Halmø« med kaptajn Kristian Thulesen Dahl og hans besætning om bord i eftermiddag lægger fra kaj i Helsingør til et 10-dages sommertogt til 16 danske havne, vil det være med en vælgeropbakning som under Muhammed-krisen for snart syv år siden.17,9 procent i den seneste meningsmåling fra Greens gør Dansk Folkeparti til det næststørste parti (kun overgået af Venstre med 28,1 procent, men foran Socialdemokraterne med 17,2 procent).Kristian Thulesen Dahl fortæller ganske vist, at han går rundt med en meningsmåling i tasken fra 2009, hvor SF var større end Venstre.Men partiformanden tog mandag forskud på glæderne ved i sit ugebrev at konstatere, at »for en gangs skyld har vi en af de somre, der minder om vores barndom. Det var som bekendt dengang, solen altid skinnede«.På pressemødet, efter Dansk Folkepartis sommergruppemøde i dag, indleder partiformand Kristian Thulesen Dahl da også officielt de næste to valgkampe, hvor partiet håber at se konkrete resultater af fremgangen i meningsmålingerne. Det er kommunalvalget til november og EU-valget til næste år i juni, som er den egentlige årsag til sejlturen. (»Det sejler i EU. Vi sejler for Danmark« er overskriften).Dansk Folkeparti har dog altid ment, at valg, og ikke bare kommunal- og EU-valg, vindes i perioden mellem dem, så Kristian Thulesen Dahl har øjnene rettet mod det tredje af slagsen: folketingsvalget, som skal komme senest i september 2015.Udstiller uenighedenKristian Thulesen Dahl fokuserer på, at når både SRSF-regeringen samt Venstre, Konservative og Liberal Alliance taler om offentlige vækstrater, reformer og den nødvendige politik, så er det ude i kommunerne, at folk oplever konsekvenserne af dette: Den såkaldte borgernære velfærd forringes.Socialdemokraterne og SF gik ellers til valg på en årlig vækst i de offentlig udgifter på 1,4 procent, mens Venstre, Konservative og Dansk Folkeparti foreslog 0,8 procent. Siden har SRSF-regeringen sænket målet til 0,4 procent til næste år.Venstre foreslår »som udgangspunkt« nulvækst, og Liberal Alliance foreslog i sidste uge – på partiets sommergruppemøde – at spare 1,5 procent. Hvilket efterlader den tidligere formand for Fremskridtspartiets Ungdom som den sande forsvarer af de offentligt ansatte sammen med Enhedslisten.Kristian Thulesen efterlyser et svar fra de andre partier på, hvem der ikke skal have noget. Velvidende, at svarene findes. Men politikerne vil ikke give dem. Og særligt ikke kort tid inden kommunalvalget.Opgaven bliver at få denne snak ned i øjenhøjde eller »tættere på den almindelige danskers virkelighed«, som partiformanden formulerer det.Derved udstiller Thulesen Dahl også uenigheden i blå blok. Men det afskrækker nu hverken Dansk Folkeparti eller Venstre. Tværtimod.Den uudtalte historieVenstre nøjes med at gentage, at ønsket om nulvækst netop kun er et »udgangspunkt«, og historien taler for, at Lars Løkke Rasmussen og Kristian Thulesen Dahl bliver enige, hvis der er flertal for førstnævnte som statsminister efter det kommende folketingsvalg. Forud for folketingsvalget i 2001 spåede flere, at den kommende VK-regerings støtteparti ville segne under »ansvarets åg« og regeringen gå en usikker fremtid i møde.Slutresultatet? Dansk Folkeparti accepterede regeringens økonomiske politik til gengæld for en støt strøm af stramninger af udlændingepolitikken.Når Kristian Thulesen Dahl i dag står fast på, at de offentlige udgifter skal vokse med de 0,8 procent for i det mindste at dække udgifterne til de stadig flere ældre, så er det værd at huske forgængeren, Pia Kjærsgaards, løfte om ikke at forringe efterlønsordningen.Nej, Dansk Folkeparti ville faktisk forbedre og ikke forringe efterlønsordningen. Lige indtil det skete.I stedet synes situationen vælgermæssigt ideel for blå blok. Venstre, Dansk Folkeparti, Liberal Alliance og Konservative har alle noget forskelligt på hylderne, som vælgerne kan købe – og prisen, som afhænger af partiernes størrelse, forhandler de først om efter folketingsvalget. Ifølge meningsmålingen fra Greens står de fire partier til 57,3 procent af stemmerne mod 42,5 procent til Socialdemokraterne, Radikale Venstre, SF og Enhedslisten.Den historie, der skjuler sig bag Dansk Folkepartis medvind, er, at Socialdemokraterne trods forårets akutaftale, en rolig sommer og begyndende økonomisk optimisme i den seneste måling igen er tilbage på forårets katastrofale niveau. Kristian Thulesen Dahls medvind er Helle Thorning-Schmidts modvind.
