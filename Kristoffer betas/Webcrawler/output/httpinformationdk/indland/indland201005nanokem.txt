Nanokemiker i spidsen for Københavns Universitet
Kemiprofessor Thomas Bjørnholm bliver ny prorektor for Københavns Universitet. Bjørnholm kommer fra en stilling som leder af et forskningscenter for nanovidenskab og slår især på sin evne til at samarbejde på tværs
Thomas Bjørnholm er ny prorektor ved KU.


 Københavns Universitet (KU) har siden Lykke Friis trådte til som klimaminister, stået uden prorektor. Men fra september får KU's rektor Ralf Hemmingsen en ny sekundant. Han hedder Thomas Bjørnholm og er professor i materialekemi.
Siden 2001 har Bjørnholm som leder Nano Science Centre, været med til at bygge forskningscenteret og uddannelsen i nanovidenskab op. Fremtidens teknologi bliver nanovidenskaben kaldt. Her sættes fysikkens og kemien mindste byggesten sammen på nye måder, der i fremtiden måske vil give os helt nye avancerede former for medicin og elektronik.
Nanovidenskab ligger området mellem kemi, fysik og biologi, men trækker også de samfundsmæssige og menneskelige perspektiver ved den nye teknologi. Erfaringen fra nanocenterets tværfaglige og internationale miljø skal der også trækkes på i jobbet som prorektor.
Ekstern spiller
Om Thomas Bjørnholm kan føre arven fra den tidligere prorektor videre, der i høj grad var KU's ansigt i offentligheden, er uvist. Men skære ind til benet kan kemiprofessoren godt.
Under debatten om evalueringen af universitetsloven på Københavns Universitet sidste år, sagde han blandt andet: »Lad os få lavet om på loven i en fart, så vi kan få øjnene tilbage på bolden. Det reelle slag om forskningsfriheden står på bevillingssiden.«
Og netop den øgede konkurrence om eksterne bevillinger, og hvilken indflydelse de kan have på den frie forskning, er noget den nye prorektor forstår sig på. Nano-centeret har under Bjørnholms ledelse hentet over en halv milliard kroner hjem til forskning, samt indgået samarbejdsaftaler med en række virksomheder.
Ændringen i universiteternes indtægter fra basismidler på finansloven til flere midler, der skal søges i konkurrence med andre universiteter fra eksterne råd og fonde, er for Bjørnholm at se den største udfordring.
»Det er en kæmpe ledelsesopgave at få det til at gå op. Det stiller store krav til, hvordan vi organiserer os, men det kan lade sig gøre at leve op til kravene, som vi har gjort på nanocenteret, uden at ødelægge den gode forskning,« siger Thomas Bjørnholm.


