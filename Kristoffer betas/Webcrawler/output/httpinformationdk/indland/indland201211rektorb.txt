Rektor: Jeg er ikke bange for elitebegrebet
På Ingrid Jespersens Gymnasieskole på Østerbro kommer kun godt en pct. af eleverne fra ressourcesvage hjem. En verden til forskel fra de 80 pct. på Nord-Vest Privatskole få kilometer derfra. ’Der skal være nogle til at løfte byrderne, tage arbejdet og studere, der skal være nogle, der tager til udlandet og nogle til at eksportere,’ mener rektoren på Østerbro


 Ingrid Jespersen Gymnasieskole på Østerbro i København er en attraktiv skole for rigtig mange forældre. Omkring 300 børn står i øjeblikket på venteliste til en af de 48 pladser i skolens to børnehaveklasser, hvoraf halvdelen oftest er afsat til søskende. I 7. klasse og 8. klasse har børn og forældre endnu en chance for at blive optaget, da der bliver udvidet med ekstra spor.
Både inspektør for grundskolen Bent Colerick og rektor Otto Strange Møller er meget forsigtige med at fremhæve deres skole over for folkeskolen. I stedet mener de, at forskellene først og fremmest består i lærernes store frihed og i skolens prioriteringer. Det vægtes eksempelvis højt, at eleverne kan gå til individuel- eller holdundervisning på skolens egen musikskole med lærere uddannet fra Musikkonservatoriet. Rektor lægger ikke skjul på, at det er en høj udgift, men det er en aktivitet, forældrene værdsætter, og som skolen prioriterer.
Både inspektør og rektor fremhæver skolens mange rejser i ind- og udland. Ifølge rektor vil langt de fleste af skolens elever i fremtiden studere og arbejde i udlandet, og det er derfor en vigtig opgave for skolen at klæde eleverne på til dette. Der skal derfor ikke spares på rejseudgifterne:
»Vi er på den ene side en konservativ skole, der holder fast i traditioner, normer, regler og ordentlighed. På den anden side elsker vi det vilde og eksperimenterende – ’Vil du rejse til Estland? Har du en plan? Her er checken, rejs!’,« fortæller rektor.
Socialt ansvar
Ingen af dem ser et problem i, at skolen kun har lidt over én procent elever fra ressourcesvage hjem. Den meget ens elevsammensætning handler ifølge inspektøren mere om boligpolitik end om privatskolernes ansvar
»Vi er en lokal skole på Østerbro. Vores elevsammensætning er den samme som de lokale folkeskolers – det har ikke noget at gøre med, at vi er en privatskole,« fortæller Bent Colerick. De har svært ved at pege på, hvordan de vil definere skolens sociale ansvar. Efter en pause forklarer rektor, at det handler om at tage ansvar for de børn, der er på skolen, og for at de senere selv tager et samfundsansvar på sig:
»Jeg er ikke helt så bange for elitebegrebet, som andre er – jeg mener, at det er fint at være god til guitar eller være en god matematiker eller være god til at skrive. Der ligger et socialt ansvar i at være med til at samfundet fungerer. Der skal være nogle til at løfte byrderne, foretage arbejdet og studere, der skal være nogle, der tager til udlandet, nogle til at eksportere – alt det. Det er vigtigt at uddanne folk til det.«

