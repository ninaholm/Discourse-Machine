Minister: Højtlønnede fleksjobbere skal i almindeligt arbejde



 De højest lønnede og meste ressourcestærke fleksjobbere skal ikke længere kunne hæve en høj løn for halvtidsarbejde med tilskud fra staten  og samtidig skal det være lettere for de allersvageste at komme ind i ordningen.
Det er hovedelementerne i beskæftigelsesminister Inger Støjbergs (V) forslag til en kommende reform af fleksjobordningen, skriver Morgenavisen Jyllands- Posten.
»Vi skal ændre ordningen, så det kan betale sig at arbejde mere. Og det skal også være sådan, at man kan arbejde sig helt ud af ordningen, hvis man tjener for meget,« siger ministeren. Hun vil dog ikke sætte en beløbsgrænse for, hvornår man tjener for meget til at være på fleksjob.
Ministeren vil også sænke kravet om, at man skal kunne arbejde 12 timer om ugen for at få et fleksjob.
Socialdemokraterne er positive over for ministerens ændringsforslag, mens Dansk Folkeparti er mere skeptiske over for muligheden for at øge de stærkeste fleksjobberes timetal.
64.200 personer er visiteret til fleksjob  og de årlige udgifter til ordningen er 10,7 mia. kr.

