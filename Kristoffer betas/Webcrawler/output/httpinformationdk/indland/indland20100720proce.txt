'20 procent skulle aldrig være sendt ud'
Forsvaret bør psykologteste menige soldater - det ville forhindre en del af de mange efterfølgende psykiske skader og nedbringe antallet af hjemsendte, lyder det fra militærpsykolog
200 danske soldater er gennem de seneste 30 måneder blevet sendt hjem fra deres mission
 før tid.


 Hvordan er relationerne til din familie? Hvordan har du det med at skulle parere ordre, og hvor høj er din stress-tærskel?
Mens både officerer og sergenter i Forsvaret skal gennemgå psykologtest, gælder det ikke for de menige soldater. De kan efter endt værnepligt og fire måneders ekstra træning drage i krig med blot en intelligenstest  - hvor de 20-25 procent dårligst begavede sorteres fra  - og et tjek af fysikken som lægelig adgangsbillet. Og det er langtfra godt nok, lyder det fra Jørgen Peter Madsen, som har mere end 40 års erfaring som militærpsykolog. Han påpeger, at egnethedsvurderingen i sidste ende er op til de sergenter og officerer, der uddanner de menige:
»Men det har de hverken forudsætning for eller tid nok til,« siger han.
Som Information i dag kan fortælle, har Forsvaret i løbet af de seneste to og et halvt år  måttet sende omkring 200 soldater hjem fra missioner før tid. Samtidig lider en del af de hjemvendte af psykiske traumer i en grad, så mange aldrig vender tilbage til et almindeligt liv igen.
Kunne sorteres fra
Antallet af triste skæbner kunne, ligesom de sundhedsmæssige udgifter, nedbringes, hvis også de menige soldater blev psykologtestet, mener Jørgen Peter Madsen.
»En meget stor del af dem, der kommer hjem med psykiske skader, kunne have været sorteret fra på forhånd,« >siger han.
Adspurgt om, hvor mange, der bliver sendt ud, selv om det aldrig skulle være sket, lyder det:
»Omkring 20 procent ville vi nok have sorteret fra.«
Jørgen Peter Madsen, der i 2007 lod sig pensionere fra Forsvaret, som han dog stadig arbejder for på konsulentbasis, vil ikke klandre systemet for at svigte soldaterne.
»Forsvaret er et trægt og langsommeligt system, og det handler jo om at tænke tingene anderledes. Men alle undtagen de menige soldater kommer igennem en psykologtest, så Forsvaret har de kompetente folk til opgaven,« siger han.
Ifølge Jørgen Peter Madsen er der intet til hinder for, at man sætter ind med grundige test af de meniges familiære situation, deres opvækst og deres psyke generelt. Det handler om at få tjek på logistikken til de par dage, en grundig test normalt tager - og så pengene naturligvis.
»Det vil vel koste i om- egnen af et par millioner kroner, og penge er jo ikke det, Forsvaret har mest af lige nu.«
Alligevel vil indsatsen ifølge militærpsykologen tjene sig selv ind på sigt.
»For udgifterne til behandling af de syge samt til repatriering er høje,« påpeger han.
'DF sludrer'
Også manglen på personel kan være en årsag til, at Forsvaret tøver med at teste mere grundigt. For at få sendt en bataljon på 750 mand ud, kræver det 1.000 mand, hvis der skal være plads til frasortering, betoner Jørgen Peter Madsen. Han er ikke overrasket over, at Forsvaret i dag må sige tidligt farvel til omkring syv procent fra hvert Afghanistan-hold:
»Nej, ikke når man ikke har tjekket folk i forvejen,« >siger Jørgen Peter Madsen og pointerer, at  især familiære problemer tynger de udsendte.
»Derfor er det vigtigt at se på, om de har et afklaret forhold til familien og omvendt, og om udsendelsen er talt igennem med dem derhjemme.«
Jørgen Peter Madsen bakker derfor op om det forslag, som Venstre kom med i sidste uge, og som drejer sig om bedre mentaltest af soldaterne. Til gengæld har han ikke megen forståelse for Dansk Folkepartis afvisning af forslaget. Ifølge partiets ordfører vil det være en uheldig klientgørelse af soldaterne, hvis man pålægger dem at skulle igennem psykologtest.
»Det er noget sludder. Alle sergenter og officerer synes, det er en helt naturlig ting. De peger jo også på, at alle større professionelle virksomheder tager folk til samtale før en ansættelse. Det kan da godt være, at en del af de ufaglærte, der så at sige kommer ind fra gaden, ville føle det lidt mærkeligt, men det ville næppe afholde dem fra at søge,« siger Jørgen Peter Madsen.
Mens Forsvaret har sat større fokus på krisebehandling af de hjemvendte soldater, har opmærksomheden omkring udvælgelsesprocessen været stort set fraværende. Det har også ført til, at mens antallet af krisepsykologer i Forsvaret er fordoblet med godt 10 nye stillinger, må bare fire faste psykologer tage sig af udvælgelsesprocessen.
»Det er for lidt, hvis der også skal være plads til udvikling og til at drage nytte af internationale erfaringer,« >konstaterer Jørgen Peter Madsen.


