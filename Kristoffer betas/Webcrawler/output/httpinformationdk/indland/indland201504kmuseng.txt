K-musen gungrer
De konservative udstiller deres afmagt ved at stille ultimative regeringskrav, som V og DF straks afviser


 En spritaktuel vits: Musen siger til elefanten: ’Jeg går ikke med dig over broen, hvis ikke jeg er sikker på, at den kan bære os begge.’
I gårsdagens udgave af Berlingske stiller den konservative partileder, Søren Pape Poulsen, hvad avisen betegner som »ultimatum for regeringsdeltagelse«. Ifølge Pape vil de konservative kun deltage i en eventuel kommende borgerlig regering, hvis de andre partier bag en sådan regering imødekommer tre konservative krav: Den offentlige sektor må ikke vokse; skatte- og afgiftstrykket skal sættes ned, og der skal gennemføres »et opgør med det systemdanmark, som i stadig stigende grad indskrænker danskernes frihed og hæmmer den sunde fornuft«.
Hvis Pape havde regnet med, at de to forventeligt store partier i den borgerlige blok efter folketingsvalget – Venstre og Dansk Folkeparti – umiddelbart vil imødekomme de konservative krav, er han troskyldig.
De konservative befinder sig ikke i en situation, hvor de har fylde til at fremsætte krav. Lars Løkke kan nok af taktiske årsager ønske dem under regeringsansvarets åg, men afgørende vil det ikke være for Venstre – så meget desto mere som Dansk Folkeparti gerne fortsat vil bidrage til de konservatives ydmygelse. I dette tilfælde: Ved at holde dem væk fra magtens synlige symbol, ministerposterne.
DF-nedgøring
Dansk Folkepartis formand, Kristian Thulesen Dahl, lægger ikke bånd på sig selv i nedgøringen af de konservative. Til Berlingske siger Thulesen Dahl: »Uanset hvordan folketingsvalget ender, har jeg meget svært ved at se, hvordan partier, som ønsker nulvækst, vil kunne præsentere noget, der bare ligner et flertal.«
Venstres politiske ordfører, Inger Støjberg, er en anelse mere diplomatisk i afvisningen af de konservative krav. Hun synes nærmest skræmt af sit eget partis igangværende kampagne mod løftebrud. Til Berlingske siger hun:
»Jeg synes, at Helle Thorning-Schmidts ageren op til sidste valg viser, at når man uddeler klare løfter, som man efterfølgende ikke kan holde, så giver det bagslag og berettiget mistillid til politikerne.«
Denne melding udlægger Thulesen Dahl til gengæld således: »Jeg tolker det her, som at Venstre er på vej væk fra nulvæksten. De kan godt se, at de ikke skal love nulvækst, når de ikke kan levere det bagefter.«
På den måde er det altså lykkedes Søren Pape at udstille, hvor isolerede og magtesløse, de konservative står i den borgerlige blok. At partiet frem for regeringsdeltagelse nu snarere satser på at beskyde sine nærmeste, lader Pape ane ved i Berlingskes kronik i går at skrive:
»Der er ikke tvivl om, at havde det ikke været for Det Konservative Folkepartis kontinuerlige pres gennem hele VK-regeringsperioden for især lavere skatter, så var der slet ikke sket noget.«
Den sætning vil Venstre læse med megen misnøje.
Det er bemærkelsesværdigt, at Pape ikke i denne omgang angiver, hvor der skal spares til fordel for skatte- og afgiftslettelser. Følger de konservative i valgkampen op med meget konkrete forslag, vil de gøre livet endnu surere for Venstre, der – for at sikre sin handlefrihed – skyer at sætte tal på en borgerlig politik.

