Mænds barsel kan mærkes på mors løn
Ny svensk undersøgelse fastslår, at for hver måned far holder barsel, stiger mors løn med knap syv procent. Alligevel vil den danske regering ikke høre tale om øremærket barsel til mænd
Enhedslistens Johanne Schmidt-Nielsen kunne i går ikke få svar på, hvorfor regeringen mener, det er i orden at øremærke barsel til mødrene, når man ikke vil til fædrene.


 Øremærket barsel til mænd kan sætte skub i ligelønsudviklingen. Det viser en ny svensk undersøgelse, der entydigt konkluderer, at fars barsel kan være den direkte årsag til mors lønstigning.
»For hver måned, faren er på orlov, øges morens fremtidige løn med knap syv procent,« fortæller Elly-Ann Johansson der står bag undersøgelsen og er forsker på Uppsala Universitets afdeling for Arbejdsmarkedspolitisk Evaluering.
Hun har undersøgt 17.000 svenske familiers lønmønstre før og efter deres første familieforøgelse. Her står det klart, at når faren tager barsel, stiger morens løn, selv om det ikke omvendt betyder, at mænd, der går på barsel, bagefter får en dårligere løn.
»Det er ikke til at sige, om det skyldes, at kvinden får en højere løn som sådan, eller om det blot skyldes, at kvinden arbejder mere, men størstedelen af stigningen skyldes nok det sidste,« siger Elly-Ann Johansson og henviser til, at der simpelthen er bedre penge i at være på arbejde end på barsel.
Men effekten er større end blot de få måneders konkrete indkomstforskel, og det kan skyldes, at måden vi holder barsel på, kan ændre hele måden, vi samlever på, mener hun: »Måske fordi en mere jævnt fordelt barsel bidrager til et mere ligeligt arbejds- og familieliv, når barslen er slut.«
Overraskende stor effekt
De svenske resultater kan sammenlignes med danske forhold, mener ligestillingsekspert Byrial Bjørst, der er ph.d i ligeløn og advokat ved Teknisk Landsforbund.
»Mig bekendt adskiller svenske arbejdsgivere sig ikke markant fra danske, så det vil givet også betyde noget for kvinders løn i Danmark, hvis man øremærkede barsel til fædrene, som de har gjort i Sverige.«
Ifølge Bjørst betyder barslen meget - både for kvinders selvforståelse, for familiens rollefordeling, for børnene og ikke mindst for arbejdsgivernes syn på mødre.
Er mødre og fædres arbejdsindsats og fleksibilitet på jobbet mere ligelig, vil lønnen også blive det, vurderer han.
I hele debatten om ligeløn er barselsperioden derfor en af »de vigtige knapper at skrue på,« siger Byrial Bjørst.
Der foregår da også allerede en debat om øremærket barsel til fædre i Danmark, hvilket der også hele tiden har gjort i Sverige. Men udviklingen går meget langsommere i Danmark end i Sverige, og danske fædre er faktisk dem i hele Skandinavien, der afholder den mindste andel af den samlede barsel.
I Sverige er fædrene fra 1980 til 2008 gået fra at afholde 8,8 procent til nu at tage 22,3 procent af orloven. I Danmark er stigningen i samme periode kun gået fra 4,1 procent til 6,2 procent ifølge Nordisk Råds statistikbank, NOMESCO.
Ministeren: Ikke min lov
I går diskuterede ligestillingsminister, Lykke Friis (V) netop spørgsmålet med folketingets ligestillingsordførere, og oppositionen stod samlet med et krav om øremærket barsel til mænd, mens regeringen og DF afviste kategorisk.
»Vi har i Danmark en meget fleksibel barselsorlov, som giver familien mulighed for selv at organisere sig, som de ønsker,« svarede Lykke Friis og understregede, at hun gerne vil rejse en samfundsdebat men ikke lovgive om, hvordan familier vælger at bruge deres barsel.
»Men hvorfor er det så i orden at øremærke barsel til mødrene, når man ikke vil til fædrene,« spurgte Enhedslistens Johanne Schmidt-Nielsen gentagne gange med henvisning til, at den første barselsperiode i dag er øremærket til moren.
Lykke Friis afviste at forholde sig direkte til spørgsmålet, men forklarede i stedet:
»Det er jo ikke ligestillingsministeren, der har lovgivningen angående barsel. Men en af årsagerne er, så vidt jeg har forstået, at der er nogle biologiske årsager, som spiller ind.«
Men »hvis Lykke Friis ikke mener, at hun kan forholde sig til noget så afgørende, som barselslovgivningen, så ved jeg ærlig talt ikke, hvad hendes job går ud på,« siger Johanne Schmidt-Nielsen, der dog må affinde sig med, at øremærket barsel til fædre ikke kommer på tale, før en eventuel ny regering kommer til.
Til gengæld fortsætter barselsdebatten, fordi regeringens lønkomission i slutningen af måneden løfter sløret for en række anbefalinger og en udredning af ligelønssituationen i Danmark.


