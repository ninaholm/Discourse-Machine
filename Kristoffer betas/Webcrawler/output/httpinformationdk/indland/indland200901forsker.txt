Forsker udstiller kunst i rummet

Tony Brooks billede af handicappede er sendt ud i rummet med en satelit.


 Kunstner og interaktivitetsforsker Tony Brooks fra Aalborg Universitet i Esbjerg, har fået et af sine værker med ombord på en kunstudstilling på en japansk satellit, der i sidste uge blev sendt ud i rummet. 
Den walisisk-fødte ingeniør er en internationalt anerkendt forsker, der blandt andet arbejder med, hvordan leg, virtual reality og interaktive teknologier kan bruges til genoptræning og udvikling af handicappedes handlemuligheder. Satellitten Sprite-Sat, som er en del af et projekt på Tohoku Universitet i Japan, vil rumme den første kunstudstilling i det ydre rum nogensinde. 
Kunstnere fra hele verden har haft mulighed for at indsende værker til rumudstillingen. Tony Brooks værk er et fotografi af handicappede børn, der er i færd med at skabe deres eget kunstværk under en workshop i Portugal sidste forår. Alle billederne er dog kun med på satelitten i mikroformat: Således er Tony Brooks billede nedskaleret til tre gange tre centimenter, som pryder satelittens antenner. For alle os nærsynede, der ikke lige befinder os i rummet, vil værkerne på Sprite-Sat kunne ses på www.astro.mech.tohoku.ac.jp/SpaceArt/e/

