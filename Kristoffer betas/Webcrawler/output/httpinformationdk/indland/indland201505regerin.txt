Regeringen opgiver at omlægge de grønne afgifter
Kritikere mener, at regeringen er løbet fra sine løfter og forudser, at mange grønne investeringer og ikke mindst elbilsalget vil gå i stå på grund af den fortsatte usikkerhed


 Regeringen når tilsyneladende lige netop ét sidste løftebrud, inden valgklokken lyder. Ifølge energiminister Rasmus Helveg Petersen (RV) når regeringen således ikke at fremlægge den analyse af de danske energiafgifter, som hans regering har lovet vælgerne i flere år.
Analysen, der skal danne grundlag for en omfattende reform af de grønne afgifter, skulle oprindelig have været fremlagt i efteråret, men er blevet udskudt gang på gang. Nu meddeler ministeren så, at den heller ikke når at komme i maj måned – og dermed bliver en energireform med sikkerhed udskudt til efter, at en ny regering er valgt.
Det skuffer flere af de danske brancheorganisationer på energiområdet.
Lærke Flader, branchechef for Danske Elbiler frygter, at den fortsatte usikkerhed om, hvordan biler fremover skal beskattes, vil spænde ben for overgangen til grønnere biler.
»Hvad skal bilforhandleren sige, når kunderne spørger, hvad den bil de bestiller hjem, kommer til at koste?« spørger hun.
»Det kan han jo ikke svare på, når ingen aner hvordan bilafgifterne ser ud efter nytår.«
I øjeblikket er el og brintbiler fritaget for registreringsafgift, men den ordning udløber til nytår. Og selv om regeringen er indstillet på at forlænge ordningen et år mere, falder en aftale først på plads i forbindelse med finanslovforhandlingerne efter et valg. Derfor mener Lærke Flader, at det vil blive meget svært at sælge elbiler til danskerne fra september, da der er op til fire måneders ventetid på en elbil.
Lars Aagaard, administrerende direktør i Dansk Energi er enig i den vurdering. Men han understreger, at en reform af hele det grønne afgiftsområde er en forudsætning for, at Danmark kan omstille hele sit energiforbrug i den rigtige retning.
»På den korte bane har det betydning for enhver, der skal udskifte sit oliefyr, for de aner ikke, hvad der bedst kan betale sig,« siger han og understreger, at det samme gælder de små kraftværker, som lige nu skal vælge, om de vil satse på fossile brændstoffer eller biogas – et valg, som vil påvirke CO2-udledningen mange år ud i fremtiden.
»En reform af energiafgifterne er simpelthen nødvendig for, at Danmark kan løse sin del af klimaudfordringen,« siger han.
Brudte løfter
Hos Det Økologiske Råd er formand Christian Ege ligeså ærgerlig over regeringens manglende vilje til at regulere danskerne energiforbrug, men han bryder sig ikke om ordet løftebrud.
»Det ligner i hvert fald, at regeringen har opgivet at røre ved energiafgifterne af frygt for vælgernes reaktion,« siger han.
»Det kan jo ikke undgå at berøre rigtig mange danskere, hvis nogle energiformer skal være dyrere og de grønne former billigere,« som han siger.
Lars Aagaard fra Dansk Energi peger på to løfter, som regeringen ikke har overholdt.
»Vi er gang på gang blevet lovet en grundig analyse af energiafgifterne, og vi fik også løfte om at blive inddraget i arbejdet med analysen. Det står bl.a. i kommissoriet, og alligevel er vi ikke blevet indkaldt til et eneste møde i 2015,« siger han og understreger, at Dansk Energi har mistet tilliden til regeringen på dette punkt.
Lærke Flader fra Danske Elbiler mener også, at regeringen er løbet fra sine løfter.
»Regeringen har helt klart ikke overhold det løfte, de kom med i regeringsgrundlaget i 2011,« siger hun. Her står, at regeringen vil »fremsætte forslag til en provenuneutral reform af afgifterne på personbiler«, der bl.a. kan understøtte målet om at gøre transportsektoren fri af fossile brændstoffer.
Ifølge regeringsgrundlaget skal hele Danmarks energiforbrug være dækket af vedvarende energi i 2050.
Målet er, at Danmarks udslip af drivhusgasser i 2020 skal være 60 procent af, hvad det var i 1990.

