Til kanten med Støjberg
Embedsmændene i Inger Støjbergs ministerium medgiver nu selv, at det er uden kendt fortilfælde, når de åbent erkender, at en foreslået ordning risikerer at være i strid med menneskerettighederne
Regeringen vil udsætte fristen for visse flygtninges familiesammenføring fra ét til tre år, selv om embedsmændene i Inger Støjbergs ministerium åbenhjertigt i lovbemærkningerne erkender, at der er ’en vis risiko for, at Den Europæiske Menneskerettighedsdomstol i forbindelse med prøvelse af en konkret sag’ vil mene, at en sådan generel treårsfrist strider mod Den Europæiske Menneskerettighedskonventions artikel 8 om retten til familieliv.


 Når støvet en gang har lagt sig over Inger Støjbergs omstridte lovforslag L87, der bl.a. vil udsætte fristen for visse flygtninges familiesammenføring fra ét til tre år, vil lovforslaget for længst være gået over i dansk retshistorie.
Det skyldes tre små ord i det 95 sider lange forslag, som ministeren fremsatte den 10. december: »en vis risiko« …
Det, der gør L87 så usædvanligt, er, at embedsmændene i Inger Støjbergs ministerium åbenhjertigt i lovbemærkningerne erkender, at der er »en vis risiko for, at Den Europæiske Menneskerettighedsdomstol i forbindelse med prøvelse af en konkret sag« vil mene, at en sådan generel treårsfrist strider mod Den Europæiske Menneskerettighedskonventions artikel 8 om retten til familieliv.
Som Jonas Christoffersen, direktør for Institut for Menneskerettigheder, tidligere her i avisen har bemærket, så kender han og instituttets medarbejdere ikke til fortilfælde, hvor embedsværket så direkte og utvetydigt har sendt et signal pænt pakket ind i lovbemærkningerne:
»Med den bemærkning toner de rent flag og siger, at det er en politisk beslutning i regeringen. Sådan må man forstå det. Og det har vi ikke set før,« som Jonas Christoffersen udtrykte sig.
Jonas Christoffersen har ret i, at L87 på dette punkt er uden fortilfælde. Det har embedsmændene i Inger Støjbergs ministerium nu selv bekræftet i et svar til Enhedslistens Johanne Schmidt-Nielsen. Embedsmændene har således »ikke kendskab til, at der i andre lovforslag på lignende vis er henvist til en risiko for,« at Menneskeretsdomstolen vil dømme ordningen med treårsfristen i strid med de europæiske menneskerettigheder. Embedsmændene skynder sig dog at tilføje, at de ikke har foretaget »en gennemgang af samtlige fremsatte lovforslag«.
Fire led på vej til kanten
Som det sikkert er Informations læsere bekendt, har Inger Støjberg igen og igen forsvaret treårsfristen med, at »lovforslaget går til kanten«, som det hedder i endnu et af ministerens svar til Folketinget.
Når embedsmændene – trods den indbyggede formulering om »en vis risiko« – alligevel mener at have fundet en konventionsmedholdig og derfor farbar vej, kan der være grund til at se nærmere på deres argumentation. Den er opbygget af fire led.
For det første skal treårsfristen kun gælde for de ca. 20 procent af asylansøgerne, som får såkaldt midlertidig beskyttelse. Det sker efter en ny paragraf i udlændingeloven, som den tidligere regering indførte for knap et år siden, da Mette Frederiksen var justitsminister.
Som Information har beskrevet, er langt de fleste i denne nye kategori kvinder og børn, men det er ikke afgørende i denne sammenhæng. Det er derimod antagelsen om, at denne gruppe har et mindre beskyttelsesbehov, fordi de ’kun’ er flygtet fra krig og uroligheder.
Præcis af denne grund har denne gruppe – stadig ifølge embedsmændene – større udsigt til at vende hjem, hvis forholdene i f.eks. Syrien en dag skulle ændre sig i fredelig retning. Men hvorfor udsigten er større for kvinder end for f.eks. syriske mænd, der får ’rigtig’ flygtningestatus, når de søger asyl i Danmark, er der ingen synlig forklaring på.
For det andet får asylansøgere, der får midlertidig beskyttelse, kun meddelt midlertidig opholdstilladelse for et år af gangen. Det samme gør også andre flygtningekategorier, men der er den lille, men vigtige, forskel, at dem med midlertidig beskyttelse ikke får midlertidig opholdstilladelse med henblik på varigt ophold.
For det tredje: Skulle der en dag blive rejst en sag for Menneskeretsdomstolen om treårsfristen – og det vil allertidligst kunne ske om fem-syv år, lyder vurderingen fra erfarne jurister – så antager ministeriet, at netop »den begrænsede varighed af opholdet her i landet, beskyttelsesbehovets forventede midlertidige karakter og det forhold, at opholdstilladelsen kun er meddelt for ét år ad gangen« vil »indgå med betydelig vægt« i domstolens vurdering.
For det fjerde mener ministeriet, at det også vil spille en rolle for domstolen, at Inger Støjbergs ordning ikke permanent afskærer, men kun udsætter familiesammenføringen i tre år »i lyset af udlændingens særlige midlertidige opholdsretlige status«, som embedsmændene skriver i lovbemærkninger til L87.
Juristerne ændrede vurdering
Selv om Socialdemokraterne vil stemme for L87, når forslaget skal tredjebehandles i næste uge, har partiet indført en bemærkelsesværdig ansvarsfrasigelse i betænkningen, nemlig at »regeringen alene bærer ansvaret for vurderingen af, at lovforslaget ikke er i modstrid med bl.a. Den Europæiske Menneskerettighedskonventions artikel 8 om retten til familieliv«.
Den formulering er banal, men interessant i lyset af, at Mette Frederiksen, der som tidligere socialdemokratisk justitsminister stod bag indførelsen af den ny kategori med midlertidig beskyttelse, angiveligt fik en anden besked fra embedsværket, nemlig at familiesammenføring for den nye kategori maksimalt kunne udskydes ét år:
»På det punkt kan reglerne siges at være strammet så meget, som det er muligt inden for konventionerne. Det er i hvert fald Justitsministeriets vurdering,« sagde hun dengang som justitsminister ifølge Ritzau.
Da Mette Frederiksen blev bedt om at forklare sig, fastholdt hun, at embedsmændene havde lavet en ny vurdering: »Nu har Justitsministeriet ændret holdning, og det lægger vi til grund. De vurderinger, der ligger til grund for den nuværende regerings lovforslag, er anderledes end den forrige regerings.«
At embedsmændene – ifølge Mette Frederiksen – på så kort tid skulle justere deres angiveligt rene juridiske vurderinger efter en ny regerings politiske ønsker, er derimod næppe med til at gøre L87 til noget retshistorisk enestående.

