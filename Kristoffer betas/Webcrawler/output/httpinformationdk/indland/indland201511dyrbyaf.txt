Dyrby-affæren: En stor mand blev lille
Forhenværende nyhedsdirektør Michael Dyrby fra TV 2 har meddelt, at sagen om hans opsigelse er uden perspektiv for andre end ham selv og hans familie. Er det nu også helt rigtigt?
TV 2’s nyhedsdirektør, Michael Dyrby, er trådt tilbage, efter at han har haft en ’kortvarig affære’, hvor der er blevet udvekslet ’kompromitterende materiale’.


 En stor mand blev lille
Vi kender ham mest fra TV 2’s møgsager – den ikkeeksisterende Triple A-bande eller balladen om jægerbogen – eller når vi så ham i ’skriftestolen’, et af Presselogens faste indslag gennem mange år.
Manden med sideskilningen og snusfornuften, som kun sjældent svigtede ham gennem mere end 25 år på TV 2. Med et par markante undtagelser.
Tanken var, at medieindustriens præsteskab skulle bekende deres synder i TV 2 News mediemagasin, hvilket selvfølgelig ikke skete.
Skriftet har Michael Dyrby i denne uge. Big time. Og forladt stolen.
»Jeg har for nylig haft en kortvarig affære …«
Sådan lød det i pressemeddelelsen fra TV 2’s nyhedsdirektør. Dyrby talte om »hensynsløse og forkerte beslutninger«, der har sat ham »i en sårbar position«:
»Selve sagen er reelt privat og uden konsekvens og perspektiv for andre end min familie og mig.«
Med pressemeddelelsen var det private ikke længere privat, men i allerhøjeste grad offentligt. Han havde haft en affære. Og der var billeder.
Interessen fra danskerne på eb.dk kom komplet bag på Ekstra Bladet, som havde kendt til sms’er, fotos og videoer fra affæren i flere dage, men besluttet sig for ikke at bringe materialet.
Det bedyrede i hvert fald kendis-redaktionen. Da redaktøren på Flash stod op til nyheden tirsdag morgen, syntes han, det lød som en historie, der stort set kun ville interessere andre journalister i branchen. Han tog fejl.
Peter Sloth, redaktør på Ekstra Bladet Flash, sagde i et interview med bladets egen Paula Larrain på web-tv:
»Uden at afsløre nogen tal: Det er eksploderet. Sidst vi har set noget, der bare lignede, var for et par måneder siden, da Alexandra skulle skilles, og Don Ø blev dømt. Det var samme dag. Og det var ikke i stil med det her.«
Når Peter Sloth tænkte lidt efter, kunne han dog godt komme i tanke om en mulig forklaring: »Læserne ser: noget med TV 2, noget med en direktør helt i toppen, noget med en affære og en elskerinde, noget med nøgenbilleder – oven i købet levende billeder.«
Dyrby’s fald var altså en rigtig god historie, først og fremmest fordi sex sælger.
Sex er sex
Ifølge pressemeddelelsen er sagen altså »uden perspektiv«. Men måske siger historien faktisk en hel masse vigtigt, ikke om Dyrbys private liv, men vores fælles liv.
Dyrby blev offer for sin egen dumhed. Måske blev han også offer for to af de mest disruptive kræfter i vores samfund: Teknologi og sex.
Lad os få begreberne på plads:
Sex? Sex er sex.
Disruptiv betyder forstyrrende.
Hvad er teknologi? Mobiltelefonen, Facebook, Youtube, Netflix og alt det andet. Værktøjer, der forvandler os til små supermænd.
Michael Dyrby mødte kvinden, han havde en affære med, på Facebook. Han sendte sms’er på sin telefon og delte kompromitterende fotos og videoer. Materialet er ifølge Ekstra Bladet tilgængeligt på nettet i dag.
Utroskab har potentialet til at ødelægge en familie. Det har åbenbart også potentialet til at ødelægge en karriere, alene fordi materialet er tilgængeligt et sted derude. Der er ingen afpresning, der er ingen, der kræver Michael Dyrbys afgang. Men det er der, materialet. For altid. Billederne, næsten ingen har set, sms’erne, næsten ingen har læst.
Se, dét er en vigtig diskussion med masser af perspektiv.
Mange af dem, der er yngre end den 57-årige Michael Dyrby, undrer sig over, at manden ikke benyttede Snapchat (et socialt medie, som sletter de billeder, man sender, så snart de er set af modtageren). De ved, hvad sexting og dick-pics er. De kender eller har hørt om folk, der har været udsat for hævnporno. De har eller har haft profiler på dating-app’en Tinder. Og de mest nysgerrige kender også Trinder, som matcher folk på udkig efter trekanter.
Dét er også interessante træk ved den tid, vi lever i.
Del din liderlighed
Teknologi er en forstærker af vilje og kapacitet.
Vi har altid haft viljen til at se og dele sjove ting, som kæledyr gør. Nu har vi fået kapaciteten til at se og dele det rigtigt meget.
Vi har altid haft viljen til at vide, hvad der er nyt og interessant, nu har vi fået kapaciteten til at se og dele rigtig meget af det nye og det interessante.
Vi har altid haft viljen til liderlighed. Nu har vi fået kapaciteten til at se og dele rigtigt meget af vores liderlighed.
Det nye og interessante ved Dyrby-affæren er ikke, at manden fra Presselogen har knaldet udenom. Det nye og interessante er, at han fældes af et hidtil uset kontroltab forstærket af teknologi. Et kontroltab, vi ikke kan regulere os ud af. Det er da ironisk, sigende og tankevækkende.
Mediechefen, der var med til at indføre tv-nyheder 24/7 i Danmark og ændre markedet for tv-nyheder totalt, bliver selv breaking news.
Mediechefen, der opfordrer danskerne til at dele egne private optagelser med nyhedsværdi på TV 2’s tiptjeneste 1234, må gå af frygt for, hvad nogen kunne finde på at bruge mod ham.
Mediechefen, hvis største strategiske udfordring blev hele den digitale disruption og omstillingen af nyheder til en tid med sociale medier, blev fældet af sin mobiltelefon.
Når vi har tørret det smørrede grin af ansigtet, kan vi tage hul på perspektivet i Dyrbys fald. En dag vil vi opdage, at det er en moralsk og opbyggelig fortælling, som handler om at passe på os selv og hinanden, og at ingen af os hele tiden er det menneske, vi drømmer om at være.
 

