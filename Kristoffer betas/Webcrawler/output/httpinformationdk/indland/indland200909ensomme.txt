De ensomme radikale slår fra sig
De radikale er klar til at kæmpe med S og SF om skat og udlændinge i flere år endnu, lyder det fra Margrethe Vestager. Hun kræver indflydelse på alle områder


Det Radikale Venstre slår fra sig i en ensom tid.Oppositionens større søskende fra Socialdemokraterne og SF har nærmest isoleret de radikale i diskussionen om det politiske grundlag for en ny S-ledet regering, og kun lidt over fire procent af vælgerne indikerer, at de vil stemme på liste B ved næste valg. Men det er ikke det vigtigste for de radikale græsrødder. For er der noget, som Radikale Venstre ikke vil finde sig i, så er det at blive taget for givet af de øvrige partier.Derfor er partiets ledelse også klar til at lægge arm med Socialdemokraterne og SF helt ind til valgdagen. Usikkerheden om regeringsalternativet skræmmer ikke gruppeformand Margrethe Vestager.»Vi lever faktisk rigtig godt med det,« siger hun til Ritzau på Radikale Venstres årlige landsmøde.Samarbejdet i oppositionen var det store tema på R-landsmødet i Nyborg. Socialdemokraterne og SF afviser totalt at give de radikale indflydelse på skatte- og udlændingepolitikken, hvis S-formand Helle Thorning-Schmidt bliver statsminister efter næste valg. For når det kommer til stykket, forventer Thorning og Villy Søvndal (SF), at de radikale ikke har noget alternativ til at tilslutte sig S-SF-linjen. Men den stejle holdning vækker harme i R-baglandet.Indflydelse afgørendeOm De Radikale skal være regeringsparti eller støtteparti for en S-SF-regering afhænger ifølge den radikale selvforståelse udelukkende af, hvor meget indflydelse partiet kan få på regeringsgrundlaget. Og spørger man gruppeformand Margrethe Vestager skal de radikale have indflydelse på hvert et hjørne af regeringsgrundlaget, hvis S-formand Helle Thorning-Schmidt bliver statsminister.»Vi skal have indflydelse på alle dele af regeringsgrundlaget, fordi vi har ambitionen om at tage fuldgyldig del i ansvaret,« siger Margrethe Vestager.Men det kommer ikke til at ske, siger Socialdemokraternes politiske ordfører, Henrik Sass Larsen. For der bliver ikke ændret et komma ved S og SF's fælles skatte- og udlændingepolitik.»De radikale må jo gøre op med sig, om de vil blive ved med at skabe usikkerhed og utryghed omkring, hvad det er for en fælles linje, der skal lægges. Men for S og SF er det sådan, at det vil vi ikke acceptere længere,« siger han og tilføjer, at De Radikale må stå uden for en ny regering, hvis de fortsætter deres linje.Ros fra VenstreStriden i oppositionen muntrer regeringspartierne. Venstres politiske ordfører, Peter Christensen, roser nu den radikale leder for at modstå presset fra S og SF.»Jeg er overrasket over, hvor hårdt de radikale sætter foden ned. Jeg synes, det er rart at se det politiske mod, som Vestager har til at stå ved sine politiske holdninger,« siger han.Den radikale leder vedstår, at stemningen mellem Socialdemokraterne, SF og De Radikale ikke er den bedste for tiden, men hun mener ikke, at det kan være anderledes, når der bliver stillet ultimative krav.»Stemningen er, som forholdet er, når de siger: Det skal være på vores måde. Men jeg tror, det er en meget dynamisk situation. Den må i sagens natur udvikle sig,« siger hun.
