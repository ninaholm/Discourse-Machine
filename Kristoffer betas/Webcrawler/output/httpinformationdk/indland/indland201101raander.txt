R ånder lettet op over SF-melding
Det dulmer uenighederne i oppositionen, at SF alligevel ikke kræver en fireårig dagpengeperiode genindført, mener R


 Indtil SF i går trak løftet om en fire-årig dagpengeperiode, var der i princippet fire forskellige bud på dagpengepolitikken i oppositionen; SF drømte - hvis man skal tro deres tidligere melding - om en fireårig periode. S vil i samarbejde med fagbevægelsen finde en mere fleksibel løsning med højere ydelse og kortere periode. Enhedslisten vil både have højere ydelse og en fireårig periode, og hos Radikale Venstre foretrækkes den nuværende model, hvor dagpengeperioden er to år som følge af regeringens genopretningsplan.
»Det er meget svært at finde ud af, hvad oppositionen vil,« som Venstres politiske ordfører, Peter Christensen formulerede det til Information i går. Men når nu SF melder ud, at de ligesom Socialdemokraterne vil forhandle sig frem til en model med fagbevægelsen, så falder der mere ro over situationen, mener Radikale Venstre.
»Vi kan sagtens acceptere lidt slingrekus fra SF's side, når bare man lander det rigtige sted,« siger finansordfører, Morten Østergaard. For selv om de fleste forventer, at fagbevægelsens indflydelse på S-SF vil resultere i en udvidelse af dagpengemulighederne, så regner Østergaard med, at det nuværende to-årige system kan bevares.
»Jeg har ikke fantasi til at forestille mig, at man fra fagbevægelsens side vil hidse sig op til at insistere på en fireårige dagpengeperiode. På bundlinjen er det et spørgsmål om, hvorvidt man kan få dansk økonomi til at hænge sammen. Hvis man bare hæver ydelserne inden for den nuværende periode, så trækker det igen i den gale retning,« siger han.
Hos Enhedslisten er politisk ordfører til gengæld skuffet over den nye melding.
»Det er frustrerende, at S og SF bliver ved med at skabe forvirring om, hvorvidt de vil fjerne de forringelser for de arbejdsløse, som regeringen og DF har gennemført,« siger politisk ordfører, Johanne Schmidt-Nielsen.

