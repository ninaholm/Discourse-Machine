'Villy dumper på retorikken'
Populistisk og unødvendigt, mener hovedbestyrelsesmedlem i SF Trine Pertou Mach om formandens udfald mod Hizb ut-Tahrir
Trine Pertou Mach, der er medlem af SF-s hovedbestyrelse, medgiver behovet for at skille antidemokrater fra øvrige befolkningsgrupper, men det bør foregå ved moddemonstrationer og ved at udstille organisationernes modsætning til det danske samfund - ikke ved at bede dem forlade landet, som Villy Søvndal har gjort


 En kopi af Dansk Folkeparti, som bremser den nødvendige dialog. Sådan lyder den skarpe kritik af SF-formand Villy Søvndal, der på sin blog har bedt tilhængere af Hizb ut-Tahrir søge andre græsgange: "De har intet at gøre i Danmark," bedyrede han.
"Det er en kopi af Dansk Folkepartis retorik. Der er for øjeblikket en konkurrence om at lyde mest mulig brovtende, og den har Villy åbenbart kastet sig ind i, og det synes jeg, man skal holde sig fri af," siger medlem af SF's hovedbestyrelse Trine Pertou Mach.
- Men folk kan vel skelne jer fra Dansk Folkeparti?
"Ja, men det kommer an på, hvad man gerne vil opnå. Hvis man gerne vil være dem, der råber højest mod Hizb ut-Tahrir, er det velvalgt - problemet er, at man ikke fremmer nogen form for dialog om integrationsproblemerne. Det er ikke nok at afvæbne højrefløjen, hvis vi blot flytter debatten til højre. Desuden bliver det let en Christiansborg-skelnen - altså vi siger det samme som højrefløjen, men mener det jo ikke."
- Kan det være svært for befolkningen af se forskel på jeres udlændingepolitik og højrefløjens?
"Ja, det mener jeg faktisk. Ikke fordi folk er dumme, men fordi debatten i forvejen er sort/hvid og os/dem, og det bryder jeg mig ikke om."
Flyt til Sovjet
Trine Pertou Mach erkender, at Villy Søvndals ærinde er at skille Hizb ut-Tahrir fra andre indvandrere. Men retorikken i Danmark er så tilspidset, at man risikerer at opnå det modsatte.
"Ved at sige 'skrid herfra, hvis ikke I kan lide lugten i bageriet', kommer man nemt til at gøre det til en del af den generelle muslimdebat." 
Desuden skader 'skrid-strategien' ifølge Pertou Mach hele fundamentet for demokratiet.
"Jeg kunne sige det samme til Dansk Folkeparti eller nazisterne, men det løser ikke noget at bede folk om at skride. Det er en glidebane. Venstrefløjen har i årevis fået at vide, at vi kunne flytte til Sovjetunionen. Pointen i demokratier er jo, at man kæmper for at ændre verden i den retning, man ønsker. Hizb ut-Tahrir bruger så deres ytringsfrihed til kæmpe mod demokratiet. Vi skal bruge vores ytringsfrihed til at kæmpe for demokratiet. Man kan ikke sige, at vi her til lands er meget tolerante, men hvis I mener noget andet end os, skal I skride. Det er den balancegang, hvor jeg synes, at Villy dumper."
Trine Pertou Mach medgiver behovet for at skille antidemokrater fra øvrige befolkningsgrupper, men det bør foregå ved moddemonstrationer og ved at udstille organisationernes modsætning til det danske samfund - ikke ved at bede dem forlade landet.
"Det er vores pligt at gå i flæsket på ekstremister - det har SF længe gjort. Man må tage den politiske kamp." 
Rigsadvokaten undersøger i øjeblikket, om der er materiale til at opløse Hizb ut-Tahrir, og imens Søvndal har erklæret, at han er åben for at overveje et forbud, så er Trine Pertou Mach imod.
"Jeg er ikke tilhænger af et forbud mod hverken nazister eller Hizb ut-Tahrir. Vi skal bruge vores ytringsfrihed til at kæmpe imod - det har man som venstrefløjsmenneske en forpligtelse til at kæmpe imod," siger hun.
"Men der skal fokuseres på løsninger - og så tager Informations lederskribent fejl, når han udlægger debatten som for eller imod multikulturalisme eller spørgsmålet om, hvorvidt at alle kulturer er lige gode." 
"Der står vi på samme side. Der er en myte om, at venstrefløjen ikke tør kritisere grupper, som er muslimer. Religionen er ligegyldig, hvis folk bruger den undertrykkende, så skal venstrefløjen være på dupperne og sige fra," bedyrer Trine Pertou Mach.


