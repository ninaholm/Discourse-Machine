Myterne om årsagerne til kræft breder sig
Hverken stress, depression eller skilsmisser kan forklare en kræftsygdom. Det slår videnskaben fast. Alligevel dukker den holdning op om, at livsbetingelser er årsagen til cancer blandt flere og flere mennesker, der har haft sygdommen inde på livet
Mennesker, der har kræft, skal ikke bebrejde sig selv, at de er blevet skilt, har mistet et barn eller ikke har håndteret en konflikt korrekt. For det er i sig selv ikke noget, der frembringer en kræftsygdom, forklarer kræftekspert. Røntgenlæge Ilse Vejborg fra Rigshospitalet ser på røntgenbilleder af kvinde-bryster, der er blevet scannet for  kræfttumorer.


 Den amerikanske skuespiller Michael Douglas har kræft i struben. Selv er han ikke tvivl om årsagen til sygdommen:
»Den type kræft, jeg har, kan forårsages af både alkohol og tobak, men jeg ser sygdommen som et udtryk for stress. Det har været et
stressende år for mig på flere forskellige fronter,« siger han i et interview til Daily Mirror. Michael Douglas er langt fra den eneste kræftpatient, som forklarer sin sygdom ved at henvise til en bestemt periode i sit liv. Elma Lomholdt på 50 siger i et interview i Alt for Damerne, at hun fik konstateret brystkræft efter en hård skilsmisse:
»Du bliver syg, når du er i ubalance. Uløste konflikter, økonomiske problemer, eller når du er uvenner med mennesker i dit liv, du burde være gode venner med. I det hele taget, når der ikke er styr på dit liv«.
Men både Elma Lomholdt og Michael Douglas tager fejl, mener professor og forskningsleder i Afdeling for Psykosocial Kræftforskning hos Kræftens Bekæmpelse, Christoffer Johansen.
»De ved ikke, hvad de taler om. Det strider mod alt det, vi ved fra videnskabelige undersøgelser,« siger han. Christoffer Johansen har forsket i sammenhængen mellem psykologiske faktorer og forekomsten af kræft i over 10 år. Han har stået bag 15 videnskabelige undersøgelser, som alle sammen afviser, at de to ting skulle hænge sammen.
»Vi har vidst, at uanset hvilken psykologisk faktor, vi tager fat i  det kan være personlighedsstræk, depression, store livsbegivenheder eller stress  så kan vi ikke finde den direkte sammenhæng mellem faktorerne og forekomsten af kræft,« siger han.
Alligevel er der en stigende tendens til, at mennesker, der har fået konstateret kræft, forklarer det med, at de har været igennem en hård periode i deres liv. Men den forklaring er der ifølge Christoffer Johansen én grund til.
Kræft er biologi
»Som mennesker har vi behov for at forstå, og vi vil gerne finde ud af, hvad grunden til noget er. For hvis vi kender grunden, kan vi også have nogle antagelser om, hvordan vi kan forebygge sygdommen,« siger han.
Derfor er det heller ikke altid en lettelse, når mennesker, der lider af kræft, ikke længere har en forklaring at støtte sig til, forklarer Christoffer Johansen.
»Når vi kommer ud og viser, at de to ting ikke hænger sammen, så er der mange mennesker, der bliver kede af det, fordi de har brugt den psykologiske forklaring som en måde at forstå sygdommen på. Det er absurd, men når vi kommer og fritager dem fra skyld, så bliver mange af dem faktisk kede af det«.
Men der findes en anden måde at forklare kræften på, tilføjer Christoffer Johansen. Den forklaring er bare ikke psykologisk.
»Forklaringen er, at canceren  selve tumoren  har en biologisk forklaring. I sin opståen er kræften en biologisk begivenhed. Det er en mutation, og man kan ikke tænke sig til en genetisk mutation.«
Den viden skal ud til patienten, for misforståelsen om, at man selv kan være skyld i sin kræftsygdom, er en voldsom byrde at bære rundt på, mener Christoffer Johansen.
«Mennesker, der har kræft, skal ikke bebrejde sig selv, at de er blevet skilt, har mistet et barn eller ikke har håndteret en konflikt korrekt. For det er i sig selv ikke noget, der frembringer en kræftsygdom,« siger han.
Psykolog og kræft
Christoffer Johansen anser det for at være et alvorligt problem, at myterne om årsager til kræft får lov til at leve videre. Især fordi det skaber et forkert fokus på, hvad kræftpatienterne skal koncentrere sig om.
»Kræftpatienter skal ikke bruge tid på at fundere over, hvilke psykologiske forhold, der kunne skyldes, at de har fået sygdommen. Det er langt vigtigere, at de forholder sig til, hvad de kan gøre for at klare livet med sygdommen. Hvis man støtter sig til en bestemt forklaring og lægger alt over i Guds eller lægens hænder, så pacificerer man sig selv. I stedet skal man vide, at der bliver krævet noget af én, når man har fået sygdommen. Man skal selv bidrage,« siger han.
Men når myten om sammenhængen mellem psykologiske faktorer og kræft stadig eksisterer, handler det også om, at fagfolk tidligere har troet på, at der rent faktisk var en sammenhæng, fortæller Christoffer Johansen.
»I midten af 1980erne kom der nogle undersøgelser, der viste, at kræftpatienter, der gik til psykolog, levede signifikant længere end andre, og det skabte en enorm optimisme. For hvis det var rigtigt, så var der jo tale om, at man havde fundet en terapiform, som kunne understøtte den konventionelle kræftbehandling. Men her 20-25 år senere må vi nok sige, at den teori er afvist. Man lever ikke længere af at gå til psykolog«.
Christoffer Johansen tilføjer, at de patienter, der har behov for det, godt kan komme til at leve bedre, hvis de går til psykolog.
»I dag er holdningen, at psykologi er et plus til de patienter, der har brug for det, men at det ikke er noget, der giver mening at indføre som en fast del af alle kræftpatienters behandling,« siger han.
Christoffer Johansen peger på, at der generelt er sket en psykologisering af vores tilværelse, som også påvirker den måde, vi anskuer sygdomme på. Det kommer især til udtryk i tendensen til at undersøge, hvorvidt psykologiske faktorer kan frembringe en kræftsygdom.
Stress som kræftårsag
»Et eksempel er stress, som er et af de mest omtalte fænomener i dansk kultur. Der er mange, der mener, at stressfølelsen kan frembringe alvorlig, kronisk sygdom, og kræft kommer med i den sammenhæng, fordi der er mange kræfttyper, man ikke ved særlig meget om. Det giver plads til, at man kan komme med alternative forklaringer,« siger han.
Det markante fokus på livsstilssygdommen stress blev for få år tilbage indledt med en tese om, at man fik mavesår af stress. Det blev afkræftet, da man fandt frem til, at mavesår kommer af en bakterie. Senere hed det sig, at man fik hjerte-kar-sygdomme, når man var direktør med et stort arbejdspres, siger Christoffer Johansen.
»Men det viste sig, at dem, der har den højeste forekomst af hjerte-kar-sygdomme, er de nederste i arbejdspladsernes hierarki  de socialt svage med de dårligste livsstilsvaner. Nu kommer vi til kræft, og der har man også tidligere sagt, at kræftsygdommene havde en psykologisk årsag. Men det var et resultat af undersøgelser, der ikke anvendte en optimal metode. I de videnskabelige undersøgelser, der er blevet gennemført med anvendelse af de bedste metoder, kan hypotesen nu afkræftes,« siger han.
»På den måde har vi bidraget til at få afvist en af de mest udbredte opfattelser om kræftens gåde i store dele af den vestlige verden«.


