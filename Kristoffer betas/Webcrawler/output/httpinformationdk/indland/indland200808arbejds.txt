Arbejdsgivere: Regeringens jobplaner er utilstrækkelige
Indsats for færre syge og langtidsledige er slet ikke nok til at sikre den nødvendige ekstra arbejdskraft, mener DI og DA
Dennis Kristensen, formand for FOA (t.v.) tager sig en kop kaffe inden mødet mellem regeringen, FA og de øvrige hovedorganisationer på arbejdsmarkedet torsdag i Statsministeriet. Mødet var indledningen på de trepartsforhandlinger, som skal skaffe mere arbejdskraft.


 Det er ikke de syge og de langtidsledige, der er red-ningen for det danske vel-færdssamfund. 
Selv om regeringen får held med at nedbringe sygefraværet og får bragt flere ind på arbejdsmarkedet, er det slet ikke tilstrækkeligt til at sikre vækst og velfærd i fremtiden. Det siger både Dansk Arbejdsgiverforening (DA) og Dansk Industri (DI), inden de første trepartsfor-handlinger om reformer på arbejdsmarkedet starter i de kommende uger.
"Man må erkende, at man ikke både kan blæse og have mel i munden. Vil vi fortsat have mere og bedre velfærd, så kommer vi ikke uden om at se på efterlønnen," siger Mette Rose Skaksen, der er arbejdsmarkedspolitisk chef i Dansk Industri - vel vidende, at et indgreb i efterlønnen afvises af et bredt politisk flertal i Folketinget.
"Men det er pudsigt, at man vil bruge alle kræfterne på at få sat de syge og de langtidsledige i sving - mens man lader en stadig rask og rørig skolelærer stå og spille golf," siger Mette Rose Skaksen.
Beskæftigelsesminister Claus Hjort Frederiksen (V) indleder om kort tid for-handlingerne om en hand-lingsplan, der skal nedbrin-ge danskernes sygefravær. Han betragter sygefraværet som en potentiel 'hovedbi-dragskilde' til at få frigjort ekstra arbejdskraft ved en lang række tiltag, der blandt andet handler om forebyg-gelse og tidlig indsats over for sygdomstruede medar-bejdere. 
Det batter ikke
Regeringen forudser selv, at handlingsplanen vil skaffe 4.500 flere på arbejdsmarkedet - men det batter overhovedet ikke i forhold til det, der er brug for, mener DI og DA.
"Selv om der vil være noget at hente især på de offentlige arbejdspladser, så skal man ikke på kort sigt forven-te voldsomme forbedrin-ger," siger Erik Simonsen, der er chefkonsulent i DA.
Han henviser til, at regeringens mål om 50.000 til 100.000 flere på arbejdsmar-kedet inden 2015 kun er, hvad der skal til for at opretholde den offentlige velfærdssektor. Dansk erhvervsliv vil få brug for endnu mere arbejdskraft end dét for at skabe fortsat vækst.
"Ved på forhånd at afvise at tage visse af instrumenterne i brug, så sender man også et signal til virksomhederne om, at de må søge et andet sted hen for at udvikle sig," siger Erik Simonsen. 
Hos LO vender formand Harald Børsting sig stærkt imod den analyse. 
"Det, der sker, er, at der meget hurtigt bliver rettet politisk fokus mod at skære i dagpengene og efterlønnen. Jeg er enig i, at der er meget arbejdskraft at finde der - men det er en uacceptabel måde at gøre det på. Vi kan ikke leve med så meget usikkerhed," siger han.
Harald Børsting ser et langt større potentiale i, hvor meget sygefraværet kan nedbringes - helt op til 30 procent af de 150.000, der i gennemsnit var sygemeldte hver dag, året rundt.
Kan godt lade sig gøre
"Det er ikke realistisk, at vi kan få ændret billedet på meget kort sigt. Men inden for 5-10 år - og altså inden for regeringens 2015-plan - tror jeg godt, at det kan lade sig gøre," siger Harald Børsting.
Claus Hjort Frederiksen tager kritikken fra arbejds-giverne med ro.
"Jeg har hørt DI og DA's klager i alle de år, jeg har været minister - og ifølge dem har vi aldrig gjort nok. Men vi når målsætningerne hen ad vejen. Det er den jobplan, som vi gennemførte i for-året, et eksempel på. Den gav 7.000 flere på arbejdsmarkedet - og så har vi slet ikke regnet udlandsrekrutteringen med," siger han.
Da statsminister Anders Fogh Rasmussen (V) tidli-gere på ugen havde sit første treparts-møde om arbejds-markedskommissionens arbejde, meldte flere førende økonomer sig på banen med samme kritik som arbejdsgiverne.
"De samme økonomer har spået i lang tid, at nu kunne arbejdsløsheden ikke komme længere ned. Men det gjorde den. Så man skal være lidt varsom med tallene," siger Claus Hjort Frederiksen.
Om effekten på 4.500 i ar-bejde af sygefraværsplanen siger han:
"Vi regner altid på den forsigtige side."


