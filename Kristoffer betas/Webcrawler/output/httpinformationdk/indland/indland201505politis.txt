Politisk Valgpost: Gamle kendinge dukker op igen: Eritrea, udviklingsbistand og Dong
Det står sløjt til med nye politiske forslag i valgkampen, og så dukker de gamle travere op igen og stjæler overskrifterne


 Dagens nyhed
Indtil i dag har et af de temaer, som det ellers var ventet ville fylde meget - indvandring - været nærmest fraværende i valgkampen. Men i dagens Politiken bringer Venstres Inger Støjberg og Dansk Folkepartis Martin Henriksen den meget omstridte rapport om Eritrea i spil igen:
Stiger antallet af flygtninge fra Eritrea, skal rapporten igen bruges, eller der skal laves en ny, forsikrer Støjberg.
»Hvis vi ser en udvikling i det her, skal der helt entydigt gøres noget. Det kan gøres ved enten at tage den gamle rapport op og se, hvor der er nogle kritikpunkter, og se, om de var berettigede og få det undersøgt. Alternativt må man lave en ny rapport«, siger Inger Støjberg til avisen.
Dagens tal: 5 - antallet af reformønsker fra de Radikale, som Socialdemokraterne afviser
Socialdemokraterne vil stadig reformere Danmark, siger Helle Thorning-Schmidt. Alligevel afviser hun i dagens Børsen 5 forskellige reformforslag fra sin regeringsmakker Morten Østergaard.
»Det kan ikke komme bag på nogen som helst, at De Radikale har de synspunkter, og det ikke er alle synspunkter, som Socialdemokraterne er enig i,« siger statsministeren til Børsen.
I øvrigt dukkede der fredag et vigtigt tal op i valgkampen, så rent undtagelsesvist kommer der lige et 'gårsdagens tal': 1. Eller i virkeligheden er 1 de sidste fire års tal. For allerede i regeringsgrundlaget skrev SR(SF)-regeringen, at den ønskede at hæve udviklingsbistanden tilbage til 1 procent af BNI. Det har regeringen endnu ikke nået, og i det valgoplæg, som Socialdemokraterne præsenterede fredag, skriver partiet direkte, at »vi mener ikke, at der er råd til at hæve udviklingsbistandens andel af BNI i den kommende valgperiode. Straks var både vicestatsminister Morten Østergaard og udenrigsminister Martin Lidegaard ude at erklære sig lodret uenige med Socialdemokraterne og Helle Thorning-Schmidt. Det rundede en ganske uheldig dag for SR-regeringen af. Tidligere på dagen blev de velkendte konflikter omkring dagpenge og flygtningestramninger aktualiseret igen, så fredag var ingen god dag for regeringen.
(Meldingen var åbenbart så nedslående for Morten Østergaard, at han straks gik i gang med at skrabe flere penge i kassen til udviklingsbistanden. Nogle vil mene, han gik til yderligheder, men ikke desto mindre blev Margrethe Vestagers elefant til sin afløser sat på auktion til fordel for verdens fattige... 
Dagens overraskelse
Overraskelse for nogle - almen viden for andre: Men 57 procent af danskerne mener ifølge en ny meningsmåling foretaget for Politiken og TV2 af Megafon, at salget af en del af Dong til Goldman Sachs er regeringens værste initiativ. Her kunne vælgerne have valgt mellem kontanthjælpsreform, selskabsskattelettelser, førtidspensionsreform, skattereform eller have hevet et hvilket som helst andet skelet ud af regeringens rædselskabinet. Men Dong-sagen tager førstepladsen - med folkeskolereformen på en sikker andenplads.

