Dommerformand: 'Vi bliver bundet på hænder og fødder'
Politikerne vedtager for mange love, der fratager de danske dommere deres vurderingsret og dermed ødelægger retssikkerheden. Det mener formanden for Dommerforeningen, Jørgen Lougart, der savner sin arbejdsfrihed


 Folketinget vedtager flere og flere straffelove med fastsatte straffe. Det betyder, at dommernes skønsret forsvinder sammen med borgernes retssikkerhed.
Det mener formanden for Dommerforeningen, Jørgen Lougart.
»Vi bliver bundet på hænder og fødder. Det ender med, at vi bare skal slå op i en facitliste og sige, 'nå, jamen der står jo, at det giver to uger, så må jeg give det'. Det er umuligt for os at tage hensyn i den enkelte sag, og derfor kommer der til at være urimelige domme,« forklarer han.
Jørgen Lougart henviser til stramningen af våbenloven i 2008, hvor et næsten enstemmigt Folketing besluttede, at hvis man blev pågrebet med en kniv på over syv centimeter, så fik man syv dage i spjældet.
Jørgen Lougart mener, at man med sådan en stramning rammer centralt ned i den funktion, der efter grundloven er tillagt domstolene.
»Det er et brud på en meget vigtig tradition i Danmark, hvor man med den tredelte magt altid har sagt, at det var loven, der beskrev, hvad der var strafbart og angav en strafferamme. Derefter kunne dommeren vurdere, hvad der skulle være gældende i den enkelte sag ud fra sagens omstændigheder,« forklarer han og understreger:
»Det er så vigtigt, at vi kan gå ind og skønsvurdere, fordi der aldrig er to sager, der er ens. Med stramningen af våbenloven går politikerne ind og ødelægger vores muligheder for at ramme den rigtige straf.«
Arbejdsfrihed
Spørgsmålet om den 'rigtige straf' har netop været til debat de seneste dage, idet en 30-årig familiefar i øjeblikket står til netop syv dages fængsel, fordi han glemte at tage sin foldekniv ud af bilen, efter han havde været på fisketur. Næste dag kørte han en tur i bilen og blev stoppet af politiet.
»Vi advarede mod sådan nogle situationer, da vi i Dommerforeningen fik forslaget til høring. I den sag er det jo vigtigt, at vi kan gå ind og vurdere, om der er formildende omstændigheder. Nu er vi i den situation, at det på forhånd er serveret, hvad straffen skal være, fordi det står i hovedreglen, at det skal koste syv dages fængsel,« siger han og fortsætter:
»Vores arbejdsfrihed er blevet indskrænket, og der siger jeg bare: Lad os nu gøre vores arbejde og vurdere de enkelte sager. Det ansvar er vi dygtige nok til at håndtere.«
Kriminalisering
Ifølge Jørgen Lougart er det vigtigt, at der bliver gjort noget for at bekæmpe den udbredte brug af våben, men det behøver ikke at være igennem en lov, som kan ramme uskyldige.
»Det er på en måde en kriminalisering af os alle, fordi det jo kan ramme os alle. Hvis jeg gik ned i Magasin og købte en køkkenkniv og glemte kvitteringen, så kunne jeg i princippet ryge i fængsel, og det er jo forkert,« siger han og tilføjer:
»Derfor protesterer vi i Dommerforeningen imod den her stramning, fordi det skal være domstolenes opgave at fastlægge praksis inden for den givne strammeramme og ikke blot dømme det, som politikerne vil have.«
SF og Venstre, der oprindeligt stemte for stramningen af våbenloven, vil nu have den evalueret.


