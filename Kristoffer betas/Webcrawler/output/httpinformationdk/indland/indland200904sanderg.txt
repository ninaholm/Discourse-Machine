Sander vil give universiteterne mere frihed
Videnskabsministeren vil droppe de detaljerede udviklingskontrakter - i stedet skal universiteterne blot opfylde nogle overordnede mål. Danske Universiteter er begejstrede, men efterlyser samtidig større frihed til at opfylde de nye mål
-Med det kvalificerede arbejde, der er lavet i universitets-bestyrelserne, er tiden kommet til, at vi fra Folketingets side kigger på indholdet af de her udviklingskontrakter,- siger Helge Sander.


 Tiden er moden til at give universiteterne mere frihed, mener videnskabsminister Helge Sander (V). Derfor vil han ændre de omdiskuterede udviklingskontrakter, som ministeriet indgår med universiteterne. Fremover skal udviklingskontrakterne blot indeholde få overordnede målsætninger - i stedet for mange detaljerede krav:
"Kontrakterne skal være mere overordnede, for det vil give universiteternes ledelser mere frihed. Når jeg bruger ordet modenhed, er det fordi jeg mener, at man er parat til det ude på universiteterne. Med det kvalificerede arbejde, der er lavet i universitetsbestyrelserne, er tiden kommet til, at vi fra Folketingets side kigger på indholdet af de her udviklingskontrakter," siger Helge Sander, som i dag udgiver debatbogen Fremtidens Universiteter, som blandt andet handler om frihed på universiteterne. 
Detailstyring
Hvis han kan skabe enighed i forligskredsen, er ministeren villig til at ændre universitetsloven på området, og dermed imødekommer han en del af den kritik om 'unødig detailstyring', som især bestyrelsesformændene og rektorerne har stået bag. 
Jens Oddershede, der er rektor på Syddansk Universitet og formand for organisationen Danske Universiteter, er da også begejstret for ministerens udmelding:
"Det lyder som sød musik i mine ører. Vi har gennem længere tid været tilhængere af mindre detaljerede kontrakter," siger Jens Oddershede, som også mener, at det vil være godt for mangfoldigheden: 
"Det vil give os mulighed for at skabe mere individuelle og differentierede universiteter. Udviklingskontrakterne har i dag 22 punkter, som er fælles for alle universiteter, og det har en ensrettende effekt. Så det er et meget positivt signal," siger Jens Oddershede.
Handlefrihed
Der mangler dog stadig en del, før universiteternes frihed er sikret. For én ting er, at et universitet eksempelvis har som overordnet mål at producere flere kandidater på kortere tid. Men hvis ikke man har friheden til at leve op til målet på sin egen måde, så hjælper det ikke meget, mener Jens Oddershede:
"Vi vil bedømmes på produktet - ikke på produktionsprocessen. Derfor er det naturligt, hvis næste led i raketten af frihedsgrader bliver frihed til selv at vælge, hvordan vi vil opfylde de nye, overordnede mål," siger Jens Oddershede. 
Han tænker blandt andet på en lempelse af de omdiskuterede optagelsesregler og en afskaffelse af forbuddet mod gruppeeksamener:
"Det inkluderer større frihed til at vælge, hvordan vi gerne vil optage de studerende - og frihed til at vælge, hvordan vi gerne vil eksaminere dem," siger Jens Oddershede.
Desuden mener han, at der også bør følge større økonomisk frihed med:
"Hvis man vil have bestyrelser, der reelt kan træffe beslutninger, så kræver det et økonomisk råderum. Det betyder blandt andet, at der er brug for flere penge, der ikke er øremærkede på forhånd. Der er ikke meget ved at have frihed, hvis man ikke har penge til at udnytte friheden."
Penge
Ministeren vil gerne diskutere optagelsesregler, men afviser blankt ønsket om gruppeeksamener: 
"Det kan jeg ikke. For der er en klar folketingsvedtagelse, som forhindrer det. Den kan jeg ikke egenhændigt ændre på."
- Du kunne da stille et forslag til Folketinget?
"Det kunne jeg selvfølgelig. Men jeg er ikke indstillet på at lide det nederlag frivilligt - og det vil blive et nederlag, for der er flertal for, at der skal være individuelle eksamener." 
Kravet om større økonomiske frihed mener videnskabsministeren allerede, at man er i gang med at sikre:
"Vi er allerede startet i det små, og det er meningen, at bestyrelserne skal kunne lave nogle mere langsigtede satsninger og derved give universitetet en profil. Og det synes jeg, der er gode forudsætninger for."
Sidst forligspartierne fordelte penge fra globaliseringspuljen, var det imidlertid oppositionen, der kæmpede for at give universiteterne flere af de såkaldte frie forskningsmidler, som de selv kan råde over - mens regeringen ønskede flere midler, der er øremærket bestemte formål:
"De mange ekstra midler, der kommer fra globaliseringsstrategien, har til formål at geare Danmark til at klare sig bedre internationalt. Derfor har vi sagt, at hvis vi skal gøre det, så bliver vi nødt til at satse på de områder, hvor vi er gode," forklarer ministeren.
- Men hvorfor skal I politikere vurdere, hvad vi er gode til. Hvorfor ikke lade universiteterne gøre det?
"Det er rigtigt, at stigningen har været større på de strategiske områder, fordi vi mener, at når skatteyderne betaler flere midler til dette område end nogensinde før, så bør vi også sikre, at der satses på områder, der kan give vækst, beskæftigelse og eksport."


