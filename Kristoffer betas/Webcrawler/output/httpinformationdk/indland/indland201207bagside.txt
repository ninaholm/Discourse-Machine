Bagsiden: Radikale: Børn skal være søde ved hinanden
Radikale øjner momentum for et længe ventet børnetolerancetiltag


 Det er sommer i Danmark. Det er, som om en ung mand er i færd med at følge en ældre kvinde over vejen, uanset hvorhen man skuer, og en storesøster er ved at trøste sin lillebror med skrammer på knæet. Langs gaderne cykler stolte forældre på christianiacykler proppet til randen med pludrende, blonde børn, og unge nyforelskede par stjæler sig til et par kys på cafeerne. Faktisk er stemningen bare helt i top lige nu. Og netop den situation har Radikale Venstre valgt at udnytte til sin fordel ved at lancere et nyt, ambitiøst politisk udspil.
»Jo mere viden man får om folk, der er anderledes end én selv, desto mere tolerant bliver man,« siger ligestillingsordfører Sofie Carsten Nielsen (R) og løfter derved sløret for ambitionerne med partiets nye mangfoldighedsudspil, der blandt andet skal lære børn, at alle mennesker er lige gode.
Det her er en trans
Folkeskolen skal nemlig – som noget helt nyt – til at undervise i tolerance, hvis det står til Radikale Venstre. Sofie Carsten Nielsen forklarer til Berlingske fredag, at børn fra en helt ung alder skal have forklaret, hvad alle de spændende minoriteter går ud på.
»Lærerne skal forklare børnene, hvad det vil sige at være trans ... Og så skal børnene vide, at der skal være plads til alle i det danske samfund uanset seksualitet, køn eller etnisk oprindelse,« forklarer hun til Berlingske.
Det er ikke alle i Folketinget, der er enige i Radikale Venstres tolerancetiltag. Faktisk mener Socialdemokraterne og Venstre, at Folkeskolen allerede lægger op til tolerance. Eksempelvis i folkeskolens formålsparagraf, hvor første paragraf stk. 1 lyder således: »(...) giver dem (børnene, red.) forståelse for andre lande og kulturer..«
Eller i stk. 3, der lyder sådan: »Folkeskolen skal forberede eleverne til deltagelse, medansvar, rettigheder og pligter i et samfund med frihed og folkestyre. Skolens virke skal derfor være præget af åndsfrihed, ligeværd og demokrati.«
Men det er altså ikke nok. Radikale ønsker sit forslag integreret i revideringen af folkeskoleloven kort efter sommerferien.
 

