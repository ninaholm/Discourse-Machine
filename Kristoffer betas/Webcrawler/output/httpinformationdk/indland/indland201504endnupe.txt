Endnu en pensionskasses medlemmer vil droppe investeringer i kul
Sent torsdag vedtog et flertal på MP Pensions generalforsamling et forslag om at afvikle investeringer i kul. Bestyrelsen har dog ikke tænkt sig at følge opfordringen


 Få dage efter at medlemmerne af Arkitekternes Pensionskasse blev de første danske pensionskunder nogensinde til at sige fra over for investeringer i kul, følger gymnasielærere, psykologer og magistre nu trop.
Et flertal på MP Pensions årlige generalforsamling vedtog sent torsdag aften en opfordring til bestyrelsen om at afvikle pensionskassens investeringer i de 100 største kulselskaber samt i såkaldt højrisikable olie- og gasprojekter.
»Det er glædeligt, at vi har været i stand til at overbevise medlemmerne om, at vi sagtens kan investere mere ansvarligt og samtidig få høje og sikre afkast. I bund og grund er det sund fornuft. Klimaforandringerne betyder, at vi ikke kan have et samfund baseret på fossilt brændsel i fremtiden, og det gør investeringer i kul risikable,« siger Thomas Meinert Larsen, talsmand for netværket Ansvarlig Fremtid og en af forslagets ophavsmænd.
Forslaget blev vedtaget med stemmerne 761 for og 569 imod. Og det er »markant«, erkender formand Erik Alstrup, der sammen med resten af bestyrelsen havde anbefalet et nej.
»Det gør altid indtryk, når der er opfattelser af anden karakter end bestyrelsens,« siger Erik Alstrup.
98 milliarder
MP Pension forvalter pensionsopsparinger for over 106.000 medlemmer. Ifølge årsrapporten for 2014 råder pensionskassen over investeringsaktiver til en værdi af knap 98 milliarder kroner, som investeres gennem Unipension, en sammenslutning af tre pensionskasser. Unipension investerer blandt andet i 89 af de 100 største børsnoterede kulselskaber og 100 største børsnoterede olie- og gasselskaber.
På trods afstemningens resultat bliver disse investeringer dog ikke afviklet lige med det samme. Bestyrelsen er nemlig ikke tvunget til at følge medlemmernes indstilling – og det har den heller ikke tænkt sig at gøre, siger Erik Alstrup.
»Vi mener fortsat, at den rigtige vej frem er at udnytte vores indflydelse som investor til at påvirke selskaberne indefra,« siger bestyrelsesformanden, der dog gerne vil komme flertallet »i møde«.
Han henviser til, at bestyrelsen har sat gang i en analyse, der skal kortlægge de eventuelle konsekvenser af at droppe investeringer i kul, samt undersøge muligheden for en alternativ løsning, hvor der oprettes en særlig fond for medlemmer, der aktivt ønsker at fravælge fossile investeringer. Dermed bliver konsekvensen af afstemningen præcis den samme som i Arkitekternes Pensionskasse, hvor flertallets beslutning heller ikke vil blive efterlevet. Og det er »en uskik«, mener Thomas Meinert Larsen.
»Jeg håber da bestemt, at bestyrelsen vil gå hjem og overveje, om den tør stå på mål for at ignorere en beslutning, der er demokratisk vedtaget,« siger Thomas Meinert Larsen.  Han glæder sig dog over, at det er lykkedes Ansvarlig Fremtid at sætte sagen på dagsordenen og få rejst en offentlig debat.  
I løbet af den seneste uge har medlemmerne af fire pensionskasser stemt om Ansvarlig Fremtids forslag. På generalforsamlingen i Pensionskassen Jordbrugsakademikere og Dyrlæger, der også er en del af Unipension, endte afstemningen helt lige, hvorved forslaget faldt. De øvrige steder er det blevet vedtaget.  
I ingeniørernes pensionskasse DIP blev det torsdag til et knebent flertal med 250 for og 249 imod, og forslaget sendes derfor nu til urafstemning blandt samtlige medlemmer. I løbet af april måned skal der stemmes om Ansvarlig Fremtids forslag i yderligere 3 pensionskasser.

