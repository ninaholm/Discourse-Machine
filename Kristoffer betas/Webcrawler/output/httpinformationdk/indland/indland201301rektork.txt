Rektorkappen skal på nye skuldre
Tre af de mest erfarne rektorer på universiteterne stopper i løbet det næste år. Eksperter i universitetsledelse mener, at universiteterne primært vil rekruttere nye rektorer fra egne rækker med flair for at inddrage de ansatte og studerende


 Tre af de mest erfarne rektorer på universiteterne stopper i løbet af ét år. Dermed vil der for alvor blive skiftet ud i den gamle garde af ledere, der blev rektorer før universitetsloven førte til en professionalisering af ledelsen for ti år siden.
Ifølge flere eksperter i universitetsledelse vil det dog næppe føre til de store paladsrevolutioner i universiteternes top. Erfaringen er nemlig, at folk, som ikke er fra universitetsverdenen, og som harmanglende flair for medinddragelse af ansatte og studerende, skaber flere problemer end resultater.
Jens Oddershede, der blev valgt som rektor på Syddansk Universitet i 2001 og siden ansat, går af om et år, ligesom Aalborg Universitets rektor Finn Kjærsdam, der har været rektor i ni år og dekan i 18 år stopper. Aarhus Universitets rektor, Lauritz Holm-Nielsen, der har har siddet på posten i otte år, stopper til august, mens det endnu er uvist, om Københavns Universitets rektor, Ralf Hemmingsen, genansøger sin egen stilling, som netop har været slået op. Roskilde Universitets rektor, Ib Poulsens, første ansættelsesperiode udløber næste år, og dermed kan universiteterne komme til at stå med fem helt nye rektorer om et år.
Bent Meier Sørensen, der er professor i organisationsfilosofi på Copenhagen Business School, mener, at den nye generation af rektorer vil have bedre inddragelse af studerende og medarbejdere højt oppe på deres prioriteringslister.
»Hvis man ser tilbage på de ledelsesskandaler, der har været på CBS, RUC og flere andre steder, så vil ansøgerne til rektorstillingerne overveje, hvad de kan tilbyde, så det ikke sker igen. Og det er tindrende klart, at rektor må have medarbejderne med, når der foregår forandringer,« siger Bent Meier Sørensen.
Mindre afstand til ledelsen
Blandt den første generation af ansatte universitetsledere har der været en ide om, at professionel ledelse handler om afstand. Det har betydet, at de ansatte ikke har oplevet, at der var nogen kommunikation med ledelsen, hvilket har skabt store problemer internt på universiteterne.
»Vi må konstatere, at der skal mere ledelse til for at køre så store institutioner, som universiteterne er, men det er jo ikke Ford-fabrikkerne. Du kan ikke drive et universitet uden en udbredt grad af selvstyre og ansvar til den enkelte ansatte for undervisning og forskning,« siger Bent Meier Sørensen. David Budtz Pedersen, der er post doc i forskningsledelse og -politik på Aarhus Universitet, er enig i, at manglende inddragelse af ansatte og studerende har været omdrejningspunktet for de seneste ti års universitetsledelse.
»Universiteterne er blevet kæmpe store finansielle og organisatoriske enheder med et meget klarere ledelseshieraki, hvor hele udvikling af nye strategier og strømlining i bedste virksomhedsstil har gennemsyret ledelsen. Men forsknings- og studiemiljøer har en flad struktur, derfor er universitetsrektorerne ofte kommet til at stå med et legitimitetsproblem, når de ikke har formået at inddrage ansatte og studerende i den proces,« påpeger Budtz Pedersen.
Derfor tror han heller ikke på, at den næste bølge af professionelle ledere på universiteterne vil føre til yderligere djøf’isering.
»Det er nødvendigt at finde folk med en hvis videnskabelig standard og tilpas international erfaring. Derfor tror jeg mere, vi vil se folk fra universiteternes egne ledelsesrækker tage over. Men her er også masser af kandidater til jobbet, fordi der i dag er en hel hær af prodekaner og dekaner,« påpeger David Budtz Pedersen.
Bent Meier Sørensen er enig i den vurdering, da det i langt højere grad end tidligere er blevet en karrierevej at være universitetsleder,.
»Universitetet er begyndt at producere egne ledere, som rent faktisk gerne vil være ledere og ikke bare bliver det, fordi de ikke er så gode til at forske, så jeg ser frem til, at universiteterne får ledere, der er stærke nok og tydelige nok,« siger Bent Meier Sørensen og påpeger, at mange universitetsansatte faktisk også mangler god ledelse.
Mogens Ove Madsen, der er lektor i statskundskab på Aalborg Universitet, mener ikke, at de 11-12 ansøgere, der er interesserede i rektorstillingerne på Danmarks to største universiteter, tyder på, at der er særligt mange ansøgere udefra.
»Jeg tror, at universiteterne vil rekruttere fra egne rækker, fordi erfaringerne hidtil har vist, at rektorer udefra har skabt for meget uro, fordi de har haft for lidt føling med, hvad forskning og undervisning er, og dermed har manglet legitimitet,« siger Mogens Ove Madsen.

