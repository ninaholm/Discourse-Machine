’Hallo, hallo, det er gebyr-hotlinen’
Efter erhvervs- og vækstminister Annette Vilhelmsens (SF) møde med Finansrådet om bankernes gebyrer og priser for abonnement på en almindelig konto, skal Finansrådet nu oprette en hotline, som fortvivlede bankkunder kan ringe til


 Er du træt af din banks gebyrpolitik? Så ring til en hotline.
Så kort kan konklusionen på det længe ventede møde mellem erhvervs- og vækstminister Annette Vilhelmsen (SF) og Finansrådet opsummeres. Her skulle de to parter diskutere, hvordan danskerne bliver sikret en »basal indlånskonto på fair og rimelige vilkår«, efter at blandt andet Danske Bank har indført et abonnement på lønkonti, som på årsbasis kan løbe op i mere end 400 kroner for de ’dårligste’ kunder. Et konkret resultat af mødet er, at Finansrådet, som er bankernes interesseorganisation, skal åbne »en særlig hotline, hvor de kunder, der måtte opleve at have problemer med at få en basal indlånskonto, kan rette henvendelse«, som Annette Vilhelmsen i en pressemeddelelse formulerer det.
Det er kendt praksis, at diverse hotlines udarbejder svarguider til de ansatte, som skal tage telefonen, når folk ringer. Information bringer her et bud på, hvordan en samtale på Finansrådets kommende gebyrhotline kan lyde:
Kunde: »Hej, jeg hedder Casper, og jeg er kunde hos Danske Bank.«
Hotline: »Hej Casper, hvad kan jeg hjælpe dig med?«
Kunde: »Ja, altså, jeg er kunde hos Danske Bank, og de har jo nu et abonnement på en indlånskonto. Hvad kan jeg gøre ved det?«
Hotline: »Det ved jeg simpelthen ikke, Casper, bankerne arbejder jo på markedsvilkår, men du kan prøve at spørge Annette, om hun har en idé til, hvad du kan gøre, Casper. Hun kan træffes i ministeriet på 3392 3350.«
Kunde: »Men Annette Vilhelmsen kan jo ikke få Danske Bank til at give mig en konto i Danske Bank uden abonnement ...«
Hotline: »...«
Kunde: »Altså, jeg har problemer med at få en basal indlånskonto. I har lovet Annette Vilhelmsen, at I vil hjælpe kunder, der har det. Hjælp mig!«
Hotline: »Jeg har hjulpet dig alt, hvad jeg kan, Casper. Der er ikke mere, vi kan gøre, Casper. Desværre.«
Kunde: »Okay så, men jeg har hørt, at det er muligt at skifte bank. Det vil jeg så gerne gøre. Hvordan kan jeg gøre det?«
Hotline: »Casper, hvis du lover, at det bare bliver mellem dig og mig, så prøv eventuelt www.skiftbank.nu – men du har det ikke fra mig!«
 

