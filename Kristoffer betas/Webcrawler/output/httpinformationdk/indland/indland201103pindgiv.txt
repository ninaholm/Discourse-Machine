Pind giver Rønn eneansvaret for statsløsesagen
Det var efter alt at dømme ikke embedsmændenes skyld, men en decideret politisk beslutning at vente to år med at efterleve konventionerne om statsløshed, mener den nye integrationsminister, Søren Pind (V), der varsler en helt ny åbenhed i ministeriet


 Selv om kommissionsundersøgelsen af statsløse-sagen endnu ikke er indledt, føler den nye integrationsminister Søren Pind (V) sig overbevist om, at ansvaret alene vil ende hos forgængeren og partifællen  Birthe Rønn Hornbech.
Intet tyder ifølge Pind på, at embedsværket kan klandres for, at man i næsten to år fortsatte med at bryde konventionerne om statsborgerskab til herfødte statsløse, selv om man var opmærksom på problemet.
»Jeg er helt tryg ved, at undersøgelsen giver et helt klart svar på, hvordan det har forholdt sig i den ansvarsdiskussion. Men som jeg ser det, så synes jeg egentlig ud fra det, jeg har kunnet se indtil nu ikke mindst det Information har beskrevet at der har været tale om en politisk beslutning. Det har man så truffet konsekvensen af,« siger Søren Pind i et interview med Information.
Han undrer sig til gengæld over, at Information både har forsøgt at lægge ansvaret hos ministeren og embedsværket.
»Hvilken holdning jeg som minister end har til de her konventioner, så skal vi overholde dem. Det drog statsministeren konsekvensen af. Ikke mindst på baggrund af Informations journalistik, og det synes jeg, at han gjorde håndfast ved dels at bede ministeren om at forlade sin stilling, dels ved at få lavet en undersøgelse af, hvad der egentlig er foregået hvordan, hvornår og hvorfor. Det synes jeg er godt. Men jeg skal ikke undlade at bemærke det paradoksale i, at Information på den ene side klart påpeger, at det har var en politisk beslutning, for siden på den anden side at brokke sig over, at ingen embedsmand bliver stillet til ansvar.«
Du mener, at hverken denne eller tidligere sager har handlet om ministeriet, men kun om politik?
»Hvis der mod min forventning skulle være andet end det politiske i det her, så må vi agere på det til den tid på et oplyst grundlag. Indtil da har medarbejderne min fulde tillid, og så handler det om at få opgaverne udført så solidt og professionelt, som man overhovedet kan,« siger Søren Pind.
Åbent ministerium
Alligevel varsler han helt nye tider i ministeriet. Dels vil han 'frisætte' personalet, dels vil han indføre en helt anden åbenhed over for pressen og offentligheden.
»For det første vil jeg give medarbejderne noget selvtillid og også frisætte dem i højere grad. Jeg har givet besked om, at når medierne ringer, så kan det ikke nytte noget, at man tror, at jeg skal være eneste budbringer på alting. Når det handler om formelle ting  påstande om konventionsbrud, hvad ved jeg så vil jeg have, at kontorcheferne træder frem. Jeg vil have, at de kommenterer på det professionelt  ud fra et fagligt synspunkt,« siger Søren Pind:
»Jeg har også sagt til dem, at det er udmærket at have tro det eller ej en nul-fejls-kultur, men problemet er, at hvis man virkelig forsøger at have en nul-fejls-kultur, så begår man faktisk flere fejl, end hvis man ikke har det.«
 Når du taler om at frigøre dem og give dem selvtillid, er det så, fordi du ser et mønster i, at de har været tyngede?
»Jeg tror i høj grad, man skal se det her som et fort, som har skullet holdes i rigtig lang tid.«
 Et fort?
»Ja, et fort, hvor der har været rigtig mange indianere på jagt, der har redet rundt om bygningen, og der ser jeg det som en af de fineste opgaver at gå ud og række hånden ud til indianerne og sige: Nu skal I lige slappe af lade os snakke lidt sammen.«
 Det er jo nogle skrappe fætre i DF, der også har en mening om, hvad det foregår i ministeriet. Handler det også om at få selvtillid til at stå imod med over for dem?
»Jeg synes, jeg har en god dialog med Dansk Folkeparti. Respektfuld og god. Dansk Folkeparti har selvfølgelig siden 2001 været en del af arbejdet på det her for dem så centrale område, og ja, selvfølgelig oplever jeg, at det er vigtigt for dem, men jeg har ikke oplevet nogen form for ubehageligheder eller noget som helst. For mig at se kommer truslen som sædvanligt mere fra øst end fra vest.«

Læs mere om Birthe Rønn Hornbech på side 4
Læs i morgen et interview med Søren Pind om hans syn på sin rolle som integrationsminister, danskhed, assimilation, konventioner og det kommende folketingsvalg

