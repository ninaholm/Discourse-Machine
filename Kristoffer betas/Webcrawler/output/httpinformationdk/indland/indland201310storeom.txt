Den store omstilling: Det er spændende, lærerigt – og hårdt
Mange af de nye omstillingsinitiativer for en grøn økonomi risikerer at brænde ud, hvis ikke samfundet giver ildsjælene opbakning – uden omklamring
Københavns Fødevare-fællesskab er et at de græsrods-initiativer, der har fået stor succes. Næsten for stor, for ildsjælene er hårdt pressede og har svært ved at finde folk, der vil være med og tage ansvar. ’ Tordenskjolds soldater er ved at være trætte,’ hedder det i et opråb på projektets facebookside.

»Jeg tror ikke på, at store omstillinger kommer via ét initiativ, som bare ruller frem. Men nogle gange begynder der at opstå nye forestillinger i samfundet.« Jeppe Læssøe er cand.psych og professor på Institut for Uddannelse og Pædagogik på Danmarks Pædagogiske Universitet. Gennem en lang forskerkarriere har han fulgt debatten om bæredygtighed og de grønne bevægelsers op- og nedture.»Netop nu er vi i en spændende periode, hvor nogle nye ting er i spil. En optagethed af andre måder at være fælles om ting på. Og samtidig en bestræbelse på at intro-ducere alternative økonomiske muligheder, som supplerer det hidtidige fokus på det rent økologiske og det sociale i græsrøddernes arbejde. Så hvis de rette betingelser er til stede …,« siger Læssøe.Det afgørende er det med de rette betingelser.Som anskueliggjort via DR og Informations fælles kampagne om voresomstilling.dk bobler der i Danmark en masse nye projekter og initiativer, som nok er forskellige, men har det til fælles, at de søger veje til omstilling og til bæredygtighed – ikke blot med hensyn til miljø, men i mange projekter også i social og økonomisk forstand. Projekter med bytte- og deleøkonomi, lokale fødevarer, egenproduktion af vedvarende energi, grøn omlægning nedefra af landsbyer, bydele, øsamfund.Fælles er de nye forestillinger om, hvordan man kan indrette samfundet, økonomien og tilværelsen på en mere holdbar, modstandsdygtig og menneskeligt tilfredsstillende måde. Fælles er også, at det nye ofte er sårbart, skrøbeligt og afhængigt af ihærdige ildsjæles store indsats.»Man kan køre et vist stykke tid, men det er meget krævende at koordinere disse ting,« siger en af dem, der har prøvet og stadig gør det, Maria Temponeras, aktiv i foreningen Omstilling Ry, der har som mål at stille den lille midtjyske by om til bæredygtighed. Nedefra. Foreningen er del af det internationale netværk af Transition Towns, omstillingsbyer.»Hele pointen er, at forandringerne skal laves i fællesskab. Vi vil gerne fastholde en flad struktur, inddrage alle mulige samfundsgrupper og sikre, at mennesker føler ejerskab til det, der laves. Men når der skal være plads til alle og alles ideer, dukker der hele tiden ting op, man ikke havde forestillet sig. Det er bare et kæmpe arbejde,« siger Maria Temponeras.Alt det praktiskeSamme melding kan man høre andre steder i skoven af nye grønne initiativer – alene på voresomstilling.dk over 400 tilmeldte projekter. F.eks. blandt dem, der har taget initiativ til Københavns Fødevarefællesskab, som i dag har mere end 10 afdelinger og har følgeskab af 25 andre fødevarefællesskaber rundt om i landet.»Det er tit dem med størst ansvarsfølelse, der ender med at påtage sig mere, end godt er. Jeg gik selv ned med stress,« siger Mette Hansen, formand for Københavns Fødevareselskab de første tre år.Hun fortæller, hvordan man kan begynde med store tanker og rigtig meget på hjerte, men let kommer til at bruge alle kræfterne på at sikre, at grøntsagerne leveres i tide, at der er folk til at fylde poserne osv.»Det praktiske kan komme til at fylde meget, og det med visionerne bliver til, ’når vi engang får tid’,« siger Mette Hansen.Sådan er det for en del af ildsjælene bag omstillingsprojekterne: Det er spændende, lærerigt – og hårdt. Man kan føle sig alene og savne erfaringsudveksling, samlende netværk og en overordnet ramme at se sin lokale indsats i.»Jeg synes gennemgående, at græsrødderne har rigtig mange gode ideer, men betingelserne er dårlige,« siger Jeppe Læssøe.»Med frivillig arbejdskraft kan man oftest kun lave små projekter, fordi folk bliver overarbejdede eller måske er studerende eller har job samtidig. På det sociale område siger evalueringsprojekter det samme: Det er o.k. med frivillig arbejdskraft, men det har sin begrænsning. Det er svært at udvikle permanente strukturer og at få tingene til at udvikle sig. Det kræver noget mere.«OmstillingskontorerFor et år siden talte Maria Temponeras fra Ry med Britta Edelberg, lønnet projektleder hos Vejle-netværket Grønt Forum. Britta var i gang med at undersøge behovet andre steder i Jylland for at etablere lignende omstillingskontorer, som via. bl.a. kommunalt tilskud kunne tjene som rådgiver og vidensbase for nye grønne initiativer.»På det tidspunkt havde de vældig succes med Omstilling Ry, og Maria Temponeras følte vist, at der ville gå noget af engagementet, hvis et professionelt kontor som vores gik ind og understøttede det. Nu har vi talt sammen igen, og i dag siger hun, at man godt kan bruge lidt støtte,« fortæller Britta Edelberg.Det bekræfter Maria Temponeras:»Det kunne være rigtig godt, hvis der var et bemandet kontor – et sted hvor folk kunne komme forbi, og der måske var et cykelværksted, et syværksted eller andre aktiviteter, som gjorde stedet levende.«I dag får Omstilling Ry hjælp fra Skanderborg Kommune i form af lokaler, der stilles til rådighed. Men der er ingen midler til driften. Alt gøres stadig af de frivillige i gruppen.»Det offentlige bør anerkende værdien af det nye, der spirer, samtidig med at projekterne får lov at bevare selvstændighed,« mener Maria Temponeras.Britta Edelberg mener, at vejen frem kan være et landsdækkende net af omstillingskontorer, der kombinerer offentlig støtte med retten til selv at træffe beslutninger i de netværk, der benytter sådanne kontorer.»Hvis vi for alvor skal have borgerne med, så skal de støttes, men på egne betingelser. Folk gider ikke engagere sig i frivilligt arbejde, hvis andre bestemmer,« siger Britta Edelberg, hvis kontor har hjulpet folk i Vejle med grønne byhaver, affaldssortering, energirenovering m.m.»For mig handler det ikke om at holde liv i nogle kontorer, men om at udvikle modeller, så mange mennesker og ikke kun ildsjæle tager ansvar og kommer med i omstillingsprocessen.«Den grønne fondJeppe Læssøe har evalueret tidligere støtteordninger for inddragelse af flere mennesker i indsatsen for bæredygtighed. Han er ikke imponeret af dagens statslige støtteindsats.»Der udvises venlighed og høflighed over for de nye initiativer, men der er ikke meget støtte til det. Der var stærkere støttestrukturer i perioden med Den grønne fond,« siger han med henvisning til ordningen, der blev indført i 1994 med Svend Auken som miljøminister og nedlagt i 2002, da regeringen Fogh Rasmussen havde taget over.Fonden, der i sin levetid uddelte 200 mio. kr., skulle »skabe grobund for udviklingen af en bæredygtig kultur – værdier, viden og handlingsmønstre«.Omkring en tredjedel af midlerne gik til at finansiere et netværk af lokale miljøvejledere –100 grønne guides – via treårige løntilskud.»Fondens efteruddannelse af disse forandringsagenter gav nogle længerevarende støttestrukturer for de lokale initiativer. Der opstod tillidsforhold, som gjorde, at det ikke blot var de grønne guider, der skubbede på, men også borgere, der kom til guiderne med ideer,« fortæller Læssøe.Da Den grønne fond lukkede, mistede en række lokale initiativer deres økonomiske grundlag. I dag kæmper 12-13 lokale agendacentre for at opretholde ekspertise, initiativkraft og rådgivningsfunktion i forhold til de folkelige omstillingsinitiativer. Grønt Forum i Vejle er ét af dem – dertil otte i København, et i Albertslund, et i Køge, Høje-Taastrup og Gladsaxe.Graden af kommunal tilknytning er forskellig fra center til center, og en del af centrene lever en »kummerlig tilværelse«, hvor man en gang om året må kæmpe for at sikre økonomi til overlevelse, fortæller en af veteranerne, centerleder Povl Markussen fra Agenda Center Albertslund.»Det går jo ikke, at vi skal prioritere det folkelige, inddragende arbejde nedefra, hvis samfundet ikke prioriterer det økonomisk. Vi mener, at der bør være et agendacenter eller grønt omstillingskontor i hver af Danmarks 98 kommuner,« siger han.Sidste år etablerede miljøminister Ida Auken (SF) Puljen til Grønne Ildsjæle med 20 mio. kr. til uddeling i 2013. Årets pulje, der nu er tømt, har støttet til lokale haveprojekter, debatmøder, teater, undervisning, byttemarkeder, affaldsindsamling, træplantning m.m. Regeringen og Enhedslisten har aftalt at afsætte yderligere 10 mio. kr. årligt de næste tre år.»Dette er midler til projekter, men puljen er ikke egnet til basisfinansiering. Nogle gange får man støtte til et projekt, andre gange ikke – det kan man ikke bygge et center på, for det giver ikke tryghed for driften. Vi vil jo gerne løfte det grønne arbejde til ikke blot at lave løsrevne projekter, men til også at kunne gennemtænke strategier for f.eks. omstilling af en by med inddragelse af dens borgere. Det er der stærkt brug for: At de mange projekter, vi nu ser, bindes sammen,« siger Povl Markussen.AnsvaretPenge er godt, og uden hjælp risikerer nogle af de grønne omstillingsinitiativer at brænde ud. Men penge er ikke alt, og myndigheders omfavnelse er ikke altid lykken: »Ting kan også støttes ihjel,« påpeger Jeppe Læssøe.»Nogle gange er dynamikken stærkest, når noget nyt opstår i protest. Nogle gange sker den sociale læring bedst, når der er rav i den og modstand.«Han understreger, at det, der sker i øjeblikket, primært synes båret af visioner og lyst til at skabe noget nyt.»Den spændende drivkraft i øjeblikket er forestillingerne om at bygge noget nyt op om nye fællesskaber. Risikoen er, at det ender som små pæne og ufarlige projekter, som flytter meget lidt, og hvor man ved at fortælle hinanden, at man laver en masse godt, opbygger en kollektiv fortrængning af de udfordringer, der er forbundet med de mere basale værdier, strukturer og magtforhold,« påpeger han.Mette Hansen, der har trukket et hårdt læs i Københavns Fødevarefællesskab, ser også dilemmaer.»Det lyder som en fornuftig tanke med lokale omstillingskontorer, der kan bistå græsrodsprojekter og give råd om bl.a. regler, støttemuligheder, forsikringsspørgsmål – alt det vi alle går og døjer med. Men det er vigtigt, at kontorerne bliver ledet med indsigt i frivillighedens dynamikker, da det ellers kan gå den anden vej og ligefrem stjæle engagementet i frivilligheden.«»Vi er vokset op med hierarkiske systemer, hvor mange har det svært, hvis der ikke er nogen, der siger, hvad man skal. De fleste finder det faktisk ret skræmmende selv at skulle bestemme. Folk kan godt lide tanken om medbestemmelse, men er alligevel bange for ikke at kunne leve op til det, de tager ansvar for,« fortæller hun.»Derfor er det ikke bare et spørgsmål om at finde midler til at ansætte nogle, der kan koordinere. Det handler også om en kulturændring, der kan få flere til at tage del i ansvaret. Jeg håber, vi er på vej til at skabe en anden type økonomi, men det er svært. Det er så let at falde tilbage i de gamle tankemønstre og strategier, vi er vokset op med,« siger Mette Hansen.For Jeppe Læssøe er svaret at søge støttestrukturer, som sikrer omstillingsinitiativerne ro til at udvikle sig, men også kræver noget af borgerne.»Man kan sammenligne det med etablering af højskolerne i sin tid. Med støtte fra staten opbyggede man nogle centre med blot det sigte, at det ville kunne oplyse mennesker. Højskolerne lå, hvor folk boede, og via den nye dialog udviklede man ideer om, hvordan tingene kunne indrettes og fungere. Højskolerne gav de rammer og støttestrukturer, ved hjælp af hvilke den tids innovation kunne foregå.«»I øjeblikket spirer der nogle interessante ting. Sådanne spirer kan forsvinde, men hvis de rette vækstbetingelser er til stede, kan de også pludselig vokse hurtigt,« siger han.
