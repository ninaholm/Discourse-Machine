LO har fat i stadig mindre andel af østarbejdere fra fem EU-lande
LO påpeger i en ny analyse, at fagforeningerne har fået flere medlemmer fra de østeuropæiske lande. Det fik næstformanden i LO til at påstå at have ’knækket koden’ til at organisere østeuropæere. Men analysen tager ikke højde for, at der samtidig er kommet flere østeuropæere til Danmark fra fem af de lande, som LO selv fremhæver i analysen
 Informations beregninger viser, at organisationsgraden i Danmark samlet set er faldet for østeuropæere fra Polen, Rumænien, Bulgarien, Letland og Litauen.


 Når LO bryster sig af medlemsfremgang blandt østeuropæere i Danmark og hævder at have ’knækket koden’ til at organisere østeuropæere i fagforeningerne, tager hovedorganisationen ikke højde for, at der samtidig er kommet langt flere østeuropæere til Danmark fra fem udvalgte EU-lande.
Men den samlede andel af østarbejdere fra de fem lande, der er medlem af en LO-fagforening, er reelt blevet mindre.
»Det vidner om, at der stadig er en kæmpe udfordring i forhold til at organisere østarbejdere,« siger Nana Wesley Hansen, der er arbejdsmarkedsforsker og adjunkt på Københavns Universitet.
I en ny analyse påpeger LO ellers, at forbundene under organisationen har fået godt 33 procent flere medlemmer fra 2010 til 2013 fra 10 østeuropæiske lande i EU. LO beskriver konkret en stigning fra 7.687 østeuropæiske medlemmer til 10.257 i de nævnte år.
Det fik LO’s næstformand Lizette Risgaard til at udtale følgende til Jyllands-Posten mandag:
»Det er en virkelig god nyhed, at LO-forbundene har knækket koden til at organisere lønmodtagere fra de østeuropæiske EU-lande.«
Særligt fremhæver LO i analysen fem østeuropæiske lande, hvor LO har udregnet den såkaldte organisationsgrad blandt østeuropæere fra hver af de fem lande, der omfatter Polen, Rumænien, Bulgarien, Letland og Litauen. Organisationsgraden er udtryk for, hvor stor en andel af de potentielle medlemmer, der er oganiserede i en fagforening.
Men beregninger, som Information har foretaget på baggrund af LO’s egen beregningsmetode, viser, at organisationsgraden imidlertid samlet set er faldet for de fem lande, som LO selv fremhæver i analysen.
Således var det i 2010 hele 59 procent af de østeuropæere fra de fem lande, som har fast bopæl i Danmark, der var medlem af LO. Det tal var dog faldet til 49 procent i 2013.
Nana Wesley Hansen, der har set tallene, vurderer, at »LO ikke har knækket koden endeligt«.
»Tværtimod kunne det tyde på, at de har samme udfordringer med østarbejdere, som de har med andre medlemmer,« siger hun.
Markant skred i arbejdskraft
Hun påpeger også, at man ikke kan »tage fra« LO, at der er tale om en fremgang, når man kun kigger på antallet af østeuropæiske medlemmer uden at skele til det samlede antal østeuropæere fra de fem lande i Danmark.
I 2010 var der med LO’s beregningsmetode 12.037 fuldtidsbeskæftigede borgere med lønindkomst i Danmark fra de fem nævnte lande. I 2013 var det tal steget til 19.152.
Information fik mandag at vide, at LO’s næstformand formentlig kunne stille op til et interview om analysen dagen efter.
Men efter Information tirsdag fremlagde beregningerne for LO, ønskede næstformand Lizette Risgaard ikke at kommentere oplysningerne i et mundtligt interview, på trods af at LO har gennemgået de tilsendte beregninger.
I stedet har LO tilsendt Information følgende skriftlige kommentarer fra cheføkonom Jan Kæraa:
»Organisationsgraden er mere et udtryk for stigningen i antallet af herboende udenlandske statsborgere end for fagforeningernes organisering. Derfor giver det bedst mening at måle på antallet af faktiske medlemmer, hvor vi på kun tre år har en stigning på 33 procent.«
LO sætter videre spørgsmålstegn ved, om det er muligt at sammenligne organisationsgraden over tid. Det sker, på trods af at LO i analysen udregner organisationsgraden for sidste år.
»Når man går i dybden med tallene, er der fra 2010 til 2013 sket nogle markante skred i den østeuropæiske arbejdskraft i Danmark. Der er muligvis kommet flere selvstændige, som jo ikke kan være medlem af en fagforening, men som medregnes i organisationsgraden. Ligeledes kan der være kommet flere med uddannelser, der falder uden for LO’s forbund, eksempelvis læger, ingeniører eller sygeplejersker,« udtaler Jan Kæraa.
»Derudover kan vi se, at der har været store stigninger i antallet af østeuropæiske lønmodtagere, som arbejder inden for rengøring og landbrug. Det er brancher, vi traditionelt har sværere ved at organisere, sammenlignet med industrien som har en mindre andel af de østeuropæiske lønmodtagere end tidligere. Hvilket kun gør den markante stigning i faktiske medlemmer endnu mere bemærkelsesværdigt.«
Styrelsen for Arbejdsmarked og Rekruttering oplyser, at den beregningsmetode, som LO har valgt, og dermed den, som Information har eftergjort, ikke nødvendigvis fanger alle østarbejdere. Der kan således være flere østarbejdere i landet end beregnet i begge beregninger.
Brugt mange ressourcer
Jens Arnholtz, der er adjunkt og forsker i arbejdsmigration på Københavns Universitet, har ikke haft mulighed for at gennemgå tallene. Men han mener, at LO kan have en interesse i at fremstille tallene som en fremgang, fordi opgaven med at organisere østarbejdere er højt prioriteret.
»Fagbevægelsen har postet mange ressourcer i at organisere østeuropæiske arbejdstagere, og det er klart, at det så også er vigtigt at vise resultater,« skriver Jens Arnholtz i en skriftlig kommentar.
Han vurderer, at der kan være forskel på, hvor vigtig man anser opgaven, alt efter om man befinder sig ude i fagforeningernes lokalafdelinger, som i praksis ofte skal organisere de østeuropæiske arbejdere, eller hvis man sidder i de forskellige forbunds hovedkontorer i København.
Lokalafdelingerne kan have den overbevisning, at »det er en sisyfos-opgave, som måske ikke skulle prioriteres så højt, mens folk på hovedkontorerne synes, at det må have højeste prioritet,« vurderer arbejdsmigrationsforskeren.

