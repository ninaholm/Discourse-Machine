’Jeg troede, korpsånden var større’
For Folketingets fjerdeyngste medlem har det på både godt og ondt været en øjenåbner at blive valgt til landets lovgivende forsamling. Stor indflydelse trods en plads på bagerste række og ringe kollegialitet blandt folketingsmedlemmerne har overrasket Simon Kollerup, Socialdemokraternes kommunalordfører, mest
Simon Kollerup (S) er kommunalordfører og det fjerdeyngste medlem af Folketinget. Som nyvalgt har det overrasket og skuffet ham, at andre partimedlemmer har kritiseret regeringen i pressen frem for at tage diskussionen internt.

»Simon Kollerup båret ind i Folketinget« lød rubrikken i Nordjyske, da de personlige stemmetal var talt op efter sidste folketingsvalg. Første gang, han stillede op, blev den dengang 25-årige Simon Kollerup (S) valgt. »Et fint valg,« som han selv med nordjysk beskedenhed kalder det, på trods af han bragede ind i Folketinget med 9.856 personlige stemmer i ryggen.Men selv om Simon Kollerup nærmest støvsugede Thisted og omegn for socialdemokratiske stemmer, måtte han pænt tage plads på bagerste række, da stolene i folketingssalen for det regeringsbærende parti blev fordelt. Sådan er reglerne nemlig: Hos Socialdemokraterne bliver ledelsen placeret tættest på talerstolen, og så bliver resten af pladserne ellers fordelt efter anciennitet og alder. Her må Simon Kollerup som det fjerdeyngste medlem af hele Folketinget tage til takke med allersidste plads.»Jeg tror, jeg har den mest interessante plads i grebningen, for lige bag ved mig sidder embedsmændene. Og hvis man tror, at embedsmænd er stille gemytter, der ikke siger noget, så tager man fejl. Der kommer engang imellem et par ord ud mellem sidebenene. Med gode ører kan man sagtens følge med,« griner han.»Vi har længst op til talerstolen, så man udvikler en særlig politisk fornemmelse. Vi skal jo stå klar til at tage over, når den forrige ordfører er færdig. Man udvikler en særlig fornemmelse for, hvad der sker i salen, vil jeg påstå,« siger Simon Kollerup.Den særlige politiske fornemmelse har den unge politiker gennem sine første godt to år på Christiansborg også fået udviklet udenfor borgen. Som Socialdemokraternes kommunalordfører er det hverken stolen i folketingssalen eller kontoret i en af de allerfjerneste kroge på Christiansborg – i Ridebanebygningen – der er blevet overrendt. I stedet er et væld af sorte koppe kaffe på mange af landets borgmesterkontorer blevet skyllet ned.»Det har været interessant at opleve, hvor meget indflydelse man alligevel har inden for det område, man repræsenterer. Jeg har fået det ærefulde hverv at være Socialdemokratiets kommunalordfører i et kommunalt valgår. Dels er vi det absolut største borgmesterparti, dels er det et meget vigtigt valg, vi skal frem mod. Det er en superfed oplevelse, at jeg er efterspurgt, og selv om jeg sidder på allersidste plads, så er jeg vigtig for mit parti, fordi kommune-Danmark fylder meget i Socialdemokratiet.«Socialdemokraternes kommunale bagland har også fungeret som en vigtig inspirationskilde for Simon Kollerup.»Jeg tror på, at den inspiration, jeg allerede nu har fået fra socialdemokrater i det kommunale Danmark, har været med til at runde og forme mig som politiker. Jeg kom ind som 25-årig i Folketinget og tænkte, at nu skal der virkelig føres ideologisk, socialdemokratisk politik. Fanerne skulle svinges, så det kunne høres. Men det at være i så tæt kontakt med kolleger, der sidder med fingrene helt nede i maskinrummet på rådhusene, hvor deres beslutninger øjeblikkeligt får betydning for borgerne, har lært mig, at man ikke skal være så hamrende dogmatisk omkring midlerne. Der handler det mere om pragmatikken og løsningerne, mens man stadig har samme socialdemokratiske mål.«Ingen respekt for frelste sjæleNetop diskussionen omkring mål og midler har været et særdeles diskuteret emne hos Socialdemokraterne gennem de første små to år som regeringsparti. Skattelettelser i både personskatterne og selskabsskatten samt afgiftslettelser til erhvervslivet har for mange socialdemokrater ikke stået øverst på ønskesedlen. Alligevel har det overrasket Simon Kollerup, at så mange af hans socialdemokratiske folketingskolleger offentligt har kritiseret regeringen.»Jeg var nok ramt af en eller anden ung naivitet, som – fra bagerste plads i salen – troede, at korpsånden var en anden. Jeg troede, at korpsånden var større,« siger han.Han ønsker ikke at sætte navne på de socialdemokratiske kolleger, han mener burde have en højere grad af loyalitet over for regeringens politik, men har man fulgt med i dansk politik det seneste halvandet års tid, er der næppe nogen tvivl om, at der bliver hentydet til den heftige, interne kritik i den socialdemokratiske folketingsgruppe af regeringens selskabsskattelettelser og forløbet omkring de udfaldstruede dagpengemodtagere. I de to diskussioner var det især Rasmus Prehn, Jan Johansen, Rasmus Horn Langhoff, Orla Hav og Bjarne Laustsen, som førte an i den interne kritik.»Jeg tror, at fremtidens og nutidens politikere bliver kendt for at turde tage et politisk lederskab frem for 00’ernes fokusgruppepolitik. Designerpolitikken er blevet til lederpolitikken i dag, men det kræver, man har is i maven. Både når man sidder i regeringen, og når man sidder i regeringens folketingsgrupper. Det har frustreret mig allermest, når jeg har oplevet kolleger, som har følt sig kaldet til at gå lodret imod det, som vi i regeringen arbejder for. Det mister jeg respekt for, og det rammer mit håb om, at der var en kollegialitet blandt medlemmerne af folketingsgruppen. Eller hvis jeg skal sige det på en lidt mere konservativ måde, så mangler der korpsånd. Vi skal stå sammen om det her – uanset om det er hårdt.«– Men I er jo valgt til at stå ved jeres egen overbevisning. Og hvis dine kolleger har en anden overbevisning, skal de vel have mulighed for at ytre den?»Man er altid forpligtet til at sige det, man mener og tror på. Og det gode ved at sidde i regering er, at der er masser af kanaler, hvor man kan gøre det. Der er ordførermøder, interne partimøder, ministermøder og så videre. Men bare fordi man argumenterer sin sag i disse fora, og regeringen så – efter at have hørt alverdens gode argumenter for det ene og det andet – vælger en løsning, der ikke passer én, så har man ikkecarte blanchetil at gå lodret imod regeringen. Det er ikke i orden. Det er ukollegialt. Der er undervejs i processen nogle af os andre, der kunne have haft lignende holdninger, men som vælger ikke at gå i pressen med dem, og så står vi i nogles øjne tilbage som nogle, der ikke er helt så rigtige socialdemokrater, som de frelste sjæle, der går i avisen med deres utilfredshed.«– Skal alle i en regering og i folketingsgrupperne i flerpartiregeringer være enige?»Nej, det er bestemt ikke min holdning. Tværtimod. Alle går til valg på og bliver valgt på at repræsentere de holdninger, man har. De holdninger er der rigeligt med kanaler til, hvor man kan give udtryk for dem. Stiller man op for et parti, der historisk set ofte er i regering, så har man også en forbandet pligt til at bakke op om det projekt. Så når regeringen er kommet til sin konklusion – forhåbentlig efter en god proces, hvor folk har haft mulighed for at komme til orde – så synes jeg, at man som en del af et regeringsbærende parti bør bakke op.«Politik i et blomsterbinderiSelv har Simon Kollerup oplevet, at der på kommunalområdet er blevet lyttet helt ind i statsministerkontoret, når det har drejet sig om det specifikke fagområde.»Det gør kun os ordførere – lige meget om vi sidder helt oppe foran eller i grebningen – så meget vigtigere, fordi vi skal komme med de røde roser, vi mener er de vigtigste at få med i buketten,« siger Simon Kollerup og fortsætter sin blomster-analogi: »At lave regeringspolitik er som at se ind i et blomsterbinderi. Forskellige folk sidder med hver deres blomster, som de stikker ned i en fælles buket. Så kommer man ud ad glasdøren og præsenterer regeringens politik. Sådan en buket vil bestå af røde roser og andre blomster. Men den rene buket kun med røde roser kender man kun fra valgkampen. Når man kommer i regering, er der andre blomster iblandt, og nogle gange tror jeg faktisk også, at det kan blive en rigtig pæn buket ... med lidt spil i farverne.«Han erkender dog, at det har været en udfordring som nyvalgt folketingsmedlem at komme ind i en regeringsbærende folketingsgruppe.»Det er altid sjovere for en socialdemokrat at sidde i regering end at stå udenfor. Da jeg lige var blevet valgt, og regeringsgrundlaget blev offentliggjort, hvor det var tydeligt for enhver, at vi havde indgået en række kompromisser, sagde nogle til mig, at de godt kunne have undet mig at komme ind, mens vi var i opposition. Men jo mere, jeg har tænkt over det, jo mere er jeg blevet sikker på, at det er forkert. Det vil altid være sjovere at kunne sige sine holdninger og meninger, og så være sikker på, at der er en meget høj sandsynlighed for, at det bliver til lov i stedet for som opposition ikke at være sikker på noget som helst.«
