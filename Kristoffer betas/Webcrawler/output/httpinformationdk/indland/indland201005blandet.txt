Blandet dansk cigarføring i tortursager
Først får Udenrigsministeriet FN til at vedtage en resolution bl.a. mod udlevering til torturlande. Så accepterer Justitsministeriet to uger senere at udlevere dansker til Indien, selv om landet ikke har ratificeret FN's torturkonvention


 Hvert forår fremlægger Danmark en resolution vendt mod tortur i FN's Menneskerettighedsråd. I år var 62 lande medforslagsstillere, og efter »meget vanskelige forhandlinger« blev resolutionen endeligt vedtaget den 26. marts 2010, fremgår det af Udenrigsministeriets hjemmeside, hvor man bryster sig af den danske indsats.
Årets resolution opfordrer indtrængende verdens stater bl.a. til at undlade at hjemsende eller udlevere eller på anden måde overføre personer til lande, hvis der er vægtige grunde til at tro, at disse personer vil være i fare for at blive udsat for tortur. Den dystre baggrund for det danske initiativ er, som det påpeges på ministeriets hjemmeside, at »tortur er et globalt fænomen.«
Præcis to uger senere kom cigaren så over i den modsatte side: Justitsministeriet besluttede den 9. april 2010 at udlevere den danske våbensmugler Niels Holck til strafforfølgning i Indien, selv om kæmpelandet ikke har ratificeret FN's 25 år gamle konvention mod tortur. Ministeriet erklærede sig i stedet tilfreds med en indtil videre ukendt diplomatisk tilkendegivelse, hvor den indiske regering i tre breve tilbage fra 2007 og 2008 har bekræftet at ville overholde en række danske betingelser, heriblandt ingen tortur, ingen grusom behandling, ingen dødsstraf, hurtig retsbehandling, afsoning i Danmark mv., hvis Holck udleveres til strafforfølgning i Calcutta i delstaten Vestbengalen.
25 års indsats i ruiner
Ifølge Udenrigsministeriets omtale af den netop vedtagne resolution på hjemmesiden spiller »dommere, anklagere og jurister (...) en væsentlig rolle i bekæmpelsen af tortur, og de har også et særligt ansvar i den forbindelse.«
Det gælder vel sagtens også for danske embedsmænd, der nu må se, hvordan års arbejde for at få lande som Indien til at ratificere torturkonventionen svækkes af den diplomatiske hensigtserklæring, som Danmark har fra den indiske regering.
Rehabiliterings- og Forskningscentret for Torturofre har protesteret mod udleveringen af Holck bl.a. med henvisning til, at deres lokale samarbejdspartnere skønner, at omkring 1,5 millioner tilfælde af tortur årligt finder sted i indiske fængsler. Hertil har ministeren foreløbig svaret, at »alt internationalt samarbejde inden for det politimæssige og strafferetlige område baserer sig på gensidig tillid« og tilmed fejlagtigt tilføjet, at Indien har »tiltrådt« torturkonventionen.
Risikoen er ifølge Rehabiliterings- og Forskningscentret for Torturofre, at en uafhængig indisk domstol i Calcutta vælger at se bort fra hensigtserklæringen fra den indiske regering. Hensigtserklæringen har ikke nogen juridisk status og binder ikke, hvorimod en ratificeret torturkonvention fra indisk side ville være en del af den lovgivning, som domstolen skulle dømme efter.
I Amnesty Internationals nylige internationale årsrapport for 2010 nævnes bekymringen over, at Danmark vil basere sig på diplomatiske garantier, og derfor er justitsminister Lars Barfoed (K) kaldt i samråd af Lone Dybkær (R).


