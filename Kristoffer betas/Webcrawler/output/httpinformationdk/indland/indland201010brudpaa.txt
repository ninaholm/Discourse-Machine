Brud på spilleregler skal frem i lyset
I krig skal alle oplysninger frem. Argumenterne om, at vores modstandere lærer for meget om vores militære procedurer, er blot standardargumenter, siger Frank Grevil


Kritikere af WikiLeaks offentliggørelse af amerikanske krigsrapporter siger, at den kan skade lokalbefolkning og de militære operationer. Men tidligere analytiker i Forsvarets Efterretningstjeneste, Frank Grevil er ikke enig:»De ting, der offentliggøres på WikiLeaks, er så generelle, at vores fjender skal være ualmindeligt dumme, hvis de ikke allerede har iagttaget dem. Militære procedurer ændres jo hele tiden. Hvis man hver dag forlader basen klokken 08.03 og altid passerer 'tjekpoint A' klokken 10.23, er det en sikker invitation til baghold. Derfor ændres de taktiske procedurer hele tiden. Så når det af WikiLeaks offentliggøres, hvordan der blev patruljeret i 2004, er det simpelthen ligegyldigt for sikkerheden i dag.«»Det er lidt som med Jægerbogssagen, hvor man afslører, hvordan man har tænkt sig at bekæmpe gidselsituationer i storbyer. Og vi har jo lige fået anklagemyndighedens ord for, at der ikke er noget i den sag.«Når Pentagon siger, at det besværliggør de fremtidige militære operationsmuligheder over for modstandsgrupperne og kan skade den nationale sikkerhed, er der blot tale om et forsøg på at tilbageholde ubehagelige krigsoplysninger:»Pentagon klynger sig jo til alle halmstrå, og det vil det danske forsvar sikkert også gøre, når de får nærlæst dokumenterne ... hvis de da ikke prøver at tie sagen ihjel. Det vil være de samme standardargumenter, der altid kommer frem.«Ifølge Grevil er der noget paradoksalt ved de allierede styrkers overgreb i Irak.»Man gik ind i Irak med fanen højt hævet. Man ville indføre demokrati og argumenterede for, at Saddam Hussein var så slem, at han skulle væltes. Og der er uden tvivl foregået tortur under hans regime, men så går man selv ind og laver præcis det samme - eller får andre til det, så man ikke står med blod på hænderne. Det holder altså ikke.«»Det kan godt være, at kendskabet til Vestens overtrædelse af krigens love skaber mere had mod vores styrker, men så skulle man fra starten af have ladet være med opføre sig sådan. En så grov tilsidesættelse af vores egne vedtagne spilleregler fortjener at komme frem i offentligheden.«Et skal dog sikres, før krigsdokumenter kan offentliggøres, mener Grevil:»Det er vigtigt, alle de irakiske kilder, altså meddelere, er filtreret helt ud af dokumenterne. Man får sine oplysninger fra meddelere. I krig skal du have nogle insidere, der kan fortælle dig, hvad der foregår.«
