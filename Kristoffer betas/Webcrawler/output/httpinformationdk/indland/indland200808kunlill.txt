Kun lille effekt af dagpenge i færre år
Hvis dagpengeperioden sættes ned fra fire til 2,5 år, vil det ifølge vismand højst få 5.000 flere i job. Altså langt fra Arbejdsmarkeds-kommissionens mål om at få øget beskæftigelsen med 40.000, skriver Ugebrevet A4


 Ledige skal i fremtiden kunne få dagpenge i en kortere periode, end de kan i dag, mener regeringen og Arbejdsmarkedskommissionen. Ifølge velorienterede kilder er målet, at ledige maksimalt skal kunne få understøttelse i 2,5 år mod nu fire år. Hensigten er at få flere i beskæftigelse, så skatteindtægterne kan stige, og udgifterne til offentlig forsørgelse kan falde, skriver Ugebrevet A4.
Arbejdsmarkedskommissionen har regnet sig frem til, at 40.000 flere fuldtidspersoner skal i job de kommende år for at få nogenlunde ligevægt i samfundsøkonomien.
Mange bække små
Skærer man dagpengeperioden ned, vil det på nuværende tidspunkt berøre 11.000 ledige. Af dem vil under halvdelen formodentlig få et lønnet job, skønner vismand, arbejdsmarkedsforsker og professor ved Aarhus Universitet, Michael Rosholm.
"I den nuværende situation med meget lav ledighed vil en forkortelse af dagpengeperioden fra fire til 2,5 år medføre, at højst 5.000 ledige vil komme i job. Og vil taler måske snarere om mellem 4.000 og 4.500. De resterende, som bliver omfattet af forkortelsen, vil overgå til andre former for offentlig forsørgelse eller selvforsørgelse," siger Michael Rosholm. 
Adspurgt om de 5.000 ekstra sæt hænder på arbejdsmarkedet - som en kortere dagpengeperiode vil resultere i - ikke er meget få i det samlede regnestykke, siger Michael Rosholm:
"Hvis efterlønnen ikke bliver ændret, må den ekstra arbejdskraft komme ud fra devisen om de mange bække små. I den sammenhæng er forkortelse af dagpengeperioden en af de større bække. Derudover bliver man nødt til at se på områder som førtidspension, kontanthjælp og sygedagpenge."


