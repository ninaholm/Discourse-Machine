De radikale er blevet et ekstremt parti
Det Radikale Venstre er ikke længere et midterparti, konkluderer iagttagere. På en række væsentlige områder står partiet enten langt til højre eller langt til venstre fra midten i dansk politik


 De gode tider i midten af dansk politik er forbi for de radikale - og det handler ikke bare om mangel på magt og indflydelse. Hvor partiets politik engang var den, som de andre partier i Folketinget kæmpede om at tækkes, tilpasse sig og manøvrere efter, så står de radikale i dag med et sæt holdninger, der i en lang række væsentlige spørgsmål er helt ude på en af yderfløjene i dansk politik. Det gælder ikke mindst i forhold til Socialdemokraterne, som ellers er de radikales erklærede foretrukne samarbejdspartner.
Det viser en gennemgang af vigtige politikområder, som Information har lavet sammen med politiske iagttagereforud for det radikale landsmøde i denne weekend.
»Hvor partiet tidligere kunne kalde sig et midterparti, så er de i dag et ekstremt parti, der enten ligger alt for langt til højre eller alt for langt til venstre for midten til at kunne finde nogen at samarbejde med,« siger politisk kommentator Niels Krause-Kjær.
På i alt 12 forskellige områder har Information bedt to politiske kommentatorer og en professor vurdere, hvor de radikale står i forhold til Socialdemokraterne på en klassisk højre-venstre-akse. Og vurderingerne er entydige: Kun på forsvars-, udenrigs, miljø- og kulturpolitikken er de radikale i dag overvejende på linje eller står kun lidt på den ene eller anden side af S.
Når det kommer til de dominerende økonomiske eller værdipolitiske dagsordener, står de radikale i dag langt væk fra S. Og langt væk fra den politiske konsensus i det hele taget.
»Konklusionen er klart, at det er meget svært for de Radikale at finde ud af, hvor de skal passe ind, for deres politiske indhold passer slet ikke ind i det nuværende politiske mønster. Dét må give nogle meget svære taktiske overvejelser,« siger Tim Knudsen, professor i statskundskab ved  Københavns Universitet.
Ifølge politisk kommentator Hans Engell er skiftet fra midterparti til ekstremt parti ikke sket, fordi de radikale selv har bevæget sig. Det er, fordi alle de andre partier har bevæget sig i en anden retning - og dét er netop det store radikale problem.
»En holdning om, at verden er af lave, kan man ikke bruge til noget. De radikale har tidligere i høj grad været et parti, der har været i stand til at omdefinere deres politik, i takt med at tiderne ændrer sig. Det er de ikke længere,« siger Hans Engell.
Alene i værdikampen
Professor i statskundskab ved CBS, Ove Kaj Pedersen, vil ikke være med til at sætte højre-venstre-mærkater på de radikales position i dansk politik i dag. Men han ser de radikales isolation som udtryk for et skift i kampen mellem en humanistisk og en mere nationalt orienteret nationsopfattelse. »Det er en klassisk værdikamp - og her er det karakteristisk, at S og SF er trukket over mod den mere klassisk konservative nationsopfattelse,« siger han.
Et sådan skift kan især aflæses på tunge værdipolitiske områder som retspolitikken og udlændingepolitikken. Socialdemokraterne var de første til at indlede en hårdere linje over for både kriminelle og udlændinge - og SF er rykket med en del af vejen.
Det samme billede tegner sig, når det kommer til den økonomiske politik - bare med modsat fortegn. Her står de radikale i dag alene med kravet om aftrapning af efterlønnen og andre reformer for  at fremtidssikre dansk økonomi. Men ikke engang VK-regeringen vil høre på dem.
Fordele ved blokpolitik
Når det altid debatlystne radikale bagland vil flokkes om at komme på talerstolen på Hotel Nyborg Strand i dag og i morgen, vil spørgsmålet om ja eller nej til at gå med i en S-SF-regering - og for hvilken pris - helt sikkert være et af de store diskussionspunkter. Hvad der vil være det bedste for de radikale at gøre, er der også uenighed om blandt iagttagerne.
Hvor Niels Krause-Kjær mener, at de radikale »for hver en pris« bør gå efter regeringsmagten for fortsat at have indflydelse, påpeger professor Tim Knudsen, at partiet selv i en regering risikere at blive mast mellem S og SF.
»Under alle omstændigheder skal de frigøre sig fra de historiske analogier til, hvad de radikale gjorde tidligere. Lige nu virker det, som om de ikke forstår den politiske nutid,« siger han.
Professor Ove Kaj Pedersen mener, at forlovelsen mellem S og SF faktisk stiller de radikale bedre end før. For dermed har dansk politik fået to fast cementerede blokke, der til stadighed vil være afhængige af mandater fra enten R eller DF.
»Det indebærer, at de må spille åbent over for begge parter og må gøre sig støtteværdige til begge blokke. Spillet er åbent og mere komplekst, og den største fejltagelse, de radikale kan gøre, er at lukke det. Jo mere utilgængelige og vanskelige, de er, des mere vil de blive efterspurgt,« siger han.
Også Hans Engell ser i princippet store muligheder for et radikalt parti, der står frit.
»Men det ville kræve en meget flittig, meget dygtig og meget fingernem politisk indsats. Og dét tror jeg ikke, at Margrethe Vestager har hverken gemyt eller politisk profil til,« siger han.


