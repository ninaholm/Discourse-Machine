Retsøkonom: Strengere straf virker
I USA falder samfundskriminaliteten, mens antallet af indsatte stiger. Retsøkonomer jubler over strammere straffe. Kriminologer advarer om masseproduktion af kriminelle


 "Vi kan lære af USA's nultolerance," mener professor i retsøkonomi ved CBS, Henrik Lando. Med voldspakken skærpes straffen for våbenbesiddelse. Flere vil komme i fængsel for at gå med kniv, og det betyder flere i fængsel. Måske.
"I USA har man straffet kraftigt og set et kraftigt fald i kriminaliteten. Amerikanske retsøkonomer siger, at hvis det var sådan, at strengere straffe fik kriminelle til at begå ny kriminalitet, ville vi have set det i tallene nu. Derfor har de konkluderet, at der er en effekt i at straffe hårdere," siger Henrik Lando, der påpeger, at kriminelle ikke laver kriminalitet i samfundet, så længe de er i fængsel, og udsigten til at være fængslet i flere år afskrækker spirende kriminelle. 
Professor i strafferet ved Oslo Universitet Thomas Mathiesen mener, at retsøkonomerne tager fejl, når de sammenkæder strengere straf med faldende kriminalitet.
"USA's nultolerance er meningsløs. Kriminalitet kan ikke forhindres ved at skræmme. Det er stærke følelser om fængsler og kriminelle, der overser, at kriminaliteten fortsætter og optrappes i fængslet," siger Thomas Mathiesen.
Nultolerance
Kriminaliteten i USA falder stadig, men mindre end tidligere. Antallet af indsatte i amerikanske fængsler er steget fra 505 i 1992 til 751 per 100.000 indbyggere i 2007. Det viser et såkaldt "prison brief", som er årlige opgørelser af udviklingen i fangetal i samtlige lande fra Universitetet Kings College i London. Siden 1998 er kriminaliteten i USA faldet med otte procent årligt, og den seneste opgørelse fra FBI i første kvartal af 2008 viser, at voldskriminaliteten er faldet med 1,8 procent. Berigelseskriminaliteten er faldet med 2,6 procent. Det største fald i voldskriminaliteten er sket i de store byer med flere end 250.000 indbyggere.
"Det er et kæmpe spørgsmål, hvor tæt vi skal følge USA i den udvikling af strengere straffe," Henrik Lando.
"Det tyder på, der på langt de fleste områder er en præventiv effekt ved højere straffe. Det er eksempelvis ikke sådan, at alle drab på ægtefæller er begået i affekt. Når det gælder fuldskab på et værtshus, hvor en siger noget om ens kæreste, kan man sagtens forestille sig, at der ikke er noget rationel overvejelse. Retsøkonomer som John Donohue og Steven Levitt har påvist effekt via økonometriske metoder. Kriminologerne bruger ikke helt opdaterede metoder," mener Henrik Lando. Han mener, at regeringen går den rigtige vej med strengere straffe, fordi man var begyndt at miste troen på, at straf virker.
"Det er klart, at kriminalitet begået i affekt er svært at påvirke. I USA mener Donohue og Levitt dog alligevel, at der også på de områder kan være en præventiv effekt ved højere straffe. Ikke alle drab på ægtefæller er eksempelvis begået i affekt, siger professor i retsøkonomi, Henrik Lando fra CBS. 
Stigende straf
Justitsministeriets opgørelse fra december 2007 viser en lille nedgang i antallet af ubetinget fængselsstraf for vold i 2006, som skyldes, at dommere i stigende grad sender voldsdømte i samfundstjeneste. Stigningen skal findes i længden af ubetingede frihedsstraffe for vold. I 2006 gav en dom for ubetinget vold 133 dage i fængsel, mens den samme dom gav 113 dage i 2002. Sammenlagt er strafmassen for voldsforbrydelser steget mere end tredoblet siden 1990. Straf har i bedste fald ingen effekt på kriminalitetsstatikken. Værste tilfælde er, at kriminelle fortsætter kriminaliteten i fængslet og bliver inspireret via nyt netværk til at begå mere kriminalitet, når de bliver løsladt. Det mener professor i rettssosiologi ved Oslo Universitet, Thomas Mathiesen:
"For det første er der fald i kriminaliteten både i stater med og uden nultolerance. Det handler om helt andre ting, som eksempelvis befolkningstilvækst i nogle stater og fald i andre stater, når kriminaliteten er faldende i USA," siger han. 
Thomas Mathiesen peger på, at kriminalitet forhindres ved at se på måden, vi bor og er sammen på. Mennesker skal inkluderes i samfundet gennem sociale tiltag som eksempelvis fritidsklubber for de unge.
"Straf vil ikke forhindre kriminalitet, og derfor tager økonomer fejl, hvis de tror, at strengere straffe afskrækker mennesker fra kriminalitet. Mennesker, der bliver afskrækket af strengere straffe ville aldrig blive kriminelle alligevel, mens kriminelle overhovedet ikke reagerer på trusler om straf. Derfor er det meningsløst at bevæge sig i retningen af USAs nultolerance," siger Professor i strafferet, Thomas Mathiesen.


