Auken: Regeringen ændrede i ordlyden
Socialdemokraterne kritiserer regeringen for at have nedtonet konsekvensen af EU-direktiv, der udhuler danske udlændingeregler. Derfor fralægger S sig ansvaret





 Med en nærlæsning af gamle papirer fra Folketingets Europaudvalg lægger Socialdemokraterne ansvaret for de nuværende problemer med at opretholde den stramme danske udlændingepolitik over på regeringen.
 Socialdemokraterne var i 2003 med til at vedtage det direktiv, som udhuler reglerne. Men regeringen informerede ikke klart nok om konsekvenserne, mener EU-ordfører Svend Auken.
 - Den nuværende regering har ændret i ordlyden ved forelæggelsen af direktivet. Før, under den gamle regering, stod der, at direktivet ville medføre en udvidelse af retten til familiesammenføring. I 2003, da direktivet skulle vedtages, skrev den nuværende regering, at man vurderede, at direktivet ville føre til visse ændringer af udlændingeloven. Ikke et ord om, at det ville udvide retten. Og der vil vi drage omsorg for, at vi ikke er ansvarlige for noget, vi har været med til på et ikke fuldt oplyst grundlag, siger han tirsdag under et samråd med integrationsminister Birthe Rønn Hornbech (V) i Europaudvalget.
 Reglerne er under pres, fordi EU's regler om fri bevægelighed overtrumfer den danske 24-års regel og tilknytningskravet.
 Integrationsministeren ville ikke forholde sig til kritikken.
- Det er ikke menneskeligt muligt for mig at vide, hvad der har været diskuteret dengang. Jeg kan bare læse i papirerne, at man ikke specielt har rejst problemet her i udvalget. Men jeg er mere optaget af at kigge fremad nu, siger hun.
