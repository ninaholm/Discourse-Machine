Nødhjælpsorganisationer advarer: Danmarks rygte er på spil
Danmarks ry og rygte som en troværdig samarbejdspartner risikerer at blive sat over styr, når regeringen vil droppe udviklingsprojekter i 2015 for i stedet at bruge pengene på asyludgifter i Danmark, mener en række nødhjælpsorganisationer
Krigen i Syrien er en af årsagerne til, at regeringen nu vil hente penge fra udviklingsprojekter til at finansiere de ekstraudgifter, som det stigende antal asylansøgere medfører. Det er ikke et godt signal at sende, mener generalsekretæren i Mellemfolkeligt Samvirke, Frans Mikael Jansen.


 Når regeringen til næste år vil bruge yderligere 2,5 milliarder kroner af udviklingsbistanden på ekstraudgifter i Danmark på grund af ekstraordinært mange asylansøgere, er Danmarks internationale ry og rygte på spil. Det mener en række nødhjælpsorganisationer efter, at regeringen i går lancerede en større omlægning af den danske udviklingsbistand.
»Vi bliver sat i en penibel situation over for vores partnere. Vi kan blive nødsaget til at svigte de forpligtigelser, vi allerede har indgået. Det vil give os et kæmpe problem med vores troværdighed. Danmark er normalt kendt for at yde en af verdens bedste bistande, fordi man kan regne med Danmark. Vores partnerskaber bygger jo på tillid. Hvis vores arbejde med nødlidende rundt om i verden pludselig stopper, fordi pengene er brugt op, vil det give ramaskrig. Det kan jo være, at vi har forpligtet os til at levere mad til en flygtningelejr de næste tre måneder, men det kan være, vi måske pludselig ikke længere kan det,« siger Henrik Stubkjær, generalsekretær i Folkekirkens Nødhjælp.
Den vurdering deler generalsekretæren i Mellemfolkeligt Samvirke, Frans Mikael Jansen, og formanden for Ibis, Mette Müller:
»For Danmarks rygte i verden er det en rigtig dårlig udmelding, regeringen er kommet med. Det er en dårlig melding til de fattige lande, vi allerede har aftaler med, at nu vil vi hellere koncentrere os om at løse nogle forpligtigelser, vi har over for nogle flygtninge, der står i vores eget land frem for det arbejde, vi støtter i ulandene,« siger Frans Mikael Jansen.
»Signalet fra Danmark til omverden er jo, at vi lukker os om os selv. Nu vil vi ikke længere forsøge at forhindre de kriser og konflikter, som netop skaber disse store flygtningestrømme, vi ser i verden,« siger Mette Müller.
Regeringen har foreslået, at der i 2014 fra udviklingsbistanden sættes yderligere 350 millioner kroner af til såkaldte »præasyludgifter« i Danmark og i 2015 2,5 milliarder kroner. Udenrigsministeriet oplyser, at midlerne blandt andet skal findes ved »at udskyde visse udviklingsprogrammer i Afrika og Asien, nedjustere støtten til en række samarbejdslande og organisationer samt annullere enkelte danske støttebidrag.«
Generalsekretær i Folkekirkens Nødhjælp, Henrik Stubkjær, forudser også, at det helt praktisk kan være svært for nødhjælpsorganisationerne at komme ud af de aftaler for 2015, som de allerede har indgået, hvis de økonomiske midler fjernes.
»Vi er så langt henne på året, at de projekter, som skal køre til næste år, allerede er sat i gang. Vi har allerede indgået aftaler for næste år,« siger han.
Lappeløsning i Danmark
Ifølge Frans Mikael Jansen fra Mellemfolkeligt Samvirke kan omlægningen af den danske udviklingsbistand have utilsigtede konsekvenser på længere sigt.
»Signalværdien er i allerhøjeste grad uheldig. Det gælder også internt i Danmark, hvor vi åbenbart ikke kan finde ud af at finde ekstra midler til at håndtere en ekstraordinær krise i verden, men også eksternt er det et dårligt signal, fordi man vælger at skrue ned for det præventive arbejde, som netop har til formål at forebygge de brande, der er rundt om i verden lige nu,« siger Frans Mikael Jansen.
Henrik Stubkjær, Folkekirkens Nødhjælp, frygter også, at omlægningen kan føre til endnu flere flygtninge:
»Det er ganske uforståeligt, at man flytter midler fra de forebyggende indsatser. Vi arbejder jo med flygtningene, når de kommer fra Syrien, og vi prøver at forhindre flygtningestrømme fra Sydsudan. Nu flytter man så midler til nogle lappeløsninger i Danmark, så man risikerer, at der kommer endnu flere flygtninge. Fjerner vi pengene fra de svage stater, hvor vi forsøger at lave en langsigtet indsats, så er det jo som at tisse i bukserne. Der vil kun være endnu flere, der vil banke på vores dør,« siger Henrik Stubkjær.
Handels- og udviklingsminister Mogens Jensen (S) understreger dog, at »omlægningen er midlertidig og ikke vil betyde brud på allerede indgåede samarbejdsaftaler«.
Udenrigsminister Martin Lidegaard (R) forklarer, at regeringen vil »skære over en bred kam«, men han understreger, at der er tale om en midlertidig løsning.
»Det er lige nu, vi har de store flygtningestrømme, så håbet er, at vi kan komme tilbage på det normale budget for udviklingsbistanden efter 2015,« siger han.

