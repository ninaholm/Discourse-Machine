’Ja, der er mere plus end minus’
Regeringen kan fortsat regne med ros fra tænketanken Cepos, hvis den fortsætter med at føre borgerlig politik. Det forsikrer cheføkonom Mads Lundby Hansen


 Man kunne vel forvente, at han ville være lidt flov. Så sent som i denne uge har han skoset den tidligere, borgerlige regering for ikke at gennemføre de nødvendige reformer, mens han blandt andet har rost den nuværende regering for at ville reformere førtidspensions- og fleksjobområdet.
Men ifølge cheføkonom i Cepos, Mads Lundby Hansen, er der en naturlig årsag til, at den borgerlig-liberale tænketank næsten er de eneste, som roser regeringen i øjeblikket.
»Der er positive ting, og der er negative ting at sige om den nye regering. Det negative er den vedtagne finanslov, hvor man hæver verdens højeste skattetryk med fem milliarder kroner og fjerner starthjælp og kontanthjælpsloft. Det reducerer beskæftigelsen med 4.000 personer. Men jeg anerkender, at der er positive ting,« siger han.
– Men I roser jo, at de økonomiske vismænd skal være uafhænige dommere.
»Ja, det er rigtigt.«
– Og I roser Karen Hækkerup for at sætte alle universelle velfærdsydelser i spil.
»Ja, det er også rigtigt. Vi gør dog samtidig opmærksom på, at indkomst-aftrapning af offentlige ydelser bør ledsages af lavere marginalskat på arbejde og opsparing. Ellers stiger de sammensatte marginalskatter. Og jeg anerkender også, at man har fået drejet dagsordenen i retning af, at det er decideret skævt at kræve øgede offentlige udgifter. Man har overtaget Løkkes dagsorden fra hans nytårstale. Forhåbentlig holder Thorning denne dagsorden i årene fremover.«
– Og i forrige uge var det Mette Frederiksens og Karen Hækkerups udspil til reform af førtidspension og fleksjob.
»Præcis. Det er positivt og spændende, at regeringen og Mette Frederiksen har fået rystet berøringsangten over for lavere ydelser af sig. Det var en overraskelse, at de indfører en ny ydelse på 10.300 kr. om måneden til unge under 40 år med helbredsproblemer. Men det mangler jo stadig at blive vedtaget.«
– Det første halve år med Thornings røde regering har altså været bedre end ti år med Fogh og Løkke?
»Nej, så langt vil jeg ikke gå. Det vil jeg ikke. Skattestoppet var en god ide, og den øverste marginalskat blev sænket, ligesom man også reducerede det samlede skattetryk. Thorning-regeringens første finanslov skader dansk økonomi strukturelt grundet højere skatter og højere kontanthjælpsydelser. Men modsat sender regeringen nogle positive signaler om reformer og mådehold i det offentlige, som vi håber, de kan og vil følge op på. Og forhåbentlig har de nu lært, at højere skatter skader økonomien, ligesom det faktisk giver regeringen politiske problemer. Bare se på historierne om NOx-afgiften, betalingsringen, grænsehandel og generationsskiftebeskatningen.«
Rosen fortsætter
Mads Lundby Hansen er dog slet ikke færdig med at rose regeringen:
»I det hele taget er det godt, at regeringen har droppet S og SF’s ’Fair løsning’. Den er smidt i skraldespanden, og det vil jeg rose dem for. ’Fair Løsning’ var ikke godt økonomhåndværk, da den ikke hang sammen økonomisk. Det er et betydeligt fremskridt. Og når vi nu taler sammen her, må jeg erkende, at der er mere plus, end der er minus. En del af plusserne er intentioner, så her håber jeg, de leverer varen,« siger Mads Lundby Hansen.

