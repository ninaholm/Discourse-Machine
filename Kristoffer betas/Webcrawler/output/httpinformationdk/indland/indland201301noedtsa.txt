Du er nødt til at sætte ord på en ny drøm, Helle
Det er budskabet fra flere iagttagere, som undrer sig over statsministerens henvisning i nytårstalen til forne tiders fælles danske bedrifter, men samtidig det fuldstændige fravær af nye visioner og projekter
Helle Thorning-Schmidt brugte en god del af sin nytårstale på at tale om 70’ernes oliekrise og bilfrie søndage. Men hun undlod at koble oliekrisen med den aktuelle klimakrise. mener iagttagere.


 Statsminister Helle Thorning-Schmidt (S) roste i sin nytårstale danskerne for deres indsats under oliekrisen i 1973-74, men var tavs omkring den grønne omstilling som aktuel udfordring. Det vækker undren hos flere iagttagere.
»Vi sidder med en meget konkret og visionær plan på energiområdet og nogle løsninger, som vi bare skal have ud over disken. Men det er, som om man ikke rigtig tror på det. Forudsætningen for, at det her kan blive et stort projekt er, at det indgår som del af en fælles drøm,« siger Elsebeth Gerner Nielsen, i dag rektor for Designskolen i Kolding, men tidligere radikal kulturminister samt i 1989-92 formand for den regeringsetablerede danske Brundtland-kampagne.
»Nogle af os kan huske de bilfri søndage,« sagde statsministeren i sin tale med henvisning til oliekrisen.
»Vi børn kunne pludselig gå en tur midt på Gammel Køge Landevej. Indenfor i stuerne faldt temperaturen et par grader. Og vi fik at vide, at vi skulle tage brusebad i stedet for karbad.«
»Krisen kom udefra. Den satte Den Vestlige Verden i stå. Men i Danmark satte den også gang i nye ideer og fremsynede beslutninger. Vi fik termostater på radiatorerne. Vi isolerede husene. Vi blev gode til at bruge vindens muligheder. I dag er Danmark et af de lande, der får mest ud af energien, og vi skaber mange grønne arbejdspladser. For vi danskere vender forandringer til muligheder,« sagde Helle Thorning Schmidt og understregede:
»Vi brugte oliekrisen til at gøre os klar til fremtiden. Vi er dygtige til at tage den nye teknologi til os.«
Men så kom der ikke mere.
»Jeg sad og lyttede efter, om der blev lanceret en ny dagsorden eller nye initiativer på energi- og klimaområdet, men jeg kunne ikke høre noget. Oliekrisen blev alene brugt som et bagudskuende billede på, at vi har været i krise før, taget modige beslutninger og ændret vores samfundsmodel,« siger Lars Aagaard, administrerende direktør for energisektorens brancheorganisation Dansk Energi.
»Der var ikke ét ord om klimaet i talen. Det er jeg lidt skuffet og bekymret over, for det er jo mildest talt en udfordring, der ikke er forsvundet – den hører tværtimod med, når man diskuterer den økonomiske krise. Tænker man ikke de to kriser sammen, finder man ikke holdbare løsninger på nogen af delene,« mener Aagaard.
Anna Lise Mortensen Grandjean, direktør i Rådet for Bæredygtig Erhvervsudvikling, der tæller ca. 35 store og mellemstore virksomheder, synes, at statsministerens henvisning til den fælles indsats under oliekrisen kunne høres som en opfordring til, at vi alle igen skal gå i brechen for den grønne omstilling.
»Indsatsen under oliekrisen i 1973-74 og nogle politikeres engagement på det tidspunkt blev starten på hele det ryk, som bl.a. gjorde, at industrivirksomhederne foretog en markant indsats. Men i nytårstalen var der ingen uddybning af, hvordan vi denne gang skal gå i brechen, herunder hvordan man fra politisk side vil understøtte det. Så jeg sidder da med spørgsmålet: Hvad har regeringen tænkt sig at gøre?« siger hun.
Rådet for Bæredygtig Erhvervsudvikling ønsker i 2013 at arbejde for en ny bølge af fælles engagement mellem erhvervsliv og civilsamfund.
»Det kan blive meget mere slagkraftigt, hvis der samtidig orkestreres en markant politisk indsats. Hvis ikke man politisk bakker op og stimulerer befolkningens interesse for at fremme bæredygtig udvikling og bæredygtige produkter, mister virksomhederne motivationen for at investere i det. Det hører vi allerede i dag. Den bæredygtige udvikling har faktisk haft svære vilkår de seneste fem-10 år – vi er ved at sakke bagud i Danmark,« understreger Anna Lise Mortensen Grandjean.
Planerne findes
Paradokset er, at Danmark faktisk har et energi- og klimapolitisk projekt, der er internationalt enestående.
»Danmark er på vej til at blive fossilfrit via en meget konkret og visionær plan, som regeringen har fået igennem. Det er formentlig den mest ambitiøse plan i verden, og det bør vi være tæskestolte af. Men sådan fremstår det ikke,« siger Elsebeth Gerner Nielsen.
Hun frygter, at projektet kuldsejler, hvis ikke man politisk italesætter det som et fælles nationalt projekt og gør en bevidst indsats for at sikre folkelig deltagelse og opbakning.
»Det var præcis samme udfordring, vi stod med, da FN’s Brundtland-rapport om miljø og udvikling kom i 1987. Den rummede faktisk et bud på en ny verdensorden, og ved den lejlighed stillede Gro Harlem Brundtland spørgsmålet: Hvordan sikrer vi folkelig forankring? Som svar blev en række initiativer sat igang, herhjemme Brundtland-kampagnen og senere det lokale Agenda 21-arbejde, Grønne familier og flere andre folkelige initiativer.«
Nødt til at blive fælles vision
Kommunikationsrådgiver og livsstilsekspert Christine Feldthaus, der bl.a. holder foredrag om grøn omstilling, undrer sig også over regeringstoppens tilgang til udfordringen.
»Der bliver talt til os, som om vi er børn, og som om grøn omstilling er noget, nogen ordner for os. Jeg er dybt uenig,« siger hun.
Problemet er, at mange politikere har mistet tro på sagen som noget, der har vælgerinteresse- og opbakning, mener Feldthaus.
»De fejlslagne klimatopmøder har gjort det sværere at kommunikere det politiske projekt for grøn omstilling. Derfor ageres der, som om det er et specialområde for en lukket klub – klimaministeren miljøministeren, EU’s klimakommissær – som alle andre er fritaget fra.«
»Men man tager fejl. Jeg kommer rundt og taler med danskerne om det her, og min oplevelse er, at der snarere bliver tale om en vending fra græsrodsniveau end fra det politiske niveau,« siger kommunikationsrådgiveren.
»Efter nytårstalen er det en objektiv konstatering, at dette ikke er løftet op til at være en statsministerdagsorden,« siger Lars Aagaard.
Han mener heller ikke, det er nemt for en statsminister og regering at italesætte den grønne omstilling som folkeligt projekt.
»Vi har haft nedturene på klimatopmøderne, og samtidig fremstår omstillingen som meget teknokratisk. Når der samtidig er økonomisk krise, er folk nervøse for de mulige velfærdstab og for, hvad omkostningerne er på kort sigt.«
Elsebeth Gerner Nielsen understreger, at projektet ikke vil lykkes, hvis ikke det af politikerne gøres til en ny fælles vision.
»Hvis den ny verdensorden ses som ren teknik og noget, ingeniørerne tager sig af, så vinder det aldrig folkelig opbakning. Det er nødt til at være en fælles drøm. Det, der har fået Danmark til at hænge sammen siden Kanslergade-forliget i 1933, var den etablerede politiske enighed på tværs af Folketinget om at ville et land, hvor – med Grundtvigs ord – få har for meget og færre for lidt. I dag er vi på samme måde nødt til at formulere en ny, fælles drøm,« siger den tidligere kulturminister.

