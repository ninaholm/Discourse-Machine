Forældre: Det er også vores ansvar at holde hovedet koldt
Det er forældrenes og institutionernes fælles ansvar atdæmme op for den mistillidskultur, der hersker i forhold til pædagogerne. Det mener forældre til børn i institutioner uden retningslinjer for at sikre mod seksuelle overgreb og anklager
Anders Frøslev Jensen griber af og til sig selv i at tænke: ’Tænk, hvis min dreng blev udsat for pædofili.’ Men så forsøger han at bremse sig selv, for ikke at medvirke til mistænkeliggørelse af pædagogerne.


 Af og til falder det Anders Frøslev Jensen ind: »Tænk hvis min dreng blev udsat for pædofili.«
Men så bremser han sig selv. For man må som forælder bevare fatningen og gøre sit bedste for ikke at blive en del af det, Anders Frøslev Jensen kalder »mistænksomhedskulturen.«
Det er i det seneste dage kommet frem, at mere end seks ud af 10 daginstitutioner har vedtagne retningslinjer, der skal forebygge sager om pædofili og uberettigede anklager mod pædagogerne.
Retningslinjerne indebærer blandt andet, at pædagoger ikke må tage et barn op på skødet for at trøste det, at der altid skal være to voksne til stede ved en aktivitet, og at man ikke lukker døren, når man eksempelvis skifter ble på et barn. Det viser den endnu ikke offentliggjorte undersøgelse, der er foretaget af forskergruppen Paradox på Aarhus Universitet. Som far til en fireårig dreng i institutionen Hylet, en lille kollektivt ledet institution i København, er Anders Frøslev Jensen bevidst om ikke at medvirke til en udvikling, der ifølge ham forringer pædagogernes mulighed for at varetage deres opgave som pædagoger.
»Der lader til at være et langt større behov for at beskytte de ansatte mod falske beskyldninger og overvågning, end der reelt er problemer med pædofili i de danske institutioner, og det skal man huske som forælder og vise tillid,« siger Anders Frøslev Jensen, der er ved at færdiggøre sin ph.d.-afhandling på Institut for Idræt ved Københavns Universitet.
Han henviser til, at der ifølge pædagogernes fagforening, BUPL, kun én gang inden for de seneste fem år er faldet dom mod en pædagog for overgreb i en institution.
Tillid og størrelse
Det er ikke alene for at undgå uberettigede anklager, men også for børnenes skyld, at man skal arbejde for større åbenhed og tillid i daginstitutionerne, mener Dorte Dalgaard, der er mor til en femårig dreng i samme institution.
»Det er et underligt signal at sende til sine børn, hvis man mistænkeliggør og fremmedgør pædagogerne, som i øvrigt er veluddannede. For børnene er pædagogerne en kæmpe del af deres liv, derfor skal forældrene også have tillid til dem og omvendt.«
Man skal være meget påpasselig med ikke lade sig påvirke af samfundsstemningen, påpeger Dorte Dalgaard, der arbejder som journalist i DR. Da Dorte Dalgaard var barn, legede hun ofte alene i gården, for det var normalt i de år. Men i dag kunne Dorte Dalgaard aldrig finde på at sende sin dreng ned og lege alene, fordi hunnok er lidt bange for, at der står en bøhmand og lurer et sted.
»Det er jo en enormt svær balancegang, men vi skal passe på, at vi ikke skader vores børn og indpoder frygt og mistillid i dem eller snyder dem for nærvær med pædagogerne.«
Inviter forældre indenfor
Anders Frøslev Jensen påpeger, at det er et fåtal af forældrene, der reelt nærer stor frygt for pædofili. Men nogle få forældre kan piske en stemning op, og medierne hjælper dem godt på vej. En udvikling, der ender i rigide regler og retningslinjer.
Det kræver imidlertid overskud at have tillid som forælder, mener Dorte Dalgaard. Derfor skal institutionen hjælpe forældrene på vej:
»Hvis institutionen virkelig vil forældresamarbejdet, så vinder alle parter. Det skaber tillid, når alle kender hinanden bedre. Og det er nødt til at være en del af institutionens dna.«
I institutionen Hylet har man med en række initiativer inviteret forældrene tættere på. Man har som forælder hver dag mulighed for at spise morgenmad sammen med børn og pædagoger, hver sjette uge er der møde i de såkaldte spisegrupper, hvor man kan tale med sit barns pædagog. Dertil kommer endnu et møde hver tredje uge. Hvert år inviteres forældre og børn med pædagogerne på en tur til Berlin, for at de kan lære hinanden bedre at kende.
»Set i forhold til den institution, min søn førhen gik i, kender jeg pædagogerne bedre her. Jeg får mange flere detaljer om deres fælles hverdag i institutionen og indblik i de pædagogiske overvejelser. Det skaber en naturlig tillid,« siger Anders Frøslev Jensen.
Hvis institutionerne åbnede mere op, ville det også komme dem selv til gode, mener Anders Frøslev Jensen:
»Jeg er overbevist om, at man ville komme mange af de uberettigede anklager om pædofili til livs i en børnehave med en åben tillidskultur. Når man kender pædagogerne bedre, tøver man, før man retter anklager uden bevis.«
Kram og kys
Faktisk var det de manglende regler og retningslinjer, der fik Sidsel Busch til at vælge Vuggestuen ved Botanisk Have til sine børn.Den har ligesom Hylet ingen nedfældede retningslinjer med hensyn til pædofili.
»Det er en absurd tanke, at pædagogerne ikke må have eksempelvis fysisk kontakt med børnene. Når jeg afleverer mine børn i institution, krammer eller kysser pædagogerne min datter, og hvad skulle de ellers gøre? Skulle en toårig pige gå over og give pædagogen hånden? Børn i den alder har brug for nærhed og kropskontakt,« siger Sidsel Busch, der skriver på en ph.d.-afhandling i antropologi.
Hun mener ligesom Anders Frøslev Andersen at det også er forældrenes ansvar at modarbejde »heksejagten« på landets pædagoger:
»I stedet for at sprede en stemning af hysteri, skal man huske på, at det sker ufatteligt sjældent og i stedet have tillid til pædagogerne. Det tror jeg, man ville kunne komme meget længere med.«
 

