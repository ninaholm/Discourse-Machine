Nedtælling til gratis heroin
Personalet er allerede ansat, lokalerne er fundet og snart klargjort, og heroinen for længst er indkøbt og lagt bag lås og slå. Om få dage åbner institutionen Valmuen på Tomsgårdsvej i København, hvor de mest udsatte stofbrugere  kan få gratis heroin
Sygeplejerske Lotte Monefeldt har arbejdet i 15 år på en specialinstitution for syge stofmisbrugere på Frederiksberg, hvor hovedstadens ældre stofbrugere kan få behandling. Det har givet Lotte Monefeldt solid erfaring, og den har hun brugt til at undervise det personale, som er ansat til at stå for den kommende heroinudlevering.


 Efter mange års tilløb sker der nu endeligt noget for landets mest udsatte stofbrugere: I København, Glostrup, Odense, Esbjerg og måske også i Århus vil der om kort tid blive udleveret gratis og lægeordineret heroin, som stofbrugerne kan injicere på stedet under behørigt sundhedsfagligt opsyn.
I København har institutionen fået det sigende navn Valmuen, og den kommer til at ligge på Tomsgårdsvej i byens nordvest-kvarter. Der er ikke tale om fixerum, hvor enhver stofbrugere under opsyn kan indtage deres medbragte stof, men måske vil ordningen vise sig at blive et skridt på vejen.
Under alle omstændigheder er Valmuen et synligt udtryk for det paradigmeskift inden for stofbehandling, som er ved at sætte sig igennem i den vestlige verden: Opfattelsen af heroin har således ændret sig fra at være et ulovligt narkotikum, som politiet hurtigst muligt skal beslaglægge og strafforfølge, til at være medicin, som kan ordineres af sundhedsuddannet personale til meget syge personer. På samme måde ændres opfattelsen af stofbrugerne fra at være forhutlede tabere, der kun kan takke sig selv for deres triste skæbne, til at være patienter med udtalt behov for omsorg og pleje.
God stemning er vigtig
Sygeplejerske Lotte Monefeldt har arbejdet i 15 år på en specialinstitution for syge stofmisbrugere på Forchhammersvej, hvor hovedstadens ældre stofbrugere kan få behandling.
På Forchhammersvej er der for halvandet år siden etableret såkaldte iv-kabiner, hvor brugerne kan injicere deres metadon.
Det har givet Lotte Monefeldt solid erfaring, og den har hun brugt til at undervise det personale, som er ansat til at stå for den kommende heroin-udlevering.
»Det er egentligt meget simpelt, men alligevel vigtigt at være klar over: Hvis en bruger, der er ved at injicere sig, får problemer med at finde en egnet blodåre, så vil brugerens frustration meget hurtigt kunne brede sig til andre brugere på stedet, også ud i fællesrummene. Derfor er tværfaglighed mellem sygeplejerske og pædagoger afgørende,« forklarer hun.
Som var det aftalt på forhånd, høres i samme nu en arrig stemme fra det næste lokale: Hvor længe skal jeg stå her og vente, skræpper en ophidset kvinde. Lotte Monefeldt rejser sig straks og går derind. Et minut senere er hun tilbage.
»Kort sagt er det vigtigt med en god stemning. Og at det nyansatte personale har tilstrækkeligt overskud, fordi brugerne har det hårdt nok i forvejen,« siger Lotte Monefeldt.
Socialoverlæge Christian Hvidt, som også har kontor på Forchhammersvej, tror, at højst et par stykker af brugerne her også vil benytte sig af Valmuens tilbud.
»Det er fordi, de fleste brugere her er ældre og syge stofbrugere,« forklarer han.
I alt forventer han, at mellem 80 og 100 brugere fra hovedstadsområdet vil kontakte Valmuen i løbet af det første år. For at betjene dem har kommunen ansat seks sygeplejerske, fem socialpædagoger og én læge. Valmuen får nemlig åbent hver dag året rundt fra 8-18, og brugerne vil få en dosis metadon med hjem, så de ikke får abstinenser i løbet af natten. Heroin nedbrydes nemlig i løbet af ca. fire timer.
»Så man skal ikke forvente, at åbningen af Valmuen med et slag vil fjerne alle de brugte kanyler i rendestenen, som giver især beboere på Vesterbro problemer,« siger Christian Hvidt.
»Jeg tror nu også, at hvis man undersøgte de brugte kanyler, så vil man finde mange andre stoffer end heroin, ikke mindst kokain,« tilføjer han.
På landsplan skønner man, at der findes over 20.000 stofbrugere.
Nålen i armen om to uger
Fra håndværkere, der netop nu færdiggør Valmuens nye lokaler, har Christian Hvidt fået besked om, at dørene kan slås op den første februar. Og ifølge de meget stramme retningslinjer, som Sundhedsstyrelsen har fastsat i et cirkulære, skal brugerne først i to uger indtage metadon, mens de overvåges. Fra midt i februar kan den første stofbruger så stikke nålen i armen med offentligt betalt heroin.
»De to uger med overvåget metadon skal bruges til, at vi med en vis sikkerhed kan afpasse heroin-dosen, så den nogenlunde svarer til, hvad brugerne får i metadon. Facitlisten er jo hver gang den enkelte bruger,« forklarer han og tilføjer, at Valmuen derfor skal udarbejde en stofprofil for de forskellige brugere, der højst vil kunne få to heroin-skud pr. åbningsdag.
Gratis udlevering af heroin strider i bund og grund mod FN's vedtagne narkotikapolitiske linje, som er totalt stop for alle former for narkotika.
Men da formålet med gratis heroinudlevering til de mest udsatte stofbrugere er at undgå de skader, som deres ukontrollable sidemisbrug medfører, så ser Christian Hvidt intet problem her. For selv om stofbrugerne er dygtige, eller i hvert fald har meget erfaring på det tekniske plan, til at injicere sig selv, så mangler de meget i forhold til almindelig hygiejne. Så det skal de lære på Valmuen, hvor alt stofindtag skal ske under overvågning af personalet.
»En god hygiejne er klart sværere, hvis man skyder stoffet i årene, mens man ligger i et cykelskur i en baggård,«  som Christian Hvidt formulerer det.
Heroin-udlevering bliver i første omgang noget dyrere for skatteyderne, forudser Christian Hvidt.
Heroin koster nemlig fem, gange så meget som metadon, ikke mindst på grund af de meget omfattende sikkerhedsforanstaltninger, som Rigspolitiet har krævet til det sted, hvor heroin for mange millioner kroner allerede er på lager.
»Men hvis Valmuen kan medvirke til færre skader, så kan de penge vise sig at være givet godt ud på længere sigt,« vurderer Christian Hvidt, der glæder sig til, at Valmuen folder sine blade ud.
- Hvornår kommer der så fixerum, hvor alle stofbrugere kan indtage deres stof uden indblanding fra politiets side?
Christian Hvidt ryster på hovedet. »Personligt tror jeg, at det vil komme. Og det vil være sund fornuft,« siger han.


