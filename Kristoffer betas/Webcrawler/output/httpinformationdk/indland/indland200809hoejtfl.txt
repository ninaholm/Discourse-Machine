Højtflyvende dilemma



 Vi kan finde ud af at skifte til elsparepærer. Sågar finde ud af at slukke dem, når vi forlader kontoret. Og computerne. Og kaffemaskinerne. Vi kan en del andet i det lille bladhus på vej mod en grønnere praksis. Men hvad med vore flyrejser?
Som vidensarbejdere tilhører vi det samfundslag, der færdes kloden rundt. Interviews, reportager og en del nyheder er ikke helt det samme, hvis de baseres på telegrammer og telefonopkald.
Vi foretager omkring 70 flyrejser årligt. Og flyrejser er notorisk stærk klimabelastende. De store maskiner slipper megen CO2 ud under afbrænding af jetfuel over lange afstande. Dertil udsender de drivhusgasserne methan og kvælstofilte og det i stor højde, hvor klimavirkningen er anderledes end ved jorden. Oven i dette afgiver fly vanddamp, der fryser som kondensstriber med ekstra drivhuseffekt. FN's klimapanel skønner, at en flyrejses drivhuseffekt er én-fem gange så stor, som hvis samme CO2-udledning skete i jordhøjde. 2,7 er den gennemsnitsfaktor, klimapanelet har angivet.
Vi skønner klimabelastningen ved Informations rejser til godt 100 ton CO2 pr. år. Næsten lige så meget som udledningerne fra virksomhedens elforbrug. Så noget må gøres.
Bud nr. ét er, at indenrigsflyvning fremover er tabu undtagen i nødsituationer. Bud nr. to er kompliceret. 
Som flypassager hos f.eks. SAS kan man få beregnet sit CO2-udslip og få lov at betale kompensation herfor i form af et beløb til et klimavenligt projekt i et u-land. Det gøres let på SAS' hjemmeside under billetbestillingen. 
"Det synes vi ikke er den rette ordning for os," siger Informations administrerende direktør Morten Hesseldahl.
Dels kan man anfægte SAS' beregning, som ikke indregner den særlige flyfaktor, klimapanelet taler om. Bruger man CO2-beregneren hos f.eks. firmaet Climatefriendly.com, får man således en belastning, der er to-tre gange så stor, fordi firmaet bruger faktoren 2,7.
"Dertil sætter man jo ved kompensationskøb andre til at gøre en klimaindsats, man selv burde gøre. Det gælder også, hvis man vælger alternativet at købe CO2-kvoter på EU's kvotemarked og destruere dem," siger Hesseldahl.
Så her er, hvad Information nu gør:
- Vi beregner en flyrejses klimabelastning via climatefriendly.com
- Vi tjekker på DONG's hjemmeside, hvad det ville koste at købe CO2-kvoter på EU's kvotemarked svarende til denne klimabelastning
- Dette beløb tager vi ud af avisens store pengekasse og putter i en lille cigarkasse mærket 'flykompensation'
- Pengene heri bruges til grønne tiltag, som kan sætte Informations energiforbrug yderligere ned.
- Men det er vi jo allerede i gang med. Lader vi de samme penge give CO2-reduktion to gange, Hesseldahl?
"Nej, det er ekstra penge til ekstra tiltag. Lagt oven i de beløb, vi har planlagt at bruge for f.eks. at leve op til vores Kurveknækker-aftale om elbesparelser," siger direktøren.
Noget andet er så, at de fleste tiltag, vi foretager, ender med at give avisen mindre energiregninger. Altså godt for klimaet og godt for bladdriften - når nu vi ikke kan finde ud af at indstille flyvningen.

Jørgen Steen Nielsen orienterer løbende om Informations vandring mod bæredygtighed. Vi modtager gerne gode råd, ris og ros fra læserne på adressen:  

