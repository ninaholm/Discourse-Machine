SF vil dæmme op for snyd
SF vil lade danske virksomheder betale for udenlandske leverandørers snyd. Men det strider mod EU-regler, siger professor


 For at imødegå konsekvenserne af de friere rammer på arbejdsmarkedet efter Øst-aftalens ophør vil SF fremover kræve, at offentlige myndigheder kun giver opgaver til virksomheder, der har tegnet overenskomst. 
SF vil derudover lade danske virksomheder hæfte i de tilfælde, hvor udenlandske virksomheder i Danmark snyder deres medarbejdere for løn, feriepenge og lignende.
"Nogle østeuropæiske virksomheder får opgaver foran danske, fordi de trykker lønnen, hvorefter de så snyder deres egne medarbejdere for løn. Det vil vi nu gøre den danske opdragsgiver medansvarlig for," siger SF's finansordfører, Ole Sohn.
Venstres arbejdsmarkedsordfører, Jens Vibjerg, afviser forslaget, som han kalder for en unødig ekstra administrativ byrde.
Professor i EU-ret på CBS, Peter Nedergaard, mener at forslaget strider mod EU-retten.
"Sådan et forslag stiller de polske underleverandører dårligere end de danske, og det er i strid med EU's princip om ikke-diskrimination. Et princip, der for EU er det samme, som amen er for kirken."


