Dragsdahl-dom kan ankes

 
	Jørgen Dragsdahl fotograferet i 2013


 
	Procesbevillingsnævnet har besluttet, at Østre Landsrets dom i sagen mellem historieprofessor Bent Jensen og den tidligere Informationsjournalist Jørgen Dragsdahl kan ankes til Højesteret.

	Sagens udgangspunkt er en artikel af Bent Jensen i Jyllands-Posten tilbage i januar 2007, hvor professoren med afsæt i sin adgang til PET’s hemmelige dokumenter omtalte Dragsdahl som KGB-agent. Derpå anlagde Dragsdahl injuriesag mod Jensen og og fik medhold ved byretten i Svendborg i 2010. Dommen blev anket til Østre Landsret af Jensen, som fik medhold fra tre landsdommere i oktober sidste år, selv om han ikke havde ført sandhedsbevis for påstanden.

	»Jeg er naturligvis meget glad for Procesbevillingnævnets afgørelse. Landsretsdommen er uacceptabel for mig personligt, men som flere jurister har påpeget, senest i en artikel i fagbladet Juristen, så er dommen fyldt med mærkværdigheder, der har skabt en kløft mellem retspraksis og straffelovens ordlyd. Det gælder f.eks. vurderingen af, om Bent Jensen har fremsat sin beskyldning i god tro,« siger Dragsdahl i en kommentar.

