Jurister: Regeringens nye udkast til FE-lov er samlet en forbedring
Både tænketanken Justitia og en professor i strafferet mener, at regeringens oplæg til en ordning, hvor Forsvarets Efterretningstjeneste (FE) får lov til målrettet at overvåge danskere i udlandet, er blevet forbedret væsentligt, siden regeringen første gang foreslog det


 Det vakte furore, da regeringen i februar foreslog at lade den danske udenrigsefterretningstjeneste overvåge danskere målrettet, når de befinder sig i udlandet. Det skete som en del af en dengang ny terrorpakke.
Den kontroversielle beføjelse skal Forsvarets Efterretningstjeneste (FE) ifølge regeringen blandt andet bruge til at overvåge såkaldte foreign fighters, der tager fra Danmark og tilslutter sig eksempelvis Islamisk Stat. Der er ifølge regeringen risiko for, at de kan vende tilbage til Danmark med en ny voldsparathed og nye færdigheder og dermed udgøre en trussel mod landet og danske interesser.
Forslaget vakte kritik, fordi overvågningen efter det oprindelige forslag skulle foregå uden en såkaldt dommerkendelse. Det kritiserede jurister og partier, hvilket til sidst førte til, at regeringen gav sig og lovede at indføre et krav om dommerkendelse, når Forsvarets Efterretningstjeneste (FE) skal udføre denne type overvågning.
Baseret på det konkrete lovudkast, som regeringen nu har lagt frem, advarer tænketanken Justitia dog om, at der reelt kan blive tale om en svag domstolskontrol. Men samlet set er der tale om et meget bedre lovudkast, end det, der hidtil var lagt op til i regeringens terrorpakke.
Det mener Jacob Mchangama, der er direktør for tænketanken. Det skyldes blandt andet formuleringen af det mistankekrav i lovudkastet, som FE skal leve op til, for at tjenesten kan foretage målrettet overvågning af en dansker i udlandet.
»Jeg mener faktisk, at mistankegrundlaget samlet set er betragteligt styrket i forhold til regeringens oprindelige plan og det første lovudkast, som blev udfærdiget og omtalt i Politiken,« konkluderer Jacob Mchangama med henvisning til et uofficielt lovudkast.
Trussel versus terror
Han påpeger blandt andet, at der i regeringens udspil stod, at en dansker i udlandet kunne overvåges, når der var grund til at antage, at den pågældende person havde »til hensigt« at deltage i aktiviteter, der kunne indebære eller forøge en »trussel mod Danmark, danske interesser eller andre landes sikkerhed«.
I det lovudkast, som regeringen har sendt i høring nu, er formuleringen om »til hensigt« imidlertid ikke en del af mistankekravet, ligesom der nu kræves »bestemte grunde«.
Desuden er formuleringen om en »trussel« mod Danmark, danske interesser eller andre landes sikkerhed reduceret til »terrortrussel« mod Danmark og danske interesser. Således er truslen altså indskrænket til terror, og andre landes sikkerhed er udgået.
»Ordet ’trussel’ kan betyde mange ting og er langt mere åbent for fortolkning i forhold til ’terrortrussel’, der konkretiserer anvendelsesområdet,« vurderer Jacob Mchangama. Han fremhæver også, at lovudkastet undtager overvågning af journalister, nødhjælpsarbejdere og folk, der er på turistrejser og familiebesøg.
Og så er der den ifølge Jacob Mchangama helt centrale tilføjelse til lovudkastet – i forhold til det tidligere forslag – at en dommer nu skal vurdere, om mistankegrundlaget er opfyldt.
Jørn Vestergaard, der er professor i strafferet på Københavns Universitet, peger på, at der er lavet en anden ændring fra regeringens forslag til det nuværende lovudkast.
Ændringen handler om, at der før skulle være ’grund til at antage…’, mens der i lovudkastet skal være ’bestemte grunde til at formode…’, før overvågningen kan sættes i værk.
I lovudkastet skriver Forsvarsministeriet da også, at forskellen på ’at formode’ og ’antage’ er, at førstnævnte er en ’lavere tærskel’ og en lempeligere betingelse, der altså nu er kommet med i lovudkastet.
»Jeg tror, at det kan blive svært at skelne mellem en helt løs mistanke og så det mistankekrav, som er formuleret i lovudkastet,« siger Jørn Vestergaard.
I et svar til Information skriver Forsvarsministeriet blandt andet, at den endelige formulering i lovudkastet er »med til at angive, at bestemmelsens anvendelsesområde gælder for en tidlig efterretningsmæssig fase«.
Vagt mistankegrundlag
Pernille Boye Koch, der er lektor i offentlig ret på Roskilde Universitet, har beskæftiget sig med efterretningstjenesternes lovgrundlag. Hun er skeptisk over for det mistankegrundlag, der er i lovudkastet.
»Betingelserne for, hvornår FE kan overvåge en dansker i udlandet, er så vagt beskrevet, at man som borger ikke med rimelighed kan regne ud, om man risikerer at blive overvåget eller ej,« siger hun og peger på, at det kan være problematisk i forhold til Den Europæiske Menneskerettighedskonvention. Hun tager imidlertid ikke stilling til, om lovudkastet samlet set er en forbedring i forhold til det forudgående forslag.
Angående kritikken af, at den beskikkede advokat ikke kan få et eksemplar, en såkaldt genpart, af FE’s materiale, og at retten og advokaten ikke kan efterprøve oplysninger fra FE, skriver Forsvarsministeriet til Information: »Af hensyn til de særlige fortrolighedskrav, der gør sig gældende for FE’s opgavevaretagelse, herunder i relation til kapaciteter og samarbejde med andre landes efterretningstjenester, er der behov for at tage en række særlige hensyn til blandt andet FE’s kilder og metoder ved indhentning af rettens kendelse.«
Med hensyn til kritikken af, at FE ikke skal angive et fuldt navn eller eventuelt telefonnummer, har Information spurgt Forsvarsministeriet, hvordan det så er muligt at anføre en person, som FE ønsker at overvåge, hvis hverken nummer eller fulde navn er kendt.
»Som det fremgår af bemærkningerne til lovudkastet, skal der i kendelsen (dommerkendelsen, red.) anføres den eller de personer, som indgrebet vedrører. Det er således ikke et krav, at kendelsen angiver bestemte telefonnumre eller andre kommunikationsmidler. Det er heller ikke et krav, at personens fulde navn mv. kan angives. Det er dog i den forbindelse afgørende, at den pågældende er identificeret på en sådan måde, at der ikke er tvivl om, over for hvem indgrebet må iværksættes.«

