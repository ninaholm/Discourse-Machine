Thorning sætter Vestager på plads om pensionister
Statsministeren afviser De Radikales krav om, at velhavende pensionister skal miste kontante ydelser.

 
	Foto: Kasper Palsnov/Scanpix


 
	Den radikale partileder, Margrethe Vestager, kommer ikke igennem med sit ønske om at skære i de gratis ydelser til velhavende pensionister. Det fastslår statsminister Helle Thorning-Schmidt (S).

	- Vi har ingen planer i regeringen om at ændre på nogen af ydelserne til de ældre, siger Helle Thorning til Jyllands-Posten torsdag.

	Vestager har slået til lyd for, at ældre med høj indkomst eller formue ikke automatisk skal have ret til for eksempel gratis influenza-vaccination.

	Ældre over 65 kan i dag også få nedslag i boligskatten, tilskud til varmeregningen og billig transport, og det sætter Margrethe Vestager spørgsmålstegn ved.

	- Du er ikke nødvendigvis fattig og nedslidt, selv om du er pensionist. Tværtimod har nogle pensionister disponible indkomster, som ligner andre lønmodtageres.

	- Derfor bør vi i stedet se på, om du har et behov, og ikke kun på, om du er fyldt 65 år, når vi indretter vores ydelser, sagde Vestager for nylig til avisen.

	Det blev straks undsagt af SF-formand og socialminister Annette Vilhelmsen, og regeringschefen er på samme linje.

	- Min holdning er temmelig klar: Jeg holder meget af det universelle velfærdssystem. Jeg tror, det bidrager til den generelle solidaritet mellem generationer. Så jeg har ikke nogen stor trang til at ændre den universelle model, som vi kender den, siger Thorning.

	Man skal passe på, at man ikke skaber utryghed hos en stor del af ældrebefolkningen, og de ydelser, de ældre får, er ikke prangende, mener statsministeren. Man skal dog hele tiden sørge for, at folk føler tilskyndelse til at spare op til alderdommen, tilføjer hun.

	Helle Thorning-Schmidt understreger, at de tre regeringspartier "kan mene, hvad de vil".

	- Socialdemokraternes holdning er også ganske klar: Vi synes, at ydelser til de ældre er fornuftige og rimelige, siger hun.

