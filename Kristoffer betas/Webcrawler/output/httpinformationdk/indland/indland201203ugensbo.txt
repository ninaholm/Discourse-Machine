Ugens bommert: Fergo mobber sognebarn
Ved at nægte homovielser chikanerer Venstres tidligere kirkeminister et kendt medlem af sin menighed
Sognepræst og fhv. V-minister Tove Fergo har skyndsomst fritaget sig for vielse af homoseksuelle par.


 Venstres kirkeminister i årene 2001-2005, pastor Tove Fergo, agter ikke at udvise næstekærlig imødekommenhed over for sin efterfølger i ministerembedet, Manu Sareen (R).
Hun saboterer derimod Sareen så inderligt, som hun formår. Amager Lokalavis kan denne uge oplyse, at Fergo og hendes medpræst ved Simon Peters Kirke på Amager, Niels Henrik Olesen, allerede på forhånd har opnået deres menighedsråds samtykke til, at Fergo & Olesen nægter at vie homoseksuelle i kirken. Da lovforslaget om homovielser kun har været til førstebehandling på Christiansborg, er Fergo & Olesen tidligt ude med deres afvisning.
Kontakten med de to præster må have indgydt journalisten på Amager Lokalavis en hellig gejst. Sin nyhedsartikel lader han beånde af udfald mod minister Manu Sareen. For eksempel: »Mange spørger sig selv, om det mon er den rigtige kirkeminister, regeringen har udpeget, mange har sine tvivl.«
Og videre: »Det er betænkeligt med en minister, der med sin baggrund begynder at gøre ved noget så dansk og ’helligt’, som et ægteskab mellem en mand og en kvinde er.«
Og yderligere: »Det er ubegribeligt for rigtigt mange mennesker, at en nyvalgt minister vil tillade sig at blande sig i de de kirkelige interne handlinger.«
En, to, mange
Man får det indtryk, at »de mange«, som journalisten kalder til vidner på forargelse over kirkeminister Sareens påtrængende adfærd, i hvert fald omfatter de to præster ved Simon Peters Kirke, Fergo & Olesen.
Artiklen i Amager Lokalavis undlader at nævne, at kirkeminister Manu Sareen faktisk er sognebarn under Simon Peters Kirke. Ikke nok med det. Han er genbo til kirken.
Den ligger på Wibrandtsvej nr. 41, og Manu Sareen bor Wibrandtsvej nr. 44. Sareen har dagligt udsigt til kirkebygningen, som er et anmassende skrummel fra 1944.
Kirkens klokker bimler ind i Manu Sareens stuer. For slet ikke at tale om, at Sareen kan høre over hegnet, hvad præsterne råber i kirken, hvis de går op i diskanten. Ja, der består endog den mulighed, at Manu Sareen som folkekirkemedlem vover sig ind i Simon Peters Kirke for at få læst teksten af præsterne. Med alt, hvad Manu Sareen er udsat for, kunne han have behov for sjælesorg fra sine sognepræster. Men det har Fergo & Olesen nok på forhånd aftalt med deres menighedsråd, at de ikke vil nedlade sig til.

