Ellemann siger ja til møller ved veje
Miljøminister Karen Ellemann finder det indlysende, at der skal opstilles vindmøller langs de danske motorveje


 Miljøminister Karen Ellemann (V) kan lide det syn, der for nylig har mødt hende langs de tyske motorveje.
Her står der rækker af vindmøller, og det samme bør være tilfældet langs de danske motorveje, mener hun. På nuværende tidspunkt forhindrer reglerne, at møllerne kan stå mindre end 250 meter fra motorvejene.
»Det er indlysende, at vi også skal skabe de samme muligheder i Danmark. Jeg har derfor en formodning om, at vi nu får meldinger fra danske eksperter, der flugter med deres tyske kollegers. Selvfølgelig bør det også være muligt at placere vindmøller langs de danske motorveje,« siger Karen Ellemann til Ritzau.
Ministeren er således på linje med en række politikere, der har reageret positivt på Danmarks Naturfredningsforenings forslag om at placere vindmøllerne langs motorvejene.
Trafiksikkerhed
De spørgsmål, forslaget rejser, drejer sig udelukkende om trafiksikkerheden, mener Ellemann.
Der er allerede nedsat et udvalg med repræsentanter fra Vejdirektoratet, Transportministeriet og Miljøministeriet, der skal arbejde videre med sagen. Det vil komme med et forslag til en løsning inden sommerferien, og så skulle vejen være banet for vindmøllerne ved motorvejene, vurderer Karen Ellemann.
I vindmølleindustrien er man begejstret for udsigten til, at møllerne kan placeres langs landets motorveje, hvor de generer færrest muligt. Jo tættere på, des bedre er meldingen fra branchens administrerende direktør, Jan Hylleberg.
»Det bliver Trafikstyrelsen, der kommer til at afgøre det. Men der er ingen tvivl om, at de kan komme væsentligt tættere på, end reglerne er i dag. Der har været tale om, at de kan komme så tæt på som én gange møllens højde - måske endnu tættere i særlige tilfælde,« siger han.


