Mange jakkesæt - få ngo'er
Jeg sidder ved siden af en fyr i nålestribet jakkesæt med dreadlocks samlet i en nydelig knold. Lokalet er fyldt af projektudviklere, der tjener penge på at handle CO2-kvoter


 Kære Rose.
Det er bestyrelsen for CDM-projekterne, der har budt erhvervsliv, ngo'er og presse til diskussion. Det er den ordning, der giver i-landene mulighed for at reducere deres udledninger på den billigste måde, nemlig ved at betale til projekter i u-landene, der skal nedsætte udledningen af CO2 i stedet for selv at gøre noget hjemme.
Ligeså mange projektudviklere og forretningsfolk, der er i lokalet, ligeså få af de kritiske ngo'er er tilstede. Måske er de taget ud til Klimaforum09, der samme aften viser en tegnefilm om kvotesystemet. Måske gider de ikke at diskutere med bestyrelsen, der sidder her og forsvarer systemet.
Her er omkring tohundrede mennesker i en pakket sal.
Jeg ved ikke, hvordan jeg skal forklare dig de her ting. Det er nørdet. Fyldt med forkortelser og udtryk, man dårligt kan oversætte til dansk. Men det er også her, i de nørdede diskussioner, at man kan få et indtryk af, om markedet kommer til at afhjælpe klimaforandringerne eller om vi som James E. Hansen udtrykker det, er på et »katastrofespor«.
Formand for bestyrelsen Lex de Jonge snakker engelsk med bred hollandsk accent, og salen griner, da han som svar på nogle kinesiske projekter, lægger en færdig punktliste på powerpointen. Han har ikke været helt uforberedt på spørgsmålet. Det bliver antydet, at kineserne har ændret på nogle skatteregler for at blive berettiget til støtte.
En mand rejser sig og snakker noget, der lyder som hindi - højt og hurtigt. Han hedder noget i retning af Sandhu og repræsenterer en gruppe affaldssamlere i Indien. Han står her som affaldssamler, fordi der er planer om at bygge en affaldsforbrænding i udkanten af Dehli, og denne har fået støtte gennem CDM-systemet, fordi den forhindrer affaldet i at forrådne og blive til metan. Men til gengæld fjerner den også livsgrundlaget for de mange affaldssamlerne, og derfor er de kommet til København - sikkert med hjælp fra en ngo.
»Vi sparer også atmosfæren for metan ved at samle affaldet til genbrug. Hvorfor får vi så ikke penge?« spørger han.
Opkøbt af JPMorgan
Fyren ved siden af mig med dreadlocks viser sig at være fra firmaet Ecosecurities, der udvikler CDM-projekter i den tredje verden. Ecosecurities er det største af sin slags i verden og er netop blevet opkøbt af investeringsbanken JPMorgan.
»Vi interesserer os for alt, hvad der er godt for miljøet,« siger han. Og jeg lover at tjekke hans hjemmeside. Markedet for CO2-kvoter spås at eksplodere til mere end 2.000 milliarder dollar i 2020.
På mødet tager en høj mand mikrofonen. Han er en af de få ngo'er, der siger noget under mødet. Men han er så forsigtig, så man umuligt forstår hans spørgsmål, med mindre man kender ham i forvejen.
Manden hedder Chaim Nissim og leder en lille schweizisk miljøorganisation. Han spørger, hvorfor det skulle tage så længe for ham at få svar på et spørgsmål. Sidste år skrev han til FN og opfordrede til, at man ændrede reglerne for godkendelse af de såkaldte HFC-23 projekter. Projekterne udgør mere end halvdelen af samtlige kreditter, der er lavet gennem systemet, og den drivhusgasbesparelse man har fået kunne være opnået ved en brøkdel af det man har betalt. I sidste ende støtter man nogle fabrikker, der producerer drivhusgasser, for selv at lade være med at reducere her i Danmark og i andre i-lande. Det er med andre ord, en god ide, at lade være med at sende penge til de kinesiske drivhusgasfabrikker.
Men svaret er kortfattet.
»Det er ikke op til os at ændre på, hvis du vil have det ændret, må du gå til de delegerede her på mødet,« lyder det, og franskmanden takker.
Bagefter viser det sig, at han ikke helt ved, hvad han nu skal gøre.
Det svar kunne han måske godt have fået hurtigere.
Kærlig hilsen. Din far.

