Global klima-aftale kommer om otte år — hvis nogensinde
EU er klar til at binde sig til forlængede Kyoto-mål på COP17 i næste uge, hvis andre store CO2-udledere blot forpligter sig på en forhandlingskøreplan frem mod 2020


 En globalt forpligtende klima-aftale skulle være trådt i kraft fra næste år. Det var ambitionen, da verdens lande samledes i Bella Center til COP15 i 2009. På mandag samles de igen i Durban, Sydafrika, til COP17 med forventningerne helt i bund. Det bedste, EU’s klimakommissær Connie Hedegaard vover at håbe på, og som EU vil slås for i Durban, er en global aftale, der får virkning fra 2020. Otte år forsinket.
»Det er ikke, fordi Europa er blevet tålmodig. Tværtimod,« siger klimakommissæren. »Vi prøver bare — ud fra de muligheder der overhovedet er — at skubbe processen fremad, på trods af at rigtig mange ikke er interesseret i at lade sig skubbe.«
Næste år udløber den hidtil gældende, juridisk bindende Kyoto-protokol, der har pålagt i-landene — bortset fra USA — bestemte CO2-reduktioner i tiden frem til 2012. U-landene har forlangt, at i-landene påtager sig et nyt sæt forpligtelser for de kommende år som forudsætning for realitetsforhandlinger om en global aftale for alle lande. Klimaforskerne taler om nødvendigheden af 25-40 procents reduktion af udledningerne inden 2020, hvis der skal være en realistisk chance for at bremse den globale opvarmning før den internationalt vedtagne smertetærskel på to grader. Det betyder, at de globale udledninger af drivhusgasser i 2020 ikke må overstige, hvad der svarer til 44 mia. ton CO2.
FN’s Miljøprogram UNEP fastslår i en ny rapport til Durban-mødet, at de siden COP15 annoncerede frivillige CO2-mål, som i alt 86 i- og u-lande har formuleret, i bedste fald repræsenterer et gab mellem den annoncerede og den nødvendige reduktionsindsats på seks milliarder ton CO2 i 2020, i værste fald 11-12 mia. ton.
EU eneste garant
USA, Japan, Rusland og Canada har for længst meddelt, at de ikke vil være med til en forlængelse af Kyoto-protokollen i form af nye juridisk forpligtende reduktionsmål. Det efterlader EU som næsten eneste tænkelige garant for at opretholde selve klima-aftalesystemets arkitektur.
»Og EU er rede til at påtage en Kyoto-forpligtelsesperiode nr. to, men på et par betingelser,« siger Connie Hedegaard til Information.
For det første skal Durban-mødet nå til enighed om, hvad man skal stille op med bl.a. Ruslands store overskud af CO2-udledningstilladelser, opstået som konsekvens af Sovjetunionens fald i 1991 med efterfølgende økonomisk nedtur og faldende energiforbrug. Hvis denne store, på papiret ubrugte, pulje af såkaldt ’varm luft’ slippes løs på det internationale CO2-marked, vil det helt udhule effekten af nye reduktionsforpligtelser.
Nok så afgørende for EU er, at store CO2-udledere som USA og Kina også afgiver visse løfter i Durban.
»For at EU via en ny forpligtelsesperiode skal kunne sikre, at der holdes liv i systemet, må vi have et tilsagn fra de store udledere om en tidsplan for, hvornår de også indgår en forpligtende, global aftale. Her har EU-rådsmødet i oktober vedtaget, at forhandlingerne om en sådan aftale bør være færdige i 2015, hvorefter der vil gå nogle år med detaljerne og implementeringen. Derfor siger vi: Senest i 2020 skal en global aftale træde i kraft.«
— Så hvis de store udledere i Durban lover at følge sådan en køreplan, så betyder det, at EU påtager sig at forlænge sin Kyoto-forpligtelse?
»Ja,« siger Connie Hedegaard.
EU er indforstået med det hidtidige princip om, at forskellige lande skal kunne påtage sig forskellige CO2-mål. Et land som Indien skal naturligvis ikke reducere lige så meget som EU, siger hun.
»Men uanset hvad man lover, så bør det have samme juridiske gyldighed. Det bør være lige bindende. Vi kan ikke fortsætte med et system, hvor aktører, der som EU repræsenterer en stadig faldende andel af de globale emissioner, er forpligtede til at gøre noget, mens dem, der repræsenterer en stadig større del af de globale udledninger, kun gør noget, hvis de frivilligt synes, de vil.«
»Det er det, der bliver den store diskussion i Durban: Hvordan kan vi få alle til at acceptere, at efter en eller anden dato er vi alle lige juridisk forpligtede,« understreger klimakommissæren.
Den amerikanske kongres er i disse år helt handlingslammet, hvad angår international klimapolitik.
USA’s chefforhandler i COP-processen, Todd Stern, sagde imidlertid forleden ifølge nyhedsbureauet Dow Jones, at en juridisk bindende, global aftale godt kan komme på tale fra 2020, forudsat at også lande som Kina forpligter sig.
At spille bolden
Skulle EU få accept af sin køreplan i Durban, kan det altså pege mod en globalt forpligtende klima-aftale i 2020 — otte år senere end oprindelig planlagt. EU-udspillet siger imidlertid intet om, hvor ambitiøst andre lande konkret skal forpligte sig.
— Så set fra klimaets synsvinkel kan det godt blive et meget ydmygt resultat. Landene kan jo forpligte sig til udledningsreduktioner i 2020, der er så små, at det betyder nul og nix?
»Fuldstændig rigtigt. Sagen er bare, at vi desværre ikke kan vælge mellem alle mulige fantastisk ambitiøse scenarier. EU har i årevis været villig til en aftale med ambitiøse mål, men det er desværre ikke nok. Spørgsmålet er: Hvordan får vi de andre med?«
— Hvis det kikser i Durban, hvor er vi så med hele den internationale proces?
»Det vil være en meget alvorlig situation. Den står i skærende kontrast til, at vi nu næsten uge for uge får både stadig flere beviser i den fysiske verden for klimaændringerne og stadig flere rapporter, der siger ’det haster, det haster, det haster’. Allerede det, vi taler om her, er mere beskedent, end det burde være, og verden har ikke råd til, at der ikke kommer nye reelle fremskridt i Durban. Men vi må jo prøve at spille bolden fra, hvor den ligger,« understreger klimakommissæren.
»Det er klart, at hvis Durban ender i ingenting, så har den internationale proces et enormt problem. Man skal ikke tage fejl: Rigtig mange er ikke interesserede i, at processen holdes levende.«

