Penkowa frikendt for misbrug af midler
Rigsrevisionens gennemgang af Københavns Universitets håndtering af private forskningsmidler frikender Milena Penkowa for direkte misbrug af midler, men understreger, at universitetet har store problemer med at holde styr på de mange eksterne bevillinger


 Hjerneforsker Milena Penkowas brug af private forskningsmidler under sin ansættelse på Københavns Universitet adskiller sig ikke fra andre forskeres forbrug, når der skal gennemføres et forskningsprojekt. Det fastslår Rigsrevisionen efter deres gennemgang af universitetets håndtering af private forskningsmidler.
Når universitetet alligevel har tilbagebetalt 2,1 mio. kr. til den private IMK Almene Fond, skyldes det uoverensstemmelse mellem, hvad pengene oprindelig blev givet til, og hvad de blev brugt til. Fonden regnede med, kun at skulle finansiere forskningsmaterialer, mens Penkowa også brugte penge til eksempelvis løn, konferencer og personalepleje.
»Men Penkowas forbrug i forbindelse med forskningsprojektet adskiller sig ikke fra andre forskeres forbrug,« siger rigsrevisor Henrik Otbo. Udover den privat fondsbevilling på godt fem mio. kr. har Rigsrevisionen gennemgået 11 andre forskningsprojekter, som Milena Penkowa havde ansvar for. Peter Skærbæk, der er professor i revision på Copenhagen Business School, mener, at rapporten stort set renser Penkowa for misbrug af forskningsmidler bortset fra de advokatregninger, som hun har tilbagebetalt.
»Rigsrevisionen frikender nærmest Penkowa. Sagen om tilbagebetalingen af midler til IMK Almene Fond illustrerer mest af alt, hvor forvirrende de mange private donatorers forskellige krav til, hvad bevillingerne må bruges til, er på universiteterne,« siger Peter Skærbæk.
Kaotisk regnskabsføring
Rapporten viser desuden, at andre forskere har store problemer med at holde styr på pengene. Rigsrevisionens stikprøver af regnskaberne i 23 andre forskningsprojekter på to sundhedsvidenskabelige institutter på KU viser, at journalerne og bilagene i forbindelse med de private bevillinger er mangelfulde. Heller ikke regnskaberne for de pågældende forskningsprojekter er altid efter bogen. Rigsrevisionen slår blandt andet fast i rapporten, at »(...)den interne kontrol med regnskabsrapporteringen til tilskudsgiver var begrænset. Det samme var kontrollen med, at bevillingerne blev anvendt i overensstemmelse med de konkrete bevillingsbetingelser eller budgettet i bevillingsansøgningen.«
Rigsrevisionen anbefaler derfor, at KU styrker den interne kontrol med forskningsbevillingerne. Fra 1. januar næste år vil universitetets økonomimedarbejdere derfor have økonomi som deres eneste arbejdsområde, skrev universitetet i går i en pressemeddelelse, som svar på Rigsrevisionens kritik. Ifølge revisionsekspert Peter Skærbæk rummer gennemgangen dog ikke nogen alvorlig kritik, men snarere en beskrivelse af de problemer, der er forbundet med donation af store summer af penge fra forskellige private fonde og virksomheder.
»Der er miljøer i forskerverdenen, der svømmer i penge, og det er ikke utænkeligt, at det kan være en plage at holde øje med pengene og få lavet regnskab for, hvad de er brugt på. Det må man have en kapabel administrativ enhed til, men det koster, og det er altid en afvejning, hvor stor omkostningen er i forhold til problemet,« siger Peter Skærbæk.
Peter Skærbæk undrer sig dog over formålet med rapporten, da han mener, at Rigsrevisionen kommer til at indgå i de politiske spil omkring Penkowa-sagen.
»Det er i ministeriets og KU's interesse at få opmærksomheden væk fra den hårde kritik af ledelsen på universiteterne, som Penkowa-forløbet har ført til, og med den her rapport bliver kritikken rettet et andet sted hen. Det kan godt få en til at stille spørgsmål ved Rigsrevisors uafhængighed,« mener Peter Skærbæk.
Henrik Otbo forklarer dog, at Rigsrevisionen har taget sagen op af egen drift.



