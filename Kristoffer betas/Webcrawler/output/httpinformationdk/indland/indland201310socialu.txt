Er det social ulighed, når arbejderbørn bliver arbejdere?
Når arbejderbørn fylder relativt mindre på universitetet end akademikerbørn, ser vi det normalt som et udtryk for ulige uddannelsesmuligheder. Men hvad hvis arbejderbørn bare hellere vil have en erhvervsuddannelse?


Inden for mobilitetsforskningen er det helt centralt at beskæftige sig med om unge har lige muligheder for uddannelsesvalg, og – hvis mulighederne viser sig at være ulige – hvad årsagerne til disse uligheder så er. Der er samtidig en meget stærk tradition for at betragte forskelle i uddannelsesvalg som et udtryk for sociale uligheder.Spørgsmålet er imidlertid, om det altid er korrekt at forstå det, at personer vælger forskellige uddannelser, som udtryk for socialt betingede uligheder i uddannelsesmuligheder. At arbejderbørn for eksempel har mindre sandsynlighed for at læse en videregående uddannelse end akademikerbørn, forstår vi normalt som et udslag af sociale uligheder, der giver akademikerbørn en række fordele, når der skal vælges uddannelse. Men det kan også forstås som forskelle i præferencer. Arbejderbørn har simpelthen andre præferencer og vælger for eksempel hellere en erhvervsuddannelse end akademikerbørn.Er det socialt betinget?Tilsvarende kan vi på universitetsniveau se, at arbejderbørn oftere læser praktisk orienterede akademiske uddannelser, end de læser mere traditionelle akademiske fag, selv når de har de samme gymnasiekarakterer som deres kammerater fra akademikerhjem. Er det så et problem, kan man spørge?Det er vel lige så godt at arbejderbørn læser en lukrativ uddannelse på handelshøjskolen, end at de læser et traditionelt akademisk fag.På den ene side er det et stort skridt fremad for disse unge, der får en uddannelse og en højere indkomst end deres arbejderforældre. På den anden side er forskellene i præferencer ikke helt uproblematiske i en samfundsvidenskabelig optik. De dækker nemlig over det relevante spørgsmål om, hvornår forskelle i præferencer for uddannelsesvalg er udtryk for et frit valg, og hvornår de er udtryk for, at unge har forskellige muligheder og forventninger, som i høj grad betinges af deres sociale baggrund.Vi så gerne lighedenNår vi i Danmark gerne vil have, at alle har lige muligheder for at vælge den uddannelse, som de har lyst og evner til, er det nemlig også ud fra et ideal om, at social baggrund ikke skal afgøre de unges præferencer.Vi vil så gerne have, at de forskellige erhvervspositioner i Danmark besættes af et bredt udsnit af den danske befolkning. Det fremmer udsyn og social sammenhæng, når embedsstanden og kulturlivet består af personer fra andet end akademiker- og kunsterhjem, og når håndværkere kommer fra andet end arbejderhjem, for den sags skyld.Ikke desto mindre fordeler unges præferencer sig ikke bredt, uafhængigt af deres sociale baggrund, men derimod ret forudsigeligt og socialt skævt.Derfor er det samfundsmæssigt relevant at beskæftige sig med, hvorfor unge har forskellige præferencer, og med hvornår disse præferencer simpelthen er udtryk for forskellige interesser, og hvornår de er udtryk for socialt betingede uligheder i muligheder for uddannelsesvalg.Jens Peter Thomsen er uddannelsessociolog på Københavns Universitet
