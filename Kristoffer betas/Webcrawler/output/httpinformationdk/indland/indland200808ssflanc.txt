S og SF lancerer fælles integrationsudspil
De radikale er ikke med i det fælles integrationsudspil, som Socialdemokraterne og SF i dag ventes at lancere på Socialdemokraternes sommergruppemøde. SF accepterer, at 24-årsregel og tilknytningskrav vil bestå efter et regeringsskifte: ’Utroværdigt’, lyder det fra Dansk Folkeparti og De Konservative 


 Når Socialdemokraterne i dag indkalder til pressemøde i forbindelse med partiets sommergruppemøde, vil de efter alt at dømme få selskab af SF’s formand, Villy Søvndal. 
Ifølge Informations oplysninger vil de to partiers formænd nemlig præsentere et fælles integrationsudspil, som bærer overskrifterne ’Fælles integration’, ’Effektiv integration’ og ’Engageret integration’. Partierne vil bl.a. bekæmpe ghettoer og radikalisering og sikre en kontrolleret indvandringspolitik. Og selv om SF fortsat erklærer sig uenig i 24-års-regel og tilknytningskrav, vil begge partier lade den nuværende familiesammenføringspolitik bestå efter et eventuelt regeringsskifte. Samtidig skal der skabes afklaring om konsekvenserne af EU’s regler på området.
I gårsdagens udgave af Information opfordrede den radikale leder Margrethe Vestager ellers til, at et bredt flertal samles om en ny udlændingepolitisk aftale. Men det er altså ikke lykkedes for de tre oppositionspartier at finde sammen om integrationsudspillet.
Hverken S, SF eller R har ønsket at kommentere udspillet eller alliancen, der kobler de radikale fra.
Utroværdigt
Men hos både regeringspartiet De Konservative og hos Dansk Folkeparti er kritikken klar:
»Der udestår et spørgsmål om, hvad der skal ske med EU-reglerne, når det er de to partier sammen. S er enige med DF i, at vi må gøre noget i forhold til, at EU underminerer de danske regler, men SF har været meget tilbageholdene. Så hvor står SF?« spørger Dansk Folkepartis integrationsordfører og næstformand, Peter Skaarup, der i det hele taget har svært ved at finde troværdigheden i den nye alliance og dens udlændingepolitik.
»SF er imod 24-års-regel og tilknytningskrav, men vil alligevel bevare det? Man kan altså ikke blæse og have mel i munden. Det her får en til at spørge, hvad det er for en parlamentarisk ballast, som Helle Thorning-Schmidt har med som alternativ til VKO,« siger Peter Skaarup.
Hos De Konservative er kritikken ikke mindre krads:
»Det er salgsgejl og øregas. Jeg tror ikke på det. 24-års-regel og tilknytningskrav er noget, SF har kæmpet hårdt imod. Jeg kan ikke forestille mig, at deres medlemmer skal lade være med at stille krav om, at det skal ændres,« siger politisk ordfører Henriette Kjær.
Lidt til den ene side, lidt til den anden
Også hun mener, at S-SF-alliancen giver grund til at tvivle på oppositionen.
»Det mindsker troværdigheden, for i valgkampen var det Margrethe (Vestager, red.) og Helle (Thorning-Schmidt, red.), der forsøgte at finde hinanden på udlændingepolitikken. Så det er lidt til den ene side og lidt til den anden. Hvem går Socialdemokraterne sammen med til næste valg?« spørger Henriette Kjær.
Trods flere forsøg, er det ikke lykkedes at få hverken Helle Thorning-Schmidt, Villy Søvndal eller Margrethe Vestager til at kommenterer udspillet, som altså forventes lanceret i sin helhed på pressemødet i dag.

