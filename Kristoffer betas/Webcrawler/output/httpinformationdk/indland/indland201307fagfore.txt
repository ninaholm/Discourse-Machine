Fagforeningsbosser ligeglade med gules skattefradrag
De røde fagforeninger skal ikke reddes på bekostning af medlemmerne af de gule fagforeningers fradragsret, mener LO og FTF. I stedet bør man fjerne fradragsloftet på kontingentet, mener de
Leif Lahn Jensens forslag om at fjerne fradragsretten for de gule fagforeninger blev hurtigt afvist af S-ledelsen

Det vil ikke gavne de traditionelle røde fagforeninger, hvis man forringer de gule fagforeningers vilkår. Det mener formand for FTF Bente Sorgenfrey og sekretær i LO Ejner K. Holst.Socialdemokraternes arbejdsmarkedsordfører, Leif Lahn Jensen, foreslog ellers i går i Berlingske, at fradraget for faglige kontingenter bør forbeholdes den traditionelle fagbevægelse, og begrundede det med, at gule fagforeninger ikke er »rigtige fagforeninger«. Men det er ikke den rigtige vej at gå, mener Bente Sorgenfrey og Ejner K. Holst.»Jeg kan godt følge Leif Lahn Jensen i, at både Kristelig Fagbevægelse og Det Faglige Hus ikke er det, vi forstår som faglige organisationer, men omvendt tror jeg ikke, at det vil gavne–heller ikke de traditionelle faglige organisationer–at der er nogle, der får fradrag, og nogle der ikke får fradrag,« siger formand for FTF, Bente Sorgenfrey.»Vi skal jo vise vores styrke for det faglige arbejde, vi laver. Medlemmerne skal komme til os af lyst, og fordi de får en merværdi hos os og ikke på grund af fradrag eller ikke-fradrag til medlemmerne af de gule fagforeninger. Det vil være lidt for ynkeligt,« siger hun.Væsentlig diskussionLeif Lahn Jensens forslag blev hurtigt afvist af Socialdemokraternes ledelse. Partiets fungerende politiske ordfører, Maja Panduro, understregede, at forslaget hverken afspejlede partiets eller regeringens politik.Men fradragsdiskussionen er væsentlig, mener Bente Sorgenfrey og Ejner K. Holst. De mener, at loftet for, hvor meget af et fagforeningskontingent der kan trækkes fra i skat, bør fjernes. Loftet for fradraget blev indført i 2010 af den borgerlige regering og betyder, at det kun er 3.000 kroner af fagforeningskontingentet, der er fradragsberettiget om året.»Regeringen har jo lovet i regeringsgrundlaget, at den vil kigge på fradraget. Hvis det fjernes, vil vilkårene for at drive faglige organisationer også blive bedre,« siger Bente Sorgenfrey.Rigtige og forkerteEjner K. Holst kalder det et udtryk for barnligt drilleri, at VK-regeringen indførte loftet. Og han mener også, at man frem for at fratage medlemmer af den gule fagbevægelse fradragsretten bør fjerne loftet.»Det er den vej, der er mest fremkommelig, og det er den vej, vi har foreslået i lang tid. Som det er i øjeblikket, bliver vores medlemmer beskattet til forskel fra medlemmerne i de gule forretninger, så lige nu er det os, der bliver forskelsbehandlet,« siger han.FOA-formand Dennis Kristensen har svært ved at se, hvorfor medlemmer af en forening som Kristelig Fagbevægelse skal have lov til at trække deres kontingent fra i skat.»Fradraget er historisk set et fradrag på omkostningen ved at være lønmodtager. Jeg har hele tiden syntes, at den forringelse, den tidligere regering lavede, var dybt urimelig. Det er en omkostning ved at være lønmodtager, at der har siddet en lønmodtagerorganisation og forhandlet de vilkår, de ansatte ellers skulle have forhandlet. Jeg har meget svært ved at se, at Kristeligt Fagforening løser en lignende opgave,« siger Dennis Kristensen.Han mener, at det burde være klart defineret, hvornår lønmodtagerorganisationer og en arbejdsgiverorganisationer er en del af den danske model. Det er Bente Sorgenfrey enig i.»Vi kan godt se, hvad vi gør, og hvad de ikke gør i de gule fagforeninger. I en gul fagforening sikrer man sig jo ikke et fagligt fællesskab eller udvikling af fag og uddannelse, og man sikrer sig heller ikke med en overenskomst, som sikrer de vilkår, man arbejder under,« siger hun.Danmarks største fagforening, 3F, har ikke ønsket at kommentere Leif Lahn Jensens udtalelser til Berlingske. I et nyhedsbrev udsendt i går siger forbundsformand Poul Erik Skov Christensen, at debatten ikke skal handle om rigtige eller forkerte fagforeninger, men derimod om hvordan man understøtter det danske arbejdsmarked bedst.»Sammenligningen med andre foreninger, der ikke udfører den form for fagligt arbejde, giver for mig ingen mening. Derfor bør diskussionen handle om, hvordan vi gerne ser udviklingen være for det danske arbejdsmarked fremadrettet,« siger han.
