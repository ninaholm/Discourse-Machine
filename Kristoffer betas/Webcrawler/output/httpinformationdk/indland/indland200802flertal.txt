Flertal kritiserer Claus Hjort for ikke at sikre strejkeret
Beskæftigelsesminister Claus Hjort Frederiksen (V) skal være langt mere aktiv for at sikre den danske konfliktret, lyder det fra et flertal uden om regeringen i kølvandet på principiel EU-dom


 Både venstre og højre side i Folketinget anklager regeringen for at være alt for sløv til at sikre, at det også frem over bliver lovligt at lockoute, lave blokader og strejke hertillands. Kritikken kommer i kølvandet på den principielle dom fra EF-domstolen i den såkaldte Vaxholm-sag. 
Her afsagde domstolen kørt før jul sidste år en tvetydig kendelse om, hvorvidt EU-landenes fagforeninger må konflikte over for udenlandske virksomheder. 
Udgangspunktet for dommen var den lettiske virksomhed Laval, som det svenske byggearbejderforbund, Byggnads, i 2004 konfliktede imod, fordi de ikke kunne få Laval til at underskrive en overenskomst. 
Konflikten fik Laval til at opgive sine projekter i Sverige, hvorefter virksomheden lagde sag an mod Byggnads ved den svenske arbejdsdomstol, der så gik videre til EF-domstolen.
Det er den sag, der nu er faldet dom i.
Og nu er der altså et flertal i det danske Folketing uden om regeringen, som kritiserer beskæftigelsesminister Claus Hjort Frederiksen (V) for at være alt for langsom til at sikre, at Vaxholm-dommen ikke truer den danske model.
Dybt uansvarligt
Svend Auken (S), formand for Folketingets Europa-udvalg, peger på, at han - allerede da dommen blev afsagt i december sidste år - bad om en juridisk afklaring af Vaxholm-dommen. 
"Det er dybt uansvarligt, at beskæftigelsesministeren dalrer rundt i to måneder uden at foretage sig noget. Dommens præmisser stritter i alle mulige forskellige retninger, så vi har brug for en fortolkning hurtigst muligt," siger Svend Auken. 
Svend Auken peger også på, at det er nødvendigt med en juridisk afklaring, før Lissabon-traktaten bliver ratificeret af Folketinget i marts-april, så Danmark kan lægge maksimalt pres på EU. Også Dansk Folkepartis europaordfører, Morten Messerschmidt, er stærkt utilfreds med tempoet i fortolkningen: 
"Vi er kommet alt for sent i gang med at analysere konsekvenserne af dommen, og det er uheldigt, at vi skal vente helt til sommer for at få den endelige redegørelse," siger Morten Messerschmidt, der anbefaler regeringen at tage sagen op på det førstkommende EU-topmøde.
"Den skal sige klart over for EU's institutioner og domstole, at vi ikke vil acceptere, at den danske arbejdsmarkedsmodel bliver undergravet," siger Morten Messerschmidt. 
For SF's europaordfører, Anne Grete Holmsgaard, er det også afgørende med en hurtig afklaring før ratifikationen af Lissabon-traktaten: 
"Det er meget vigtigt, at vi sender et signal til de andre EU-lande om, at den danske model ikke skal ændres," siger Anne Grete Holmsgaard.
Hun mener, at EU skal garantere den danske konfliktret via en præcisering i EU's udstationeringsdirektiv, en topmødeerklæring eller lignende. 
Ifølge Enhedslistens Line Barfoed bliver det også nødvendigt at ændre regler på EU-niveau for at sikre konfliktretten. 
Hastværk er lastværk
Beskæftigelsesminister Claus Hjort Frederiksen (V) afviser flertallets kritik: 
"Siden dommen faldt kort før jul, har vi haft konference i Finland med embedsmænd og jurister. Vi har haft drøftelser med arbejdsmarkedets parter om dommens konsekvenser, og vi har sendt et notat til Europa-udvalget," siger Claus Hjort Frederiksen, der også understreger, at sagen er juridisk vanskelig, fordi den er afsagt med udgangspunkt i svenske arbejdsmarkedsforhold. 
"Hastværk er lastværk. Jeg vil ikke være med til at jappe konklusioner igennem, der viser sig at være forkerte," lyder det fra ministeren, der har sat en frist til maj-juni for den nødvendige juridiske afklaring. 
Claus Hjort Frederiksen understreger dog, at han fuldt ud bakker op om konfliktretten - også over for udenlandske virksomheder i Danmark. 
Spørger man de organisationer, der repræsenterer de mennesker, der bliver direkte involveret i en konflikt, er der heller ikke det store hastværk at spore.
"Når man får en dom af denne størrelse, er det meget fornuftigt lige at sætte sig ned og læse den igennem og få en uformel vidensdeling," siger Leo Lybæk Hansen, leder af LO's arbejdsretsafdeling.
Heller ikke Povl-Christian Jensen, vicedirektør i Dansk Arbejdsgiverforening, vil kritisere politikerne for at være for langsomme i optrækket. 


