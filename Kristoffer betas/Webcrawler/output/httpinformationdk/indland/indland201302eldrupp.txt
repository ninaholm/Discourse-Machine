Eldrup: Pensions-milliarder kan bruges på at forny velfærdsstaten
Trods positive  tilkendegivelser fra politikerne er offentlige-private partnerskaber (OPP) aldrig for alvor blevet en anvendt model i Danmark. Men modellen er mere end et spørgsmål om finansiering, siger Anders Eldrup, som mener, OPP kan bidrage til at modernisere velfærdsstaten
Der går en lige linje fra hans tid i Finansministeriet i 1980’erne og indførelsen af arbejdsmarkedspensioner til det arbejde med at udrede muligheden for offentlige-private partnerskaber, han i dag står i spidsen for, mener Anders Eldrup.


 Iført vikingehjelm og Odin-fuldskæg indtog den skandinaviske velfærdsmodel for nylig forsiden af det anerkendte internationale magasin The Economist. Under overskriften »Den næste supermodel « fik læserne at vide, hvorfor verden bør se til de nordiske lande.
Herhjemme er spørgsmålet om, hvordan den skandinaviske model bevarer sin skønhed, når den offentlige sektor er underlagt historisk stram styring, og tømmermændene har ramt den finansielle sektor, et af tidens mest presserende politiske spørgsmål. Og heldigvis har danske politikere – i modsætning til deres kolleger i andre lande – en helt tredje vej, de kan gå for at udvikle den skandinaviske velfærdsmodel 2.0, mener blandt andre DONG’s tidligere adm. direktør og forhenværende departementschef, Anders Eldrup.
Den tredje vej går via de mange pensionsmilliarder, som danske pensionskasser ligger inde med, og som de næste 20-30 år kan bruges i samfundets tjeneste. Fem pensionsselskaber har derfor sat Anders Eldrup og Nordeas tidligere direktør Peter Schütze i spidsen for et udredningsarbejde, som skal afklare, om og hvordan offentlige-private parnerskaber (OPP) kan bruges i konkrete infrastrukturprojekter i Danmark – testprojektet er en havnetunnel i København.
I årevis har skiftende regeringer udtalt sig i høflige vendinger, når medier har bragt historier om pensionskasser med milliarder af kroner at investere i veje og broer rundt i det ganske land. Men alligevel er OPP-modellen med få undtagelser aldrig kommet op at flyve herhjemme. Det mest brugte modargument er, at det offentlige kan låne pengene billigere via statsgaranterede lån – så hvorfor hente kapital hos pensionsselskaber, der forlanger et højere afkast til deres kunder?
Men ifølge Anders Eldrup er det mest perspektivrige ved OPP langtfra finansieringsdelen:
»Det handler selvfølgelig også om finansiering, men det er ikke det, der er det interessante ved OPP. Det interessante er, at det er en anden måde at tilrettelægge investeringsprocesser på,« siger Anders Eldrup, da Information møder ham til et interview om arbejdet med den kommende OPP-udredning.
Lige linje
Anders Eldrup var som ung regnedreng i finansministeriet i 1987 en del af den proces, der førte til indførelsen af de såkaldte arbejdsmarkedspensioner. Selv mener han, at arbejdsmarkedspensionerne, som fulgte i kølvandet på en følelsesladet debat om ØD (Økonomisk Demokrati) og blev besluttet efter lang tids udvalgsarbejde og diskussion mellem bl.a. LO og DA, er den vigtigste reform i Danmark efter Anden Verdenskrig.Sammen med fundet af olie og gas i Nordsøen var arbejdsmarkedspensionerne nemlig med til at løse et af dansk økonomis største og årelange problemer på daværende tidspunkt: Underskuddet på betalingsbalancen, som skyldtes, at forbruget var højere end produktionen gav råderum til. Via arbejdsmarkedspensionerne blev en del af lønningerne vekslet fra forbrug til opsparing, og pensionerne var på den måde en medvirkende årsag til, at Danmarks store betalingsbalanceproblem blev løst.
»Jeg tror, at eftertiden vil vurdere arbejdsmarkedspensionerne til at være den måske mest betydningsfulde reform siden Anden Verdenskrig, fordi den flyttede på strukturerne i samfundet,« siger Anders Eldrup.
På den måde er der en lige linje fra Eldrups unge dage i det finansministerium, han senere blev chef for, til det aktuelle arbejde med at udrede, hvordan pensionsmilliarderne kan komme i spil til gavn for det danske samfund.
»Jeg synes, det vil være en lille smule ærgerligt, hvis ikke en pæn del af pengene bliver brugt på at forny det danske velfærdssamfund. Hvis vi altså kan udvikle projekter, som giver et ordentligt afkast, som pensionstagerne har brug for, og som samtidig bruges til at modernisere velfærdssamfundet.«
En anden fordel ved OPP er ifølge Eldrup, at parterne tvinges til at være mere omhyggelige med processen.
»Både de britiske og de danske erfaringer viser, at sandsynligheden for, at man gennemfører projekter til prisen og til tiden, stiger betragteligt, hvis man laver et OPP. Det er jo ikke, fordi det private er mere effektivt end det offentlige, men fordi man er mere omhyggelig i processen. Når to parter først har lagt sig fast på en aftale, er det heller ikke så nemt at få gode ideer undervejs og lave ændringer, der kan være dyre.«
Altid en regning at betale
Fra både højre og venstre side af Folketinget lyder politikersvaret på spørgsmål om OPP altid, at det er fint – så længe det kan betale sig for skatteyderne og for staten. Som finansminister Bjarne Corydon (S) understregede for nylig:
»Der er altid en regning, der skal betales – også for et OPP-projekt.«
I det hele taget synes Socialdemokraternes holdning til pensionsmilliarderne at være kølnet noget siden oppositionstiden. På partiets sommergruppemøde i 2010 var slagnummeret således netop pensionsmilliarderne.
»Vi mener i modsætning til regeringen, at staten skal stimulere væksten med investeringer. Men der er ingen penge i statskassen, så lad os se på pensionskassernes store formuer,« lød det dengang fra Henrik Sass Larsen, der i dag er partiets gruppeformand på Christiansborg.
Transportminister Henrik Dam Kristensen er måske ikke så underligt den socialdemokratiske minister, der i disse dage udtaler sig mest positivt om OPP. Sidste år klippede han snoren til et succesfuldt OPP-projekt på motorvejen mellem Sønderborg og Kliplev. I sin tale sagde han bl.a.:
»I en tid, hvor pengene er knappe, er det vigtigt at få så meget som muligt ud af vores sparsomme midler. Derfor er regeringen også interesseret i at afprøve forskellige måder at gennemføre anlægsprojekter på.«
Selv om OPP endnu ikke rigtig har fået luft under vingerne i Danmark, betegner Anders Eldrup regeringstoppens tilgang for ’nøgtern’.
»Man skal jo ikke gå ind i OPP af hensyn til pensionsselskaberne. Det skal være, fordi det giver bedre mening end ikke at gøre det. Og det er jo også den holdning, jeg fornemmer, finansministeren har til det.«
– Har politikerne være for fodslæbende?
»Vi kan jo konstatere, at der ikke er sket frygtelig meget i Danmark på området, mens der i andre lande som f.eks. England er sket en masse. Jeg synes, mulighederne bør undersøges.«
Ifølge OPP-tilhængere ligger disse muligheder i risikodelingen. Det vil sige i, at pensionsselskaberne helt fra begyndelsen af det enkelte anlægsprojekt er med og tager ansvar for dele af de betydelige risici, der er forbundet med den slags.
Underlagt klausul
For et år siden mødte Anders Eldrup for sidste gang på arbejde i DONG Energy, hvor han havde været adm. direktør i 11 år. Under anklager om eksorbitante lønninger til en udvalgt skare af såkaldte ’guldfugle’, måtte han fratræde. Offentligheden kappedes i første omgang om at tage afstand til forlydender om bonusser på op mod 20 millioner kroner, men historien om Eldrups afgang blev efterfølgende noget mere nuanceret, da det bl.a. kom frem, at det måske ikke alene var lønningerne, som var årsag til den spektakulære fyring.
Som Information bl.a. afdækkede dengang handlede fyringen af Eldrup måske snarere om en strategisk uenighed mellem bestyrelsesformand Fritz Schur og Eldrup selv. Kernen i konflikten var DONG’s vindmølleforretning, som Eldrup sammen med fire nøglemedarbejdere havde arbejdet på at udskille fra det øvrige DONG med henblik på at få del i ventede rekordstore investeringer fra Nord- og Vesteuropa på vindmølleområdet.
Det såkaldte Project RED havde til formål at udnytte et unikt window of opportunity for at investere i vind på grund af favorable støttesatser særligt i England og Tyskland – bl.a. takket være EU’s målsætning om, at 20 procent af energiforbruget i EU-landene i 2020 skal komme fra vedvarende energi. Formålet med projektet var, at DONG skulle sidde med til højbords, når investeringer for astronomiske 1.000 mia. kr. skulle bytte hænder. Fritz Schur mente angiveligt, at strategien var for risikabel.
Anders Eldrup er i dag underlagt en langvarig konkurrenceklausul, der forhindrer ham i at arbejde med det, han ved allermest om, nemlig energi, i de områder, hvor DONG opererer. Klausulen binder ham »et godt stykke tid endnu«, som han siger.
Ligesom han selv er de fire tidligere nøglemedarbejdere i dag væk fra DONG. De fire sidder i et selskab lavet af PensionDanmark under navnet Copenhagen Infrastructure Partners, og på en afdæmpet hjemmeside kan man læse om, at de tidligere ’guldfugle’ i dag sælger ekspertise inden for investeringer i infrastruktur. Ifølge Informations oplysninger er de fire også underlagt konkurrenceklausuler – dog knap så langvarige som Anders Eldrups.
Interviewet med Anders Eldrup blev lavet torsdag eftermiddag. I går kom det frem, at DONG netop nu forhandler med Finansministeriet om en kapitalindsprøjtning i selskabets slunkne kasse. Flere kilder fortalte til Weekendavisen, at det drejer sig om op imod 14 milliarder kroner, mens TV 2 Finans berettede, at der er tale om en delvis privatisering af DONG.
Den 27. februar præsenterer DONG sin nye strategi, og Anders Eldrup ønskede torsdag eftermiddag ikke at kommentere forholdene på sin gamle arbejdsplads. Blot siger han, at han håber, at den udvikling, han selv satte i gang vil fortsætte.
– Er den vision, som du havde med Project RED stadig realiserbar?
»Nu må vi jo se. DONG kommer med en ny strategi, og der må vi se, hvad den nye direktør siger. Ud fra de meldinger, jeg har set, vil han satse på off shore-vind. Jeg så forleden dag, at han havde sagt, at DONG er nummer ét i verden her, og at det er det marked, der vokser mest. Jeg kunne ikke have sagt det bedre selv.«
For Eldrup handler det ikke længere kun om DONG. I januar blev han udnævnt til bestyrelsesformand for Danish Off Shore Center i Esbjerg. Her er målet blandt andet at medvirke til, at danske virksomheder og underleverandører får så stor en andel af vindeventyret som muligt.
»Det kan godt være, at der er lidt mismodigt i København. Men jeg skal hilse at sige, at de har set lyset på Esbjerg Havn,« siger han.
 

