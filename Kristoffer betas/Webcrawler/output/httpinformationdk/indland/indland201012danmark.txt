Danmarks opskrift på global succes
Det kan snildt lade sig gøre, men det kræver politisk mod, hvis  Danmark skal erobre verdensmarkedet, lyder det fra de  eksperter, som Information har talt med. Her er eksperternes  fire forslag til dansk succes 


 Danskerne er blevet hunderæd for, at kineserne udkonkurrerer os inden for alt fra vandhaner og børnetøj til vindmøller og bioteknologi. Men hvis vi strammer os an på en række områder - fire er listet op her - kan vi som land ifølge eksperterne lægge os helt op i den globale elite.
1: Brug Danmark som testlaboratorium
Et lille og velfungerende samfund som Danmark er velegnet til at teste ny teknologi i stor skala, så den efterfølgende kan eksporteres i form af know-how og nicheprodukter. Derfor skal vi specialisere os i netop dét.
Sådan lyder anbefalingen fra mange af de eksperter, Information har spurgt, hvordan vi skal klare os i fremtiden.
En af dem er Morten Munk, partner i Århus-virksomheden MAFCON, som har rådgivet om outsourcing til Østeuropa siden udflytningen af syerske-jobbene fra den jyske hede i 80'erne.
Han fremhæver den danske vindmøllesucces som eksempel på, at hele Danmark blev brugt som testlaboratorium for en ny teknologi, som vi efterfølgende eksporterede i form af viden og varer.
»I dag kan vi dokumentere, at vi har så og så meget vindenergi, og at vi kan styre den komplicerede proces, det er, når det skiftevis blæser og ikke blæser,« siger han.
Men vindmølleeventyret er ved at være slut - udfordringen er altså at finde på det næste koncept, vi kan teste i stor skala. Og dét kræver ifølge mange eksperter en fælles samfundsstrategi, hvor også staten træder til med målrettede midler - ligesom med den forhøjede pris på vindmøllestrøm.
»Det væsentligste er at være på forkant med udviklingen og se, hvor vi skal hen - og så prøve at fremme den udvikling,« siger Christopher Bo Bramsen, formand for udlandsdansker-foreningen Danes Worldwide, tidligere ambassadør i Kina og indtil for nylig leder af den danske pavillon ved verdensudstillingen EXPO 2010 i Shanghai.
»Man kan godt sige 'væk med det ene og frem med det andet',« siger han og understreger behovet for »styring«:
»Det er, når både staten, industrien, landbruget og andre interessegrupper sammen finder ud af, hvilken vej Danmark skal gå. Så sætter man sig sammen og finder ud af nogle erhvervsordninger med mere, der gør, at vi kan blive bedre.«
Også Danmarks tidligere ambassadør i Singapore og nuværende globaliseringsforsker Jørgen Ørstrøm Møller er varm fortaler for at bruge offentlige midler til at opdyrke bestemte nicher, hvor Danmark i forvejen står stærkt. Det kan ske gennem målretning af midler til uddannelse, forskning og efteruddannelse, mener han.
2: Sælg til kineserne
For nylig indtog Kina pladsen som verdens næststørste økonomi efter et årti med tocifrede vækstrater. I 16 år er Indiens økonomi gennemsnitligt vokset med syv procent om året. Og i Sydamerika går det bedre og bedre, med Brasilien som det store økonomiske mirakel.
Har Danmark en kinamands chance for at udkonkurrere verdens største  vækstøkonomier? Nej. Men det skal vi heller ikke - vi skal handle med dem. Sådan lyder det samstemmende fra de eksperter, Information har talt med om emnet. Danmark har masser at byde på.
»Danmark er et lille land. Kina er et kæmpstort land. Sådan er det. Og der er kun en vej gennem frygten: 'If you  can't beat them join them'. Altså skal vi arbejde sammen med Kina. Og her er det afgørende at forstå, at kinesernes behov er det vigtigste,« siger Simon Lichtenberg, stifter og direktør i den kinesiske møbelgigant Trayton Group, som producerer møbler og sælger danske luksusprodukter i Kina - blandt andet i 16 Bo Concept-butikker i de største kinesiske byer.
Simon Lichtenberg har boet og arbejdet i Shanghai siden slut-80'erne og spår på den baggrund Danmark gode chancer for at gøre sig gældende især på teknologiområdet. »Alternativ teknologi, miljøteknologi, fødevareteknologi, skibsbygningsteknologi. Danske virksomheder har masser af muligheder for at sætte samarbejder op med kinesiske virksomheder,« siger han.
Og det er vigtigt at huske på, at de nye økonomier stadig har meget at lære af et højteknologisk, vestligt land som Danmark. Det mener en af Danmarks fremmeste Asien-kendere, Jørgen Ørstrøm Møller - tidligere topdiplomat og nuværende seniorforsker ved Institute of Southeast Asian Studies i Singapore.
»Når vi taler om forskning og teknologi, er Asien stadig ved at indhente Vesten. De er ikke oppe på niveau med os, og de er slet ikke kommet foran os. Hvis vi håndterer det rigtigt, kan det blive en win-win-situation,« siger han.
»De virksomheder, som for 100 år siden satte sig fast på det amerikanske marked, har faktisk fastholdt deres position dér. Det er det samme, vi skal gøre med Kina og Indien.«
3: Glem de store virksomheder
Danmarks største industrivirksomheder sender i disse år titusinder af arbejdspladser derhen, hvor den billige arbejdskraft gror - og det skaber forståeligt nok en del bekymring.
Men ifølge en række af de eksperter, Information har interviewet om problemstillingen, skal vi holde op med at begræde tabet af arbejdspladser fra de store virksomheder. Det er nemlig uundgåeligt, at masseproduktion af metervarer - som eksempelvis vindmøller - flytter ud af Danmark. I Danmark er det ganske enkelt for dyrt at producere ting, som andre også kan finde ud af at lave.
Og derfor går vejen ud af jobkrisen ikke gennem forsøg på at stoppe jobflugten fra de store virksomheder, men gennem iværksættere, der skaber nye nicher, nye produkter, nye virksomheder og nye job.
»Det bekymrer mange mennesker, at vi eksporterer arbejdspladser til udlandet, fordi vores lønniveau er for højt. Men det bekymrer ikke mig. Danmark lever netop af at køre virksomheder op på et højt niveau og så eksportere dem til udlandet,« siger Jacob Brøchner Madsen, professor i økonomi ved Monash University i Australien.
Han ser store muligheder for dansk iværksætteri:
»Da jeg underviste på økonomistudiet i København, mødte jeg mange studerende, der ville være selvstændige. Samme indtryk får man af studerende på DTU. Halvdelen af de ingeniørstuderende i Lynbgy siger jo, de gerne vil være selvstændige. Jeg tror, det sidder i danskernes hjerter at blive selvstændige. Danmark er et land fuld af iværksættere.«
Samme budskab har Can-Seng-Ooi, forsker ved Copenhagen Business School i kreativ industri og branding af byer og lande.
»Det er rigtigt, at en række vækstlande haler ind på os. Men jeg er mere optimistisk end mange andre mennesker. Hvis bare danskerne begynder at fokusere på andre økonomiske områder og kreativ produktudvikling, skal de nok klare sig. Det handler om at skabe et system, der fremmer kreativ iværksætteradfærd,« siger han.
4: Vær god mod de fremmede
Navnet 'Danmark' er sød musik i mange udenlandske ører - men de senere år er der dukket mislyde op mellem de liflige toner. Oftere og oftere omtales Danmark som et samfund præget af fremmedfrygt i færd med at lukke verden ude.
Dét billede af Danmark kan skade os økonomisk, mener flere af de eksperter, Information har talt med om emnet.
»I Kina er det i dag sådan, at hvis en virksomhed siger, den er fra Danmark, er det en positiv ting i sig selv. Det er dét, vi ikke må ødelægge ved at lukke af, ved at give nogle dårlige vibrationer herfra,« siger Christopher Bo Bramsen, formand for udlandsdansker-foreningen Danes Worldwide, tidligere ambassadør i Kina og indtil for nylig leder af den danske pavillon ved verdensudstillingen EXPO 2010 i Shanghai.
»Vi skal passe på, at vi ikke lukker os inde - det er dårligt for os selv, og det er dårligt for vores ry i udlandet.«
Rygtet om et indesluttet Danmark kan også skade vores evne til at tiltrække kloge hoveder udefra, mener han:
»Det skaber indtryk af, at 'der skal vi ikke hen, for der er vi ikke velsete. Man kan måske godt komme ind på green card, hvis man har en god uddannelse, men derudover vil de ikke se os - så det er nok ikke lige dér, vi skal tage hen'. Den udvikling skal vi passe på - at vi får ry for at være fremmedfjendske.«
Ifølge Christine Ingebritsen, forsker i skandinaviske studier ved University of Washington i Seattle, gennemlever Danmark en turbulent tid i stil med USA's opgør om sortes borgerrettigheder i 1960'erne.
Hun mener, det er afgørende for vores fremtidige succes som land, at integrationen lykkedes.
»Det er evnen til at opføre sig som et hold, der gør Danmark i stand til at spille så godt. Hvis dén kommer i fare, vil det blokere for jeres konkurrencedygtighed,« siger hun. Vi risikerer at sidde fast i »internt kævl« om integration frem for at diskutere vores fremtid som land - og vi kan gå glip af en masse talent i indvandrerbefolkningen:
»Men hvis I kan inkludere dem på arbejdsmarkedet og give dem muligheder, åbner I for nye ideer og opfindelser, og for adgang til nye sprogområder. Så det er en global mulighed, hvis I kan lære at se sådan på det,« siger hun.
»Det er svære, kulturelle øjeblikke. Men den bedste løsning er måske at sætte muslimer på fodboldlandsholdet og sørge for, at de spiller godt - så skal de nok blive danske i en fart!«

