SDU-studerende holdes ude af evaluering
Ledelsen på Syddansk Universitet ser ingen grund til at inddrage studenterorganisationer i evalueringen af universitetsloven - evalueringen handler paradoksalt nok bl.a. om studenterindflydelse


 Studenterindflydelse er et af de parametre, der er i fokus i den aktuelle evaluering af universitetsloven. Og meget tyder på, at der er god grund til bekymring på netop det punkt - i hvert fald hvis man er studerende på Syddansk Universitet (SDU). For universitetets ledelse har valgt ikke at høre universitetets studenterorganisationer, når universitetet skal formulere et samlet svar på den igangværende evaluering af universitetsloven.
"Det er virkelig paradoksalt, når det nu blandt andet er de studerendes medindflydelse, der skal evalueres. Men udover det, så kan vi slet ikke forstå, at man ikke vil inddrage os," siger Jens Theil, der er bestyrelsesmedlem og talsmand for organisationen Syddanske Studerende - der kan sammenlignes med studenterrådene på de øvrige universiteter. 
Ingen information
I første omgang var organisationen slet ikke blevet informeret om evalueringen: "Vi hørte om den ad omveje - ledelsen havde ikke sagt noget som helst. Så sendte vi selv en mail til ledelsen om, at vi gerne ville komme med input til evalueringen. Men ledelsen svarede, at hvis vi sendte noget til dem, så ville det ikke indgå i det universitetets officielle svar," fortæller Jens Theil. 
Rektor på Syddansk Universitet, Jens Oddershede, forklarer det med, at det ville være uoverskueligt, hvis man skulle inddrage alle organisationer.
"Det er ikke en mulighed at lave en høring på den måde. Så skulle vi jo lave høringer i alle studenterfraktioner og blandt alle grupperinger af ansatte - det ville blive uoverskueligt," siger Jens Oddershede, som understreger, at de studerende har adgang til at blive hørt gennem de officielle organer på universitetet f.eks. via deres repræsentanter i Akademisk Råd. 
Jens Oddershede er imidlertid den eneste rektor på de fem almene universiteter, der ikke vil høre de studenterpolitiske organisationer i forbindelse med evalueringen. Både i Aalborg, Århus, Roskilde og København har ledelsen inddraget de studerende direkte i evalueringen. På Københavns Universitet kan formand for Studenterrådet, Mattias Friis Jørgensen, ikke forstå, hvorfor SDU-ledelsen har holdt de studerende udenfor:
"De studerende har mistet indflydelse på grund af universitetsloven. Så jeg har svært ved at se, hvordan man kan evaluere problemerne med medindflydelse uden at inddrage dem, der rent faktisk er berørt af det," siger han og tilføjer: "Det bærer præg af, at man gerne vil udelukke dem, der kan være kritiske." 
Samme holdning har Simon Kollerup fra den Socialdemokratisk studenterorganisation Frit Forum:
"Det viser i hvert fald, at man ikke tager alle de studerende alvorligt." 
Simon Kollerup mener også, det er problematisk, at der ikke er ens regler for, hvem der skal høres på alle universiteterne.
"Konsekvensen må være, at studerende på SDU får mindre indflydelse på revideringen af universitetsloven end studerende i København og Århus, og det virker da helt urimeligt," siger han.


