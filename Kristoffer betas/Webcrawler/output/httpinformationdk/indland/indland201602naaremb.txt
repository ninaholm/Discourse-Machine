’Når en embedsmand på den måde står frem, er det alvorligt’
Mike Axdal, der overlevede branden på Scandinavian Star, men mistede to familiemedlemmer, siger, at det må kunne undersøges, om en pensioneret embedsmand flere gange har givet norsk politi ’vigtige’ spor i sagen om færgebranden, uden at der blev gjort noget ved det
 Mike Axdal, der i årevis har undersøgt branden på Scandinavian Star, mener, det må kunne afprøves, om norsk politi har modtaget vigtige spor, sådan som en pensioneret skibsinspektør hævder (Arkivfoto)


 Det må kunne afprøves, om en pensioneret skibsinspektør fra Søfartsstyrelsen i Danmark ad to omgange har givet norsk politi flere ’vigtige’ spor at gå efter i sagen om færgebranden på Scandinavian Star i april 1990. Vel at mærke uden at der ifølge den tidligere embedsmand blev fulgt op på sporene.
Det siger Mike Axdal, som var om bord på færgen som skibsmaler, og som mistede sin far og bror i branden. »Måske er der et notat et eller andet sted, hvor der står, at han har oplyst det,« siger Mike Axdal, der i årevis privat har undersøgt branden, som forårsagede 159 menneskers død.
Læs også: Eksundersøger: Besætning antændte Scandinavian Star-brand
I går hævdede den pensionerede skibsinspektør Flemming Thue Jensen i Politiken og på et pressemøde i Norge, at han er sikker på, at branden var nøje planlagt og udført af to personer fra besætningen.
Det har efterfølgende vakt undren, at Flemming Thue Jensen, som var den danske hovedundersøger af hændelsen og også var om bord på skibet kort tid efter ulykken, først har valgt at fortælle sin version af begivenhederne 26 år efter branden. Efter eget udsagn har han været bundet på hænder og fødder som chef i Søfartsstyrelsen.
Sabotage
Flemming Thue Jensen peger på, at der ved én af de flere brande på skibet var et hydraulikrør, som var blevet brudt.
Det var kilden til at vedligeholde denne brand, som begyndte efter den egentlige hovedbrand, mener han.
»Det var sabotage. Det var jeg ikke et øjeblik i tvivl om,« siger Flemming Thue Jensen til Politiken. Samtidig siger Flemming Thue Jensen også, at der stod udbrændte og stablede madrasbunde under røret.
Læs også: Skibsinspektøren, der trådte ud af mørket efter 26 års tavshed
Desuden siger den daværende skibsinspektør, at han ved arnestedet for den såkaldte hovedbrand så, at der var slæbt to madrasbunde halvt ud gennem en branddør, som derfor ikke kunne lukke. Derudover var der sat en skibsklods i en anden dør ud til vogndækket.
»Brandstifteren har vidst, at der kun var ét sted, hvor branden kunne suge luft ind uden for skibet, og det var på vogndækket. Derfor blev branddørene holdt åbne, og der havde været sat en speciel klods i skydedøren,« siger Flemming Thue Jensen til Politiken.
Disse oplysninger hævder han at have videregivet ad to omgange til norsk politi. Begge gange kort tid efter branden.
»Det må kunne afprøves,« siger Mike Axdal. »Det er spændende observationer, og når en embedsmand på den måde står frem, så er det alvorligt,« siger han.
Jan Harsem, der er medlem af den norske forening ’Støtteforeningen etter Scandinavian Star’, mistede selv kone og barn i branden.
Han bider særligt mærke i, at Flemming Thue Jensen har givet oplysningerne til norsk politi i mundtlig form – det kan have spillet en rolle for, hvor seriøst de har behandlet oplysningerne, mener han.
»Måden, man giver information på, er jo vigtig,« siger han.
Det omstridte rør
Oplysningerne om bl.a. hydraulikrøret er som sådan ikke nye oplysninger. Det nye er, at Flemming Thue Jensen angiveligt har været opmærksom på det så tidligt i forløbet og har fortalt det til norsk politi, som angiveligt ikke har reageret. Information beskrev i 2014, hvordan en norsk specialistgruppe under Oslo Politi, der har gransket tusindvis af dokumenter om sagen, også har beskæftiget sig med det hydraulikrør, som Flemming Thue Jensen henviser til.
Det har specialistgruppen gjort ved at referere tidligere undersøgelser og er blandt andet kommet frem til, at et læk fra røret kan være opstået på grund af varmen fra branden.
Læs også: Endnu en embedsmand bryder tavshed om færgebrand
Desuden har gruppen på baggrund af en bjergningsrapport vurderet, at et firma, der blev hidkaldt for at rydde færgen for udbrændte biler, skulle have afbøjet røret i den forbindelse. Men den påstand har firmaet selv afvist i en mail, som Information tidligere har beskrevet.
Specialistgruppen har også vurderet et billede af sammenstablede madrasser og andet brændbart affald i den korridor, hvor det afbøjede hydraulikrør sad.
Gruppen konkluderer, at billedet af madrasserne først er taget efter brandslukningen og ikke før. Mest sandsynligt er derfor ifølge gruppen, at de opstablede madrasser i korridoren er fotograferet under oprydningen efter brandslukningen. Flere af de nævnte punkter har kritikere dog betegnet som deciderede fejl i gruppens rapport.
En særligt vigtig del af specialistgruppens rapport var, at den frikendte norsk politis hidtidige hovedmistænkte, en dansk lastbilchauffør, som døde i branden.
Alligevel vurderede gruppen ikke, at en yderligere efterforskning ville føre frem til nye mistænkte. Oslos politimester underkendte dog den konklusion og har åbnet for en ny efterforskning af det såkaldt økonomiske spor i sagen. Det norske Storting er også i gang med en undersøgelse af sagen, som ventes færdig næste år.
Læs også: EL kræver ny undersøgelse af ulykken på Scandinavian Star

