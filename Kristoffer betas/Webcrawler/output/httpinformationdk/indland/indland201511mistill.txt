Mistilliden til politikere slår rekord



 Politikernes troværdighed i danskernes øjne fortsætter sit styrtdyk. Det viser den årlige måling af forskellige jobgruppers troværdighed, som Radius Kommunikation har lavet. 956 danskere har givet deres vurdering af jobgruppernes troværdighed på en skala fra et til fem. Her lander politikerne for første gang og som den eneste jobgruppe med et gennemsnit under to - mere præcist på 1,9. Det er første gang, siden Radius Kommunikation i 2008 begyndte at lave målingerne, at en jobgruppes troværdighed er så lav. Ved den første måling i 2008 lå politikerne på 2,56. Ifølge stifteren af Radius Kommunikation, Nikolaj Taudorf Andersen, er årets måling et udtryk for en fasttømret skepsis overfor det politiske system og dets repræsentanter.
»Det er kulminationen på de tendenser, vi så ved valget i juni, hvor en stor portion af vælgerne vendte ryggen til de gamle, etablerede partier for i stedet at søge mod fløjene og nye partier,« vurderer han. Sygeplejersker ligger helt i toppen sammen med dommere med en troværdighedsscore på 4. I bunden af ranglisten ligger ud over politikerne jobgrupper som bilforhandlere, journalister og ejendomsmæglere.
Ritzau

