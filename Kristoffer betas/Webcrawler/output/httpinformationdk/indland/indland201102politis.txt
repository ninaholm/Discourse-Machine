Politisk flertal vil afskaffe regeringens pointsystem
Flertallet for regeringens pointsystem for permanent opholdstilladelse er væk, fordi Liberal Alliance og løsgængerne nu vender sig mod det. R vil stille forslag om at afskaffe pointsystemet


 Først var der historien om 22-årige Barialai Hassanzai, der har været i krig for Danmark, men ikke kan få permanent opholdstilladelse, fordi han ikke har udvist 'aktivt medborgerskab'.
Siden kom historien om 31-årige Emily Childers-Brocks, der har taget en dansk kandidatuddannelse med topkarakterer, fået et job og stiftet dansk familie, men som alligevel ikke kan få permanent ophold. Og nu er flertallet for regeringens pointsystem for permanent opholdstilladelse væk.
I næste uge vil Radikale Venstre fremsætte et beslutningsforslag, der har til formål at afskaffe pointsystemet for permanent opholdstilladelse, siger integrationsordfører Marianne Jelved (R).
»Lovforslaget om pointsystemet blev hastet igennem Folketinget sidste år med en urimelig kort høringsfrist, og nu bliver det også tydeligt, at reglerne slet ikke har været ordentligt gennemtænkt,« siger hun.
Vælger side
Da pointsystemet som led i en større udlændingepakke blev vedtaget i maj måned sidste år, var det med tilslutning fra løsgængeren Per Ørum Jørgensen, der endnu ikke var blevet kristendemokrat. Nu vil også han af med pointsystemet: »Hvis jeg havde 90 mandater, så var der ikke noget, der hed pointsystemer. Vi mener ikke, man kan gøre mennesker op efter nytteværdi.«
Løsgængeren Christian H. Hansen (Fokus) og Liberal Alliance stemte hverken for eller imod lovforslaget, men nu mener de begge, at pointsystemet bør laves om.
»Liberal Alliance vil gerne have et system, hvor man tiltrækker udlændinge, der bidrager til det danske samfund. Det gør det nuværende system ikke i tilstrækkelig grad. Det er der slet ingen tvivl om,« siger Simon Emil Ammitzbøll (LA).
Både Socialdemokraterne og SF går ind for at afskaffe regeringens pointsystem, og også i regeringspartiernes egne rækker har utilfredsheden spredt sig. Tidligere på ugen har både Konservative og flere folketingsmedlemmer fra Venstre således talt for at ændre systemet.
Integrationsordfører Karsten Lauritzen (V) maner til ro. »Det er useriøst at konkludere noget på baggrund af to enkeltsager og et system, der kun har fungeret et halvt år,« siger han.

