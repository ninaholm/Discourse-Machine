Dyb uenighed om betydningen af flere familiesammenføringer
155 personer fik sidste år familiesammenføring efter de lempeligere EU-regler. 'Ikke alarmerende', siger VKO. 'Snebolden er begyndt at rulle', mener de radikale


 Ser vi de første dryp af en flodbølge af danskere, der vil udnytte deres EU-sikrede ret til at få deres udenlandske ægtefælle til Danmark? Eller fungerer den stramme danske udlændingepolitik stadig - uanset Metock-dom og reglerne for arbejdskraftens frie bevægelighed?
Diskussionen om familiesammenføringer er blusset op igen på Christiansborg, efter at sidste års antal af danskere, der fik familiesammenføringer efter de lempeligere EU-regler, i går blev kendt. 
Ifølge Politiken var det i alt 155. Det er kun 50 flere end i 2007 - og dét fik i går integrationsminister Birthe Rønn Hornbech (V) til at konkludere, at udviklingen "ikke er alarmerende".
Morten Østergaard (R) hæfter sig derimod ved, at der er tale om en 50 pct. stigning - og at Udlændingeservice stadig mangler at afslutte yderligere 250 sager, der altså kan bringe det samlede antal op mod 400.
"Fremover vil alle danskere, der har en udenlandsk ægtefælle, kunne benytte sig af de EU-regler, som hidtil har været holdt hemmeligt for dem. Snebolden er begyndt at rulle - og den vil blive større med tiden," siger han.
DF tager det roligt
Sagen om danskeres mulighed for at bruge reglerne for arbejdskraftens frie bevægelighed i EU til at omgå den stramme danske udlændingelovgivning udløste i efteråret den hidtil største krise mellem regeringen og støttepartiet Dansk Folkeparti. 
Et foreløbigt punktum blev sat, da parterne i september blev enige om en række stramninger, der ikke nødvendigvis rokker ved familiesammenføringsreglerne - men som opretholder "den samlede stramhedsgrad" i udlændingepolitikken, som man sagde. 
Siden har Dansk Folkepartis Peter Skaarup fulgt udviklingen nøje - og han er indtil videre helt rolig.
"Vi er tilfredse for nu - men vi skal længere frem, før vi siger: 'Mission completed'," siger han.
Som led i aftalen med DF forpligtede regeringen sig også til at prøve at få ændret EU's såkaldte opholdsdirektiv, der udstikker de lempeligere regler. Til september skal VKO gøre status over, hvordan det er gået med dét. 
- Hvis udviklingen til den tid har været lige så udramatisk, vil DF så være klar til at sige, at så behøver der ikke gøres mere?
"Nej. Det er håbløst, hvis man kan tage til et andet EU-land og opnå familiesammenføring uden om de danske regler. Så vi står fast på aftalen," siger Peter Skaarup.


