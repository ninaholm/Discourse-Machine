EL kræver højst tre vuggestuebørn for hver pædagog
Et ’trecifret’ antal millioner kroner på næste års finanslov skal sikre, at der er et fast minimum for antallet af pædagoger pr. barn i institutionerne. Organisationer og eksperter er enige i forslaget fra Enhedslisten, og heller ikke regeringen er afvisende
 Der skal være et minimum for antallet af pædagoger i børneinstitutioner, mener Enhedslisten.


 Forældre skal fremover vide sig sikre på, at der er et fast mindsteantal af pædagoger pr. barn i landets vuggestuer, børnehaver og fritidshjem.
Enhedslisten kræver i forbindelse med forhandlingerne om næste års finanslov, at der indføres såkaldte minimumsnormeringer for pædagogerne og er villig til at afsætte et »trecifret« millionbeløb til opgaven.
»I rigtig mange børnehaver og vuggestuer er pædagoger og medhjælpere til tider alene med op til 12 børn, og det siger sig selv, at når en pædagog står alene med ansvaret for fem børn, hvoraf tre skal have skiftet ble, og én er kommet til skade, så bliver der ikke tid til sprogstimulering, til den gode samtale med forældrene eller til at trøste et barn, der er er ked af det. Og det kan vi ikke byde vores børn,« siger Enhedslistens politiske ordfører, Johanne Schmidt-Nielsen.
Kravet kommer, efter at pædagogernes fagforening BUPL har advaret om, at kommunerne i deres budgetter for 2015 planlægger at spare 100 millioner kroner på børneområdet. Det på trods af, at den daværende SRSF-regeringen og Enhedslisten i 2011 aftalte årligt at give kommunerne 500 millioner kroner, som skulle bruges til at ansætte 1.500 flere pædagoger.
I maj viste en opgørelse fra Danmarks Statistik, at der kun er kommet 396 ekstra pædagogiske stillinger ud af de 500 millioner kroner.
Og samme måned viste en undersøgelse fra Det Nationale Institut for Kommuners og Regioners Analyse og Forskning (KORA), at der mellem 2007 og 2012 skete et gennemsnitligt fald på seks procent i personalenormeringen i vuggestuer og børnehaver.
I 2012 var der i vuggestuerne (0-2 år) 3,8 børn pr. pædagog og 6,6 i børnehaverne (3-5 år). Et tal som dækker over store forskelle mellem kommunerne. Hvor de tilsvarende tal i Aarhus Kommune var 3,2 og 5,5 var de i Jammerbugt Kommune 4,5 og 7,9.
Nu foreslår Enhedslisten altså, at der højest må være tre børn pr. pædagog i vuggestuerne, seks i børnehaverne og ni på fritidshjemmene.
»En minimumsnormering vil sikre et rimeligt niveau for kvaliteten i vores daginstitutioner. På samme måde som vi kender det fra folkeskolens klassekvotienter. Der bliver sat en prop i, der forhindrer fortsatte nedskæringer på området,« siger Johanne Schmidt-Nielsen.
Kravet støttes af BUPL og FOA
»Man kan altid diskutere, hvor man i givet fald skal sætte grænsen. Men det vigtigste ved at fastsætte et sådant minimum er, at man centralt lægger en bund for, hvor dårlig normeringen kan være i en institution. Det skal vel ikke være postnummeret, der afgør kvaliteten af daginstitutionerne,« siger BUPL’s formand, Henning Pedersen:
»Selv om vi ikke ønsker, at antaste det kommunale selvstyre, så er det nødvendigt gennem lovgivning at fastsætte, hvad man i hvert fald skal have af personale for at sikre en forsvarlig pædagogiske standard,« lyder det fra sektorformand i FOA, Jakob Sølvhøj.
R, S og SF støttede i 2011, kort før folketingsvalget, netop et beslutningsforslag fra Enhedslisten om minimumsnormeringer, hvori det hedder, at der er »behov for at fastsætte minimumsnormeringer for dagtilbud, ligesom vi har klassekvotienter for folkeskolen, sådan at vi sikrer, at der ikke opstår situationer, hvor normeringen er uforsvarlig«.
SF har netop i sit finanslovforslag for 2015 afsat 200 millioner kroner til flere pædagoger, der ledsages af kravet om, at kommunerne skal søge om pengene og dokumentere brugen af disse. Og Radikale Venstres gruppeformand, Camilla Hersom, er åben for Enhedslistens forslag om minimumsnormeringerne.
»Vi glæder os til forhandlinger og til at diskutere forslaget i detaljer med Enhedslisten – og afviser ingenting på forhånd,« siger Camilla Hersom.
Stor betydning
Ifølge Dion Sommer, professor i udviklingspsykologi på Aarhus Universitet, er det vigtigt at få sådanne minimumsnormeringer:
»Alle undersøgelser viser, at normeringerne har stor betydning for børnenes udvikling af stort set alt – intelligens, sprog og social udvikling. Så hedder den nye mantra selvfølgelig: Normeringer er også vigtige, men strukturer og ledelse kan skabe kvalitet. Men det er en absurd modstilling og et forsøg på at snakke om noget andet, fordi man ved, at normeringer koster penge. Jeg vil ikke kalde det omsorgssvigt, men kommunerne jonglerer med næste generations velfærd.«

