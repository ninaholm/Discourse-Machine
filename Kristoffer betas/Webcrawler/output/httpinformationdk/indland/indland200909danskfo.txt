'Dansk Folkeparti er ikke kun for landsbytosser'
Over 800 delegerede dukkede op til Dansk Folkepartis årsmøde i Herning for at diskutere strengere straffe, problematiske udlændinge og kommunal indflydelse. Blandt de trofaste delegerede dukkede der også højtuddannede københavnere op
De delegerede hørte på weekendens årsmøde
 Pia Kjærsgaard kalde Dansk Folkeparti for 'nutidens socialdemokrater og konservative'.


 Gennemsnitsalderen er over 60 år, og hver 10. deltager går rundt med krykker, rolator eller hængevom. Sådan ser scenariet ud på Dansk Folkepartis årsmøde i Herning Messecenter - i hvert fald for en journalist, der ikke gider lede efter noget andet. Men Dansk Folkeparti er ikke kun et parti for bistandsklienter og landsbytosser. De unge, veluddannede københavnere er der også. De forsvinder bare let i mængden.
»Jeg er en del af en bølge af yngre, veluddannede mennesker, som har meldt sig ind i partiet,« siger Aia Fog fra København.
Hun har slået sig ned i en campingstol på det græsgrønne tæppe i messecenteret. Over for hende sidder Jette Plesner Dali fra Frederiksberg og sipper hvidvin af et plasticglas.
»Der er efterhånden så mange dygtige og kompetente DF'ere, og derfor passer billedet om en gruppe landsbytosser heller ikke længere,« siger hun.
Partiet på midten
En af de dygtigste er formand Pia Kjærsgaard. Hun holdt sin tale for de over 800 fremmødte delegerede lørdag formiddag. I talen gjorde hun det klart, at Dansk Folkeparti er »nutidens socialdemokrater og konservative«.
»Vi er partiet lige på midten, der har nogle af svarene på tidens mest påtrængende spørgsmål. Og som ikke har andre partiers angst for at hylde nationen og historien, sætte borgerne i centrum og tage danskernes angst, ambitioner, tvivlrådighed og frustrationer alvorligt,« sagde hun.
Det er netop derfor, Aia Fog har skiftet parti. Tidligere stemte hun på Socialdemokraterne, men for to år siden meldte hun sig ind i Dansk Folkeparti. Det gjorde hun blandt andet på grund af den vold, hun oplevede i København.
»Den seneste opgørelse viser, at der har været 29 uskyldige ofre for bande- krigen. Det er alt for meget. Indtil der kommer en holdningsændring hos de andre politikere, er DF det eneste parti, der kan gøre noget ved det,« siger hun.
Den holdning er Pia Kjærsgaard enig i. I sin tale gjorde hun det klart, at Dansk Folkeparti vil kæmpe for 'flere visitationszoner, hårdere og højere og mere følelige straffe, konsekvens og nul-tolerance'. Dog beklagede formanden sig over, at de danske domstole ikke benytter sig af muligheden for at tildele højere straffe, når nu regeringen og Dansk Folkeparti har gjort det muligt ved at forhøje strafferammerne.
»Men dommerne gider ikke rigtigt. Så hvor strafferammen for en forbrydelse måske er øget til det dobbelte, så er de idømte straffe kun vokset minimalt. Det vil vi ikke finde os i. Det er ikke dommerne, der leder landet!,« sagde formanden, mens salen brød ud i klapsalver.
Borgerkrig på Nørrebro
Pia Kjærsgaards - og dagen efter også Peter Skaarups - krav om højere straffe blev løbende fulgt op af indlæg fra flere delegerede, som bakkede linjen op. Bodil Clausen fra Sydsjællands Storkreds havde skrevet sig på listen over deltagerne i den fri debat lidt senere på dagen.
»Borgerkrigen er begyndt!,« sagde hun og forklarede, hvordan muslimerne i København er ved at samle sig i grupper og gøre klar til krig, så de kan overtage magten i landet.
»I bestemte dele af Danmark er antallet af indvandrere nu så stort, at almindelige danskere er nødt til at flytte,« sagde Bodil Clausen.
Den tale var Aia Fog begejstret for.
»Det var et meget fint indlæg, der beskrev den gryende uro og borgerkrig. Jeg bor i København, og jeg kan godt forstå, hvordan bandekrigen må se ud udefra,« siger hun.
Jette Plesner Dali er også enig i Bodil Clausens pointer. Men indlæggets hårde retorik får hende til at tvivle på, om de journalister, som er til stede ved årsmødet, nu også vil viderebringe det samlede budskab:
»Da jeg hørte hende tale, tænkte jeg, åh nej, det blev helt sikkert den tale, som de fleste journalister vil citere fra. For der var nogle stærke argumenter. Men hvis det bare bliver præsenteret råt for usødet, så har vi igen historien om samlingen af landsbytosser. Det er ikke fair.«
Jette Plesner Dali har tidligere stemt på Venstre og Radikale Venstre. I dag er hun DF'er og folketingskandidat.
»Der er en tendens til, at Dansk Folkeparti hugger vælgere fra andre partier, fordi de må erkende, at det er her, der er mod og vilje til at forholde sig til problemerne. Efterhånden er det meget tydeligt, at de andre partier er begyndt at kopiere os,« siger hun.
»Og det er en meget stor tilfredsstillelse«, indskyder Aia Fog. »For det viser, at vi havde ret, da vi skiftede parti«.
En arketypisk DF'er
Der er formentlig en stor del af årsmødets delegerede, som tidligere har været venstremænd eller socialdemokrater. Men i dag er de DF'ere - og det er de stolte af. I løbet af weekenden i Herning Messecenter bliver partiets top rost igen og igen.
En enkelt delegeret stiller sig kritisk over for, at Pia Kjærsgaard har kaldt partiet for 'nutidens socialdemokrater'. Det vil hun gerne have afkræftet. Men så bliver kritikken af partiet også ved det, og i stedet bliver der fokuseret på det kommende kommunalvalg, strengere straffe og udlændinge, der skal sendes hjem, hvis de ikke kan opføre sig ordentligt.
Blandt deltagerne er der især én kvinde, som de to københavnske delegerede har lagt mærke til. De omtaler hende som en ældre dame med et stort hårspænde i håret og er helt enige om, at hun vil ende som illustration til journalisternes artikler fra årsmødet. Sådan er det nemlig endt før.
»Vi undrer os over, at fotograferne ikke tager et billede af en af os, eller af hende eller ham der,« siger Aia Fog og peger rundt blandt de delegerede, som står og sludrer i forhallen.
»Men det er, fordi vi er alt for mainstream og veluddannede. Derimod lever den ældre dame helt op til de kulturradikales forståelse af en arketypisk DF'er«.

