LO: Papirerne skal være i orden
Dansk LO har ingen formuleret politik i forhold til arbejdere, der opholder sig og arbejder illegalt i landet. Hos 3F synes man, at det er 'lidt pinligt'
Fagforbundet 3F forsøger at få de danske myndigheder til at gå mere grundigt til værks over for arbejdsgivere, der benytter illegal arbejdskraft - og dem er der mange af, mener Gunde Odgaard fra 3F: -Når vi ryster træerne på byggepladserne, så falder platuglerne ned,- siger han.


 Mens de svenske fagforbund er begyndt at organisere og rådgive papirløse immigrantarbejdere, primært ikke-EU-borgere inden for landbrug, byggeri og hotel- og restaurationsbranchen, har dansk LO ingen formuleret politik på området. 
"Men vi har den grundholdning, at dine papirer skal være i orden for at arbejde her i landet," siger LO-sekretær Marie-Louise Knuppert, der bekræfter, at arbejdere uden orden i papirerne er "noget, vi ser en del på danske byggepladser". 
Samme melding kommer fra Gunde Odgaard fra Bygge-, Anlægs- og Trækartellet under 3F: 
"Vi har den holdning, vi altid har haft: At der er så mange muligheder for at komme lovligt hertil, at der ingen grund er til at være her ulovligt." 
Ifølge Jane Korczak, næstformand i 3F, har hverken LO eller 3F vedtaget en konkret politik i forhold til folk, der arbejder i Danmark uden opholds- eller arbejdstilladelse. 
"Vi møder sommetider den illegale arbejdskraft i randen af arbejdsmarkedet i vores opsøgende arbejde, men vi har ingen formuleret politik på området endnu. Og det kan da godt virke lidt pinligt, nu du ringer og spørger," siger Jane Korzcak.
Blander sig ikke
Ikke alle fagforbund deler LO's grundholdning om 'orden i papirerne':
"Det ligger jo i fagbevægelsens grundprincipper, at vi organiserer folk på arbejdsmarkedet og hjælper lønmodtagere, der er kommet i knibe. Vi blander os ikke i, om de er her legalt eller illegalt," siger Peter Kvist Jørgensen, forbundssekretær i FOA.
Det er Gunde Odgaard fra 3F principielt enig i: 
"Vi går jo heller ikke rundt og tjekker, om vores medlemmer overtræder loven på andre områder. Så vi optager selvfølgelig også folk, der er her illegalt, hvis vi f.eks. er i gang med at forhandle overenskomst på deres arbejdsplads," siger Gunde Odgaard, der i øvrigt mener, at myndighederne burde se at få legaliseret de mange arbejdere, der ikke har papirer. 
"Vi mangler jo arbejdskraften - og hvis de er her lovligt, kan arbejdsgiverne ikke udnytte dem så groft, som vi ser nu."
Tiltag
Fagforbundene sidder dog ikke med hænderne i skødet. 3F har f.eks. ansat nye medarbejdere med sprogkundskaber for at kunne komme i kontakt med immigrant-arbejdere - dog primært arbejdere fra østlandene, som ofte har papirer - og FOA har oprettet en kontakttelefon rettet mod især au-pair piger, der også har mulighed for at blive optaget som medlemmer til et 'symbolsk beløb'. 
"Au-pair piger får jo kun lommepenge for at være her og er fuldstændig afhængige af deres arbejdsgiver. Vi ser ofte, at de arbejder over de 30 timer, de må - op til 12 timers arbejdsdag syv dage om ugen," siger Peter Kvist Jørgensen. 
Men foreløbig har FOA ikke diskuteret en samlet politik omkring illegale immigrantarbejdere. Det vil de dog komme til, siger Peter Kvist Jørgensen, hvis der f.eks. sker en stigning i antallet af "lyssky private firmaer, der tilbyder ydelser til den offentlige sektor," som han formulerer det.
Også myndighederne
Ifølge Gunde Odgaard har 3F dog ingen planer om at holde myndighederne ude af sagen for at beskytte arbejderne mod udvisning, sådan som det diskuteres i Sverige. Forbundet forsøger stadig at få myndighederne til at gå mere grundigt til værks over for arbejdsgivere, der benytter illegal arbejdskraft - og dem er der mange af. 
"Når vi ryster træerne på byggepladserne, så falder platuglerne ned," som Gunde Odgaard formulerer det.
Han understreger dog samtidig, at det er arbejdsgiverne, som "groft misbruger" folk uden orden i papirerne, der skal sættes ind over for - ikke immigranterne, som 3F forsøger at hjælpe, når de møder dem. 
"Det er jo ikke de her stakkels mennesker, vi skal være efter, for de gør det presset af et liv, der ikke er værd at leve," siger Gunde Odgaard. 
Interessant problem
Ifølge Jane Korzcak har 3F indtil videre primært fokuseret på "at blive klogere på" deres 40.000 medlemmer med anden etnisk baggrund end dansk og på organisering af de mange østarbejdere på danske byggepladser.
Men måske skal 3F og LO til at fokusere mere på de papirløse, mener Jane Korzcak:
"Det her med de papirløse og deres sociale rettigheder og status på arbejdsmarkedet lyder som en meget interessant problemstilling. Sådan en diskussion kan det sagtens være, vi skal til at tage op i 3F og LO."
Både 3F og FOA var inviteret til at diskutere papirløse immigrantarbejdere fra et fagligt perspektiv under Europæisk Social Forum i Malmø i sidste uge, men ingen fra den danske fagbevægelse var mødt op. 
"Der ringer ikke lige nogen klokke," lyder den umiddelbare reaktion fra 3F's næstformand, Jane Korczak, på spørgsmålet om, hvorfor 3F ikke var repræsenteret. For FOA var seminarerne under ESF gået i glemmebogen, da den ansvarlige medarbejder i mellemtiden var blevet afskediget i forbindelse med en fyringsrunde i FOA. 


