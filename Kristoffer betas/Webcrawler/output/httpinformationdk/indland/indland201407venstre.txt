’Venstre er inspireret af os’
Vi er mere ambitiøse end Venstre


 Liberal Alliance har kun gode ting at sige om Venstres udlændingeudspil. Så gode ting, at Liberal Alliances integrationsordfører, Merete Riisager, mener, at Venstre har ladet sig »inspirere« af hendes eget parti.
Og har Merete Riisager endeligt noget dårligt at sige om udspillet, så siger hun det i hvert fald ikke endnu.
»Venstre har ladet sig inspirere af Liberal Alliance, som også ønsker øgede selvforsørgelseskrav og skrappere krav i forhold til kriminalitet. De elementer vi er rigtig glade for.«
– Hvad er Liberal Alliance ikke glade for?
»Vi er mere ambitiøse end Venstre i forhold til selvforsørgelseskrav. Borgere, som kommer frivilligt til Danmark for at arbejde eller blive gift, skal være fuldstændigt selvforsørgende de første fem år og skal tegne en sundhedsforsikring.«
– Så Liberal Alliance er enig i den røde tråd i udspillet, at der i højere grad skal skelnes mellem »gode« og »dårlige« udlændinge?
»De helt konkrete værktøjer vil vi jeg studere nærmere og diskutere med Venstre. Dem vil jeg ikke kommentere. Men vi deler ønsket om at få borgere til Danmark, som er klar til at forsørge sig selv, som ikke begår kriminalitet og respekterer demokratiet.«

