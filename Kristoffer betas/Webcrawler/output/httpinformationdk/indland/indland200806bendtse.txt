Bendtsen beder Dyremose rette ind



 Blot en dag efter, at Charlotte Dyremose blev valgt ind i den konservative folketingsgruppes inderkreds som ny gruppesekretær, udfordrer hun partiet ved at proklamere, at hun vil stemme imod regeringens forbud mod, at dommere bærer tørklæder eller andre religiøse eller politiske symboler. Og det bliver modtaget med en klar besked fra hendes politiske formand, Bendt Bendtsen.
"Jeg forventer, at Charlotte Dyremose stemmer sammen med resten af gruppen," siger han til Ritzau.
Dyremose siger opsigtsvækkende til Radioavisen, at hun vil trykke på nej-knappen, når Folketinget til efteråret skal stemme om VK-regeringens tørklædeforbud. Hun siger, at hun ikke blot vil undlade at stemme, men aktivt vil stemme imod forslaget. 
ritzau

