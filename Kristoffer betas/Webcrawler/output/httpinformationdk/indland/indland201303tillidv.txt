’Jeg havde en tillid til, at det var velbegrundet’
Hvordan kunne jurister fortsætte med at give konventionsstridige afslag til unge statsløse i mere end et år efter, at Indfødsretskontoret havde opdaget den forkerte praksis? Det spørgsmål tog Statsløsekommissionen fat på i går


 Stod det klart for dig, at man ville træffe en afgørelse i strid med konventionen?« indledte advokat Poul Heidmann, da han bad en fuldmægtig beskrive sagsbehandlingen i Indfødsretskontoret efter det tidligere forår 2008.
På dette tidspunkt var kontorets ledelse blevet opmærksom på, at der var givet afslag i strid med internationale konventioner, men alligevel fik kontorets fuldmægtige i februar 2008 besked på at fortsætte sagsbehandlingen af de statsløses ansøgninger efter de almindelige regler uden at tage hensyn til de særlige lempelser, som følger af de internationale konventioner. »Det stod ikke klart for mig, for det blev stadig undersøgt nærmere. Det var sådan det blev fremstillet,« svarede fuldmægtigen.
»Var der nogen, der havde en holdning til det?« fortsatte Poul Heidmann.
»Det er klart noget, man tænkte over. Men udmeldingen var, at sådan skulle de behandles, og der var ikke lagt op til diskussion,« forklarede fuldmægtigen. Vedkommende blev ansat i kontoret i 2004 og arbejder der fortsat.
»Var det årsag til frustration,« borede udspørgeren.
»Jeg kan ikke forestille mig andet, end at man studsede over det. Men jeg havde en tro på, at når man fik en sådan besked, var den velbegrundet. Det var dyrket forholdsvis længe af folk på højere niveau, så jeg havde en tillid til, at det var velbegrundet.«
Selv om fuldmægtigen selv havde læst konventionerne og fandt dem »forholdsvis klare«, så havde hun »ikke det indtryk, at det var sikkert, at hvis jeg skrev under på et sådant afslag, at det så var i strid med konventionerne.«
Fuldmægtigen erindrede også den overraskelse, som der efter hendes opfattelse bredte sig, da Indfødsretskontoret fandt ud af, at konventionerne ikke var blevet overholdt:
»Alle var en smule overraskede over, at der var de her forpligtelser og at man derfor skulle dyrke det nærmere, sådan husker jeg den generelle stemning.«
Men selv om fuldmægtigene studsede, parerede de ordre. På et tidspunkt fik de også besked på at mærke afslagene, så de i givet fald kunne findes frem igen. Gav det ikke anledning til overvejelser, undrede Heidmann sig.
»Samlet set var der åbenbart tvivl om, hvordan det skulle fortolkes, og man havde behov for at indhente bidrag fra andre lande. Det stolede jeg på, at det var velbegrundet,« sagde fuldmægtigen og henviste hermed til den forklaring, som tidligere integrationsminister Birthe Rønn Hornbech førte i marken, efter hun i august 2008 fik et såkaldt mavebælte med en indstilling om at rette sig efter konventionerne: Nemlig at det var nødvendigt at spørge de nordiske lande om, hvordan de fortolkede konventionerne, før Danmark kunne rette ind. Først i januar 2010 blev der endelig rettet op på den ulovlige sagsbehandling.
Svigt på flere niveauer
Da en anden fuldmægtig, der forlod kontoret i 2006, blev konfronteret med de afslag til statsløse, hun selv havde underskrevet, selv om hun få måneder tidligere i et notat havde gengivet statsløshedskonventionen fra 1961, erkendte hun, at det kunne se »besynderligt« ud.
»Det viser meget tydeligt, at der var en forskel på at beskrive retsstillingen og så sagsbehandlingen. Der var ikke etableret procedurer, så man fangede en sådan sag,« forklarede fuldmægtigen og understregede også, at der var tale om ganske få sager om statsløse i forhold til den samlede mængde sager.
»Koblingen har ikke været god nok. På den måde har der jo ikke været nogen som helst bevidsthed om at have den kobling, heller ikke på kontorchefsniveau, på afdelingschefsniveau eller på departementschefsniveau.«
»Hvilke procedurer kunne man have iværksat for at fange en sådan sag?« spurgte Heidmann.
»At man havde sikret sig, at alle vidste, når det var sager om statsløse, at de skal kigge på, om de er omfattet af 61-konventionen. At man på ledelsesniveau havde taget hånd om at sikre, at alle vidste, hvad det drejede sig om.«
Kommissionen fortsætter i næste uge.
 

