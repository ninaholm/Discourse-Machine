Hvem var PET's kontakt på Odense Universitet?
I forhold til overvågning af universiteterne havde PET størst succes på Syddansk Universitet i Odense med at skaffe kilder og kontakter. Selv om Bent Jensen, der blev professor på SDU i 1980, flere gange har talt med PET-folk, afviser han at  have givet oplysninger om lærere eller studerende
Professor Ditlev Tamm, der har været medlem af PET-Kommissionen, siger, at ambitionen har været at anonymisere PET's netværk af kontakter. Han vurderer, at det også er sket i tilfældet med den universitetsansatte.


 Som følge af de eskalerende studenteruroligheder på Berkeley University i Californien i 1964-65 og Sorbonne i Paris samt Freie Universität i Vestberlin i 1968 overvågede PET fra starten de tidlige spirer til et dansk studenteroprør på universiteterne.
Størst succes med at skaffe kilder og kontakter - både blandt undervisere, studerende og det administrative personale - fik tjenesten ifølge PET-Kommissionens bind 10 dog på Odense Universitet, der i 1998 skiftede navn til Syddansk Universitet:
»Odense Universitet fremstod som det for PET mest imødekommende universitet,« konkluderer Kommissionen, som over en halv side indgående beskriver en enkelt af PET's kontakter blandt lærerstaben.
Det drejer sig om en ansat på universitetets humanistiske fakultet, der »i 1980'erne videregav oplysninger om en yngre stipendiats forskellige aktiviteter og mulige østforbindelser«, oplyser Kommissionen og tilføjer i en fodnote, at PET-arkivet rummer »flere eksempler på, at den pågældende kilde gav sådanne oplysninger«.
Kommissionen har også fundet dokumentation for, at PET »førte diskussioner om danske og sovjetiske forskere, kunstnere, diplomater og politikere« med den pågældende kontakt, og samarbejdet synes endog at have fortsat efter Berlinmurens fald i 1989:
»På et møde med kontakten den 20. januar 1992 ønskede PET-medarbejderen at drøfte en østeuropæisk ambassadørs virke, KGB og Gordijevskij, Jacob Holdt-sagen samt »Ole Sohns mulige modtagelse af en million fra SUKP (Sovjetunionens kommunistiske parti,  red. )«.
Kommissionen bringer ingen forklaring på, hvorfor denne ene PET-kontakt skal beskrives så udførligt, som tilfældet er. Ingen andre af PET's kontakter på universiteterne beskrives så detaljeret. Så der er næppe tvivl om, at der blandt nuværende og tidligere SDU-tilknyttede ivrigt gættes på, hvem Kommissionen her omtaler.
Bent Jensen afviser
Et oplagt bud kunne være Bent Jensen, der blev professor på Slavisk Institut på Odense Universitet i 1980. Flere af de emner, der omtales, vides at have Bent Jensens særlige interesse, og Information har derfor på en mail spurgt, om det er ham, Kommissionen har omtalt så detaljeret. Også andre journalister har ifølge Bent Jensen kontaktet ham desangående efter at være blevet opmærksomme på den udførlige beskrivelse.
Bent Jensen svarer hverken ja eller nej på spørgsmålet om, hvorvidt det er ham, beskrivelsen gælder.
Han forklarer, at han »naturligvis aldrig« har »givet PET eller andre oplysninger om kolleger eller studerende.« Men han skriver også, at han »gennem årene nogle gange (har) talt med flere PET-folk - herunder også Per Larsen og Jørn Bro«, ligesom han »sågar« har holdt et foredrag for PET-ansatte engang i 1980'erne.
»Med rette eller urette mente man,« forklarer Bent Jensen, »at jeg var i besiddelse af ekspertise på emnerne Sovjetunionen, SUKP, marxisme-leninisme, sovjetisk udenrigspolitik, dansk-sovjetiske relationer osv.«
Noget for noget
Der var det specielle ved denne PET-kontakt på Odense Universitet, som »ved flere lejligheder« mødtes med PET's leder af Regionsafdeling IV, at vedkommende ikke nøjedes med at give oplysninger - >men også som modydelse krævede oplysninger fra PET. Som Kommissionen skriver, var PET-kontakten »tilsyneladende af den opfattelse, at sådanne tjenester var en anden værd.« Derfor »udbad« PET-kontakten sig f.eks. i 1985 »oplysninger fra PET til brug for et konkret forskningsprojekt«.
Ifølge Kommissionen skete det også, at PET efter møderne med kontakten søgte »i Centralafdelingen« på de personnavne, som havde været drøftet.
Den pågældende PET-medarbejder har over for Kommissionen erklæret, at »han ikke på noget tidspunkt videregav PET-oplysninger til gengæld for de oplysninger, han fik fra den universitetsansatte.«
Men, fortsatte PET-medarbejderen i følge Kommissionens retsbog fra februar 2003, »det var vigtigt at have 'filteret ude', når man som efterretningsmand mødte en sådan kontakt som [ denne ] var ude på. [ Pågældende ] var ikke en kilde, men en kontakt«.
Tidligere politimester i PET Jørn Bro har dog forklaret, »at PET generelt »måtte give noget« for »at få noget fra meddelerne«, selv om PET-medarbejderne skulle være forsigtige og »aldrig give mere end strengt nødvendigt.«
Muligt at blive genkendt
PET-Kommissionen har gennem sit mere end 10-årige virke haft adgang til en lang række personfølsomme oplysninger i PET's arkiv. I første bind beskriver PET-Kommissionen selv, hvorfor en streng anonymisering er nødvendig, ikke mindst af PET's kilder og kontakter:
»Både hensynet til disse og hensynet til PET's muligheder for fortsat at indhente informationer på denne måde betyder, at Kommissionen har anonymiseret oplysninger om sådanne personer. Denne anonymisering gælder såvel sådanne personers identitet som deres kodenavn i PET.« Ifølge koldkrigshistoriker Peer Henrik Hansen er anonymiseringen af PET-kontakten på det humanistiske fakultet i Odense dog ikke særlig svær at tyde: »Med den rigtige research tror jeg, at det vil være muligt at identificere personen, og det finder jeg i allerhøjeste grad problematisk,« som han siger og tilføjer:
»Personer, der har givet oplysninger til PET, har naturligvis gjort det i tillid til, at deres identitet ville blive beskyttet. Så duer det ikke, hvis man alligevel kan finde ud af, hvem der er tale om.«
Professor Ditlev Tamm, der har været medlem af PET-Kommissionen, siger, at ambitionen har været at anonymisere PET's netværk af kilder og kontakter. Han vurderer, at ambitionen er lykkedes, også i dette tilfælde.
»Det har selvfølgelig været lidt af en balancegang for kommissionen, hvis det overhovedet skal give mening at beskrive eksempler samtidig med at anonymiteten skal bevares,« siger han til Information. Bent Jensen er tidligere blevet sikkerhedsclearet på højeste niveau af PET i forbindelse med sin forskning om Den Kolde Krig. Efter offentliggørelsen af en større artikel i Jyllands-Posten i januar 2007 om journalisten Jørgen Dragsdahl, hvor Bent Jensen med et PET-dokument som kilde beskrev denne som KGB-agent, fik Bent Jensen i april samme år en næse fra PET. Siden har Bent Jensen gentagne gange voldsomt kritiseret embedsmændene i PET, ikke mindst PET-chefen Jakob Scharf, for at være arrogante »statsbureaukrater« og for at agere som »en stat i staten«.

