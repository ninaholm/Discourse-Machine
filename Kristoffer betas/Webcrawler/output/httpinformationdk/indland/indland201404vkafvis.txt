VK afviser stor folkekirkereform
De to tidligere borgerlige regeringspartier vil kun acceptere så beskedne folkekirkeændringer, at de måske næppe er ulejligheden værd. Dansk Folkeparti raser imod enhver ændring


 
	Det lykkedes ikke formanden for regeringens udvalg om folkekirkens styre, tidligere ombudsmand Hans Gammeltoft-Hansen, at skabe bred politisk tilslutning til en betydelig reform af kirkens beslutningsgange.

	I den betænkning, som Gammeltoft-Hansen forleden afleverede til kirkeminister Marianne Jelved (R), har Gammeltoft ganske vist formået at få et flertal på 13 ud af udvalgets 20 medlemmer bag et forslag om at indføre et ’Folkekirkens Fællesudvalg’ til at bestyre folkekirkens økonomi og til – i fællesskab med biskopperne – at komme med indstillinger om folkekirkens religiøse udtryksformer: salmer, bønner, ritualer m.v. Tilknyttet disse forslag står 11 medlemmer bag et forslag om at ændre statens løntilskud til folkekirkens præster og provster til et bloktilskud, som et kommende Folkekirkens Fællesudvalg kunne råde over.

	Det er imidlertid ikke lykkedes for Gammeltoft-Hansen at opnå tilslutning fra to ret så afgørende medlemmer af udvalget, nemlig Venstres tidligere minister Britta Schall Holberg og de konservatives tidligere folketingsmedlem og kirkeordfører Charlotte Dyremose.

	DF’s rasen

	Dansk Folkeparti har fra begyndelsen raset mod, at udvalget overhovedet blev nedsat. Partiets repræsentant i udvalget, nyligt afdøde fhv. folketingsmedlem Jesper Langballe, gjorde undervejs sit bedste for at sabotere det, bl.a. ved kronikskriveri, som de øvrige udvalgsmedlemmer anså som et illoyalt bagholdsangreb.

	Det betyder, at et kommende VKO-flertal ikke vil have megen godhed for at følge udvalgsarbejdet op. For den nuværende SR-regering gælder, at den er ved at miste ånden til at gennemføre nye kontroversielle reformer. Netop på folkekirkens område har det været traditionen på Christiansborg, at alle betydende partier skulle stå bag ændringer. Oversat til praktisk politik betyder det, at SR vil kunne leve med, at Dansk Folkeparti brøler imod en reform – bare VK er rimeligt entusiastisk med. Spørgsmålet er nu – som det også har vist sig omkring EU – hvor megen entusiasme, Venstre og konservative ønsker at mønstre, når Dansk Folkeparti går på stemmehugst ved at slå på, at dansk tradition og værdier er truet.

	Det var netop, hvad Dansk Folkepartis værdiordfører, Pia Kjærsgaard gjorde, da hun ved regeringens nedsættelse af Gammeltoft-udvalget beskyldte regeringspartierne for at ville »en langsom opløsning af folkekirken«.

	Barok baggrund

	Baggrunden for udvalgets nedsættelse er barok. Den danske grundlov har siden 1849 stillet i udsigt: »Folkekirkens forfatning ordnes ved lov.«

	Det er den aldrig blevet. Kirkeminister og Folketing har i nu 155 år siddet som folkekirkebestyrere. Ikke mindre end fire forudgående gange er forsøget gjort på at få en kirkeforfatning. Kirkekommissioner blev nedsat i 1853, 1868, 1904 og 1928. Men deres forslag blev aldrig fulgt op af Folketinget.

	Årsag: De forskellige folkekirkelige grupperinger – Indre Mission, grundtvigianere, Tidehverv og ’de højkirkelige’ – har været bange for, at ’de andre’ ville få for megen magt, hvis kirken blev udstyret med en selvstændigt besluttende forsamling på nationalt niveau. Der har været sat forskellige navneskilte på sådan en besluttende landsmyndighed for kirken: en synode eller et kirkeråd.

	Nu forsøger Gammeltoft-Hansen sig med det tilforladeligt lydende ’Folkekirkens Fællesudvalg’. Men det ændrer næppe meget ved frygten for, at en sådan forsamling vil give sig til at træffe politisk prægede beslutninger i Guds navn. Og derved splitte folkekirken, sådan som man kan se eksempel på i Sverige, hvor en frigørelse af folkekirken har ført til en politisering og polarisering.

	Kirkeminister Marianne Jelved har pligtskyldigt erklæret sig »meget glad« for Gammeltoft-udvalgets arbejde. Jelved tilføjer fromt: »Nu ser jeg frem til en høringsfase og efterfølgende politiske forhandlinger.«

	Kirkeministeren har lagt en køreplan, hvor der i maj og juni er høring om Gammeltoft-Hansens forslag og »eventuel udarbejdelse af et lovforslag«. Et sådant lovforslag skulle i givet fald fremsættes ved Folketingets åbning i oktober. Men et lovforslag kræver, at VK erklærer sig indforstået med noget, der er ulejligheden værd at lovgive om.

