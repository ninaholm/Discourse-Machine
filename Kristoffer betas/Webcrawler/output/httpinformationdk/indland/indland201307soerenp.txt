Søren Pind: Politikere bryder grundloven med ændring af partistøtteregler
Et bredt flertal vil se, hvem der står bag politiske pengeklubber. ’Nu venter kun lastbilerne og afhentningen...,’ lyder det fra Venstres udenrigsordfører, Søren Pind
Søren Pind – her under Folkemødet på Bornholm i sidste måned – forstår ikke Enhedslistens udmelding: ’For ethvert anstændigt tænkende menneske bør det skurre meget, meget hult, at man vil have offentlighed omkring private foreningers medlemmer og aktiviteter,’ siger han.


 
	Venstres udenrigsordfører, Søren Pind, anklager nu et flertal i Folketinget for at være i færd med at bryde grundloven. Anklagen kommer, efter såvel regeringspartierne som Dansk Folkeparti har støttet et forslag fra Enhedslisten om, at de såkaldte pengeklubber – eller indsamlingsforeninger – fremover skal oplyse, hvem der står bag dem.

	I dag kan man kun se i partiregnskaberne, at for eksempel Venstres »Den Liberale Erhvervsklub« har givet partiet over 20.000 kroner. Men ikke om der rent faktisk er tale om millioner – og hvem der er den glade giver(e).

	»Ø kræver i dag, at foreninger skal offentliggøre medlemmerog kontingentindbetalinger. Nu venter kun lastbilerne og afhentning-en...« lyder det imidlertid fra Søren Pind på på Twitter.

– Hvad mener du med det?

»Det er klart, så har man jo en liste over dem, man kan hente. Og det undrer mig ikke, at Enhedslisten lancerer forslaget i sommervarmen. Men de skulle måske lige tjekke, hvad foreningsfriheden egentlig indebærer. Enhver kan sige sig selv, at et krav om, at foreninger skal offentliggøre, hvilke medlemmer de har – og hvilke kontingenter der bliver indbetalt – næppe kan være i overensstemmelse med hverken grundloven eller Den Europæiske Menneskerettighedskonvention. For ethvert anstændigt tænkende menneske bør det skurre meget, meget hult, at man vil have offentlighed omkring private foreningers medlemmer og aktiviteter. Særlig et parti, som har DKP i sin kreds, bør vide, hvad det betød under Anden Verdenskrig, at man kunne plukke dem, man ville,« siger Søren Pind.

	Vel næppe misbrug

– Du mener vel ikke, at Enhedslisten vil indsamle medlemmerne af Den Liberale Erhvervsklub, hvis partiet får flertal i Folketinget?

	»Det er polemik, men det er der sikkert dele af Enhedslisten, der gerne vil. Men jeg tror da ikke, at de fleste vil. Men det, som kommer til udtryk med forslaget, er totalitært. Og det er bare sådan med menneskerettigheder, at dem kan man ikke tilsidesætte, fordi de ikke passer en.«

– Nu er det jo faktisk et flertal i Folketinget, der mener, at der er et smuthul i partistøttereglerne?

	»Jo, jo, vi har da allesammen ting, som vi ikke kan lide i forhold til menneskerettighederne. Det forandrer bare ikke noget. De gælder også for dem, vi ikke kan lide. Og det er forøvrigt forskelligt, hvem vi ikke kan lide fra gang til gang.«

– Så selv om Venstre har sagt, at forslaget i givet fald må indgå i en samlet revision af partistøttereglerne, så er det alligevel uacceptabelt?

	»Jeg udtaler mig ikke på Venstres vegne i den sammenhæng. Jeg er udenrigsordfører og medlem af Folketinget, og ser jeg et brud på grundloven, så gør jeg opmærksom på det,« siger Søren Pind.

– Du har selv tidligere oprettet en lignende pengeklub, ’Foreningen Københavns Fremtid’. Frygter du ikke, at reglerne kan misbruges?

	»Mennesker, som bruger grundlovens rettigheder, kan vel næppe beskyldes for misbrug.«

	Enhedslistens gruppeformand, Per Clausen, afviser kritikken:

	»Venstre forsøger systematisk at omgå reglerne om opgivelse af partistøtte, og når vi foreslår, hvordan man kan stoppe den mulighed, så kaster Søren Pind sig ud i nogle frådende og lettere hysteriske angreb. Det understreger vel bare, hvor desperate Venstre er i den her debat,« siger han.

