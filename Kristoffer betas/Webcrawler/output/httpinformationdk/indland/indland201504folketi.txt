Folketinget underkender forsvarsministeren
Et ’demokratisk problem,’ lyder det fra retsudvalgets formand, efter at forsvarsministeren forhindrede udvalget i at mødes med FE-chef
Forsvarsminister Nicolai Wammen er kommet i modvind, efter at han pludselige meddelte Folketingets Retsudvalg, at det alligevel ikke kunne komme til at mødes med FE-chefen om regeringens terrorpakke.


 Der er ikke noget lovgivningsmæssigt til hinder for, at forsvarsminister Nicolai Wammen (S) tillader chefen for Forsvarets Efterretningstjeneste (FE) at mødes med retsudvalgets medlemmer på Christiansborg. Det fastslår Folketingets Lovsekretariat, efter at Retsudvalget har klaget til tingets præsidium over aflysningen af et møde i marts i Folketinget. Her skulle forsvarsministeren og FE’s chef, Thomas Ahrenkiel, have forklaret behovet for SR-regeringens nye terrorpakke og ikke mindst den foreslåede mulighed for efterretningstjenestens overvågning af danskere i udlandet uden en dommerkendelse.
Men retsudvalgets medlemmer hørte aldrig denne forklaring, fordi Nicolai Wammen pludselig meddelte, at et sådan møde af »principielle årsager« bør foregå i Forsvarsministeriet, ligesom såvel FE som PET’s chefer »giver orienteringer om efterretningstjenesternes virksomhed« til det såkaldte kontroludvalg. I et notat kan Lovsekretariatet dog hverken finde nogen hjemmel i ministeransvarlighedsloven eller loven om efterretningstjenesternes virke for forsvarsministerens forklaring og Retsudvalgets formand, Karina Lorentzen Dehnhardt (SF), kalder det derfor et »demokratisk problem«, at han forhindrede mødet på Christiansborg med FE’s chef.
»Vi er nødt til få indskærpet overfor Forsvarsministeriet, og eventuelt andre ministerier, at når vi beder om at bliver klædt på fagligt, så skal det også kunne lade sig gøre. Nu endte regeringen med at trække sit forslag om, at der ikke skal være en dommerkendelse for at aflytte folk, men det er jo svært at kontrollere, hvad der foregår i ministerierne, hvis man som minimum ikke engang kan få bistand til at forstå baggrunden for et forslag. Og det her var et forslag, der havde nogle væsentlige indskrænkninger af retssikkerheden,« siger Karina Lorentzen Dehnhardt.
Dansk Folkeparti og Venstre er enige i, at Nicolai Wammens beslutning må få konsekvenser.
»Notatet viser klart og tydeligt, at Nicolai Wammen har truffet et politisk valg om ikke at ville lade FE’s chef møde op, og så bør han ikke forsøge at dække sig ind under nogle juridisk uholdbare argumenter,« siger Venstres retsordfører, Karsten Lauritzen.
Ifølge Dansk Folkepartis retsordfører, Peter Skaarup, burde der slet ikke være nogen diskussion om, at en minister, og dennes embedsmænd, møder op, hvis et udvalg i Folketinget beder om det.
»Det er trods alt Folketinget som lovgiver og har ansvaret for myndighedernes indsats,« siger Peter Skaarup.
Professor: Uklar forklaring
Jørgen Albæk Jensen, professor ved Aarhus Universitet, kalder forsvarsministerens forklaring på det aflyste møde for »uklar«, fordi det ikke fremgår, om FE’s chef faktisk vil mødes med retsudvalgets medlemmer i Forsvarsministeriet – eller om han kun vil mødes med kontroludvalgets medlemmer, uanset hvor et møde måtte foregå.
»Men der er ikke nogen decideret pligt for ministre – og altså også deres embedsmænd – til at møde op i Folketingets udvalg, hvis de bliver bedt om det, selv om ministrene normalt plejer at gøre det,« siger Jørgen Albæk Jensen og fortsætter:
»Så jeg vil ikke sige, at forsvarsministerens beslutning er ulovligt. Men det er meget usædvanligt, for det er ligesom forudsætningen for hele arbejdet i Folketinget. Hvis en minister afviser at møde op, må Folketinget holde ham ansvarlig og sige, at det vil man ikke acceptere, hvilket kan ske ved en næse – eller i sidste ende et mistillidsvotum, hvis man er så utilfreds.«
Lovsekretariatet skriver i notatet, at lokaliteten ikke har nogen betydning for, hvilke oplysninger en minister og dennes embedsmænd kan give, medmindre orienteringen skal »gives i et rum, som er sikret mod aflytning på en måde, som ikke kan tilgodeses i Folketingets lokaler«.
Folketingets jurister kan heller ikke finde noget i den nye lov om efterretningstjenesterne, der tilsiger, at FE og PET’s chefer kun taler med kontroludvalgets medlemmer.
»Der synes hverken i bestemmelsens ordlyd eller i bemærkningerne til lovforslaget at være holdepunkter for, at det skulle være hensigten med den nye ordning at begrænse mulighederne for, at cheferne for efterretningstjenesterne kan deltage i møder med andre folketingsudvalg end Udvalget vedrørende Efterretningstjenesterne, i forhold til det tidligere gældende,« hedder det i notatet.
Forsvarsministeriet oplyser i en skriftligt kommentar følgende til Lovsekretariatets notat:
»Forsvarsministeriet fandt det i det konkrete tilfælde af mere principielle årsager rigtigst, at en sådan briefing foregik i Forsvarsministeriet, så der er ikke tale om, at chefen for Forsvarets Efterretningstjeneste har fået forbud mod at give den nævnte briefing til Retsudvalget.«
Folketingets formand, Mogens Lykketoft (S), som tidligere har sagt, at han vil »gå i dialog« med regeringen om retsudvalgets klage, vil nu drøfte Lovsekretariatets notat med udvalget for forretningsordenen.

