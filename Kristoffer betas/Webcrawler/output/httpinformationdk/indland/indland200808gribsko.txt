Gribskov- Stockholm tur-retur
Efter to dage i Danmark forsvandt Shayda. Han ville søge asyl i Sverige, hvor han har familie. Men han fik taget finger-aftryk i Danmark - og så fanger bordet. Nu er han tilbage i Asyl-center Gribskov, hvor han venter


 En tidlig morgen i september 2007 vågner den dengang 16-årige Shayda før alle andre i Asylcenter Gribskov. Han vil forlade Gribskov efter mindre end to dage, da han ikke tror på udsigten til asyl. Det har hele tiden været hans plan at ende i Sverige. Her vil han opsøge sin mors kusine og søge asyl. 
Mellem kusinen og udsigten til, at nogen kan tage sig af Shayda, står et fingeraftryk. Det får han taget i sommeren 2007, da han første gang ankommer til den danske grænse. Et fingeraftryk, der får afgørende betydning. Myndighederne tager fingeraftryk af asylansøgere, og dermed fanger bordet. Fingeraftrykket skal sikre, at en asylsag behandles der, hvor ansøgeren først søger asyl. Men flere af de asylbørn, som Information har talt med, forstår ikke betydningen af dette fingeraftryk. Heller ikke Shayda. 
Han er kurdisk flygtning fra det nordlige Irak. Han har været på flugt siden sommeren 2007, hvor hans forældre blev dræbt i en eksplosion. Han er et af de 123 uledsagede flygtningebørn, der kom til Danmark i 2007. Han vil snart være i en anden statistik - som et af de 85 asylbørn, der sidste år forsvandt fra Gribskov. 
Excuse me? Kobenhavn?
Tilbage til morgenen i september i Gribskov. Shayda pakker de få ting, han har. Tusind tanker går gennem hovedet på ham. 
"Jeg var bekymret over, hvad der ville ske, når jeg tog af sted. Ville jeg blive anholdt af politiet?"
Han går ad den eneste vej, der fører gennem Gribskov. For enden af den ligger Mårum Station. Han finder stationen, men ved ikke, hvor han skal hen. 
"Jeg spurgte en dansker 'excuse me - Kobenhavn?' Han forklarede mig, hvor jeg skulle stå af," fortæller Shayda. Turen ender på Hoved-banegården. 
En mobil for en billet
"Da jeg kom til København, vidste jeg ingenting. Jeg spurgte de første 20 sorthårede, jeg mødte, om de kunne kurdisk. Men alle kiggede bare på mig og gik," siger Shayda.
Endelig finder han en, der kan hjælpe. En kurder. Shayda fortæller ham, at han er på vej til Sverige, men at han ingen penge har. De indgår en handel. Manden får Shaydas mobiltelefon og lover, at han vil købe en billet til Sverige til ham. Han går, og tilbage sidder Shayda på Hovedbanen. Uden mobil eller billet. 
Alene i Mahkmur
Shaydas vej til Europa starter i juli 2007. 13. maj er der en eksplosion i hjembyen Mahkmur, hvor begge hans forældre bliver dræbt. Ifølge den amerikanske journalist Dahr Jamails hjemmeside var der tale om et angreb, der angiveligt var rettet mod det Kurdisk Demokratiske Parti. Shaydas forældre er kurdere.
En ven, som har haft en butik sammen med Shaydas far, tilbyder at tage sig af Shaydas søster. Han vil hjælpe Shayda ved at sælge faderens andel i butikken. Pengene skal bruges til flugten til Europa. 
"Han sagde, at han ikke kunne tage sig af både mig og min søster." 
Søsteren skal han ikke længere tænke på. Hende vil faderens partner betragte som sin datter. Alligevel bekymrer det Shayda, og han fortæller, at han føler skam over at have forladt hende. 
Tyrkiske betingelser
Turen til Europa går via Tyrkiet. Han forklarer om flere overgreb fra politiets side, og han stifter bekendtskab med de tyrkiske betingelser. Som ved grænsen, hvor en smugler må forhandle med en betjent, der har opdaget dem. 
"Politiet ville lade os gå, men sagde: 'I ved godt på hvilke betingelser'," forklarer Shayda. 
Betingelserne er penge, og det samme sker i Istanbul, da politiet opdager, at Shayda og 35 flygtninge bor i en lejlighed hos en smugler. Her må de hver betale 100 dollar til politiet. På vej ud af lejligheden kommer politiet op at skændes. Den ene slår Shayda. 
"Smugleren spurgte, hvorfor han slog mig, politiet havde jo fået deres penge. Men betjenten blev endnu mere sur og tævede mig igen." 
Shayda har som de fleste flygtningebørn derfor ikke tillid til hverken myndigheder eller politiet. 
Grænseland
Det skinner igennem i hans møde med det danske grænsepoliti, hvor han ligger gemt i en minibus. Da det går op for ham, at bussen er blevet stoppet af politiet, går han i panik og kæmper for at komme væk fra sit gemmested. 
"Jeg regnede med, at vi ville blive slået igen, og derfor prøvede jeg at komme ud og forbi betjentene. Jeg råbte og skreg, men de sagde, at jeg skulle tage den med ro."
Det første blik, der møder Shayda, er en smilende betjent. 
"Politiet smilede til mig, og så fandt jeg ud af, at jeg kunne tage den med ro," fortæller Shayda. 
Han ved ikke, hvor han er henne. Ved grænsen, forklarer han. "Vi blev anholdt i grænseland."
Det er her, Shayda får taget det fingeraftryk, som afgør, at turen til Sverige bliver afbrudt før tid. Shayda forstår ikke hvorfor. Han troede, at politiet ville undersøge, om han havde begået noget kriminelt. 
På vej til Sverige
Tilbage til den septemberdag på Hovedbanen, hvor han venter. 
"Jeg tænkte, at nu havde jeg også tabt min telefon, og jeg blev bekymret, men efter en time dukkede han op igen."
Den kurdiske hjælper viser ham vejen til bussen til Sverige. Og efter nogen tid når han til en by, han tror er Stockholm. Her overnatter han på gaden "som en hjemløs", forklarer han. 
"Jeg tænkte, at jeg var en værdiløs person. Jeg spiste ingenting, jeg havde jo ingenting. Jeg tænkte tilbage på turen gennem Europa, hvor jeg var gemt væk i en lastbil uden mad. Jeg tænkte, at det var en af den slags dage, hvor det bare handlede om at overleve."
Næste morgen søger han asyl i Sverige. Efter 14 dage får han lov til at bo hos sin mors kusine. Her bor han i knap fire måneder. Han fortæller selv, at han hele tiden havde planlagt at ende turen i Sverige.
"Her får man asyl," forklarer han. 
Morens kusine, der har passet Shayda som lille, tager ham til sig. 
"Hele tiden i Sverige tænkte jeg ikke på opholdstilladelse, for jeg vidste, jeg var i gode hænder."
Han fortæller, at han kunne gøre, hvad han ville, tage mad i køleskabet, se fjernsyn eller besøge venner. Et normalt liv med en familie.
Fingeraftryk fanger
Nu er han i Gribskov, hvor opholdstilladelsen fylder det hele. I Sverige afslørede et fingeraftryk, at han kom til Danmark først. Han har forklaret, at han ikke kender nogen i Danmark, og at det hele tiden var planen at ende i Sverige. Men fingeraftrykket betyder, at hans sag skal behandles i Danmark. 
"Hvis jeg vidste, at de ville bruge fingeraftrykket mod mig, så havde jeg sagt, at jeg hellere ville til Sverige," siger Shayda, der understreger han, at han er færdig med at flygte. 
"Realiteten er, at jeg nu er bundet hertil. Derfor håber jeg, jeg kan forsætte mit liv her."

Status for Shayda er, at han har fået sit første afslag på opholdstilladelseShayda er et opdigtet navn. Han ønsker at være anonym af frygt for, at hans historie vil påvirke hans asylsag. Shaydas rigtige identitet er redaktionen bekendt

