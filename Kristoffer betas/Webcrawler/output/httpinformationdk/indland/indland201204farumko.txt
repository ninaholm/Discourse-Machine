Farum-kommissionen: Afhøringer skal effektiviseres for at lette arbejdet
For fremtiden bør undersøgelses-kommissioner have mulighed for at lade sekretariatsansatte foretage indledende afhøringer, foreslår Farum-kommissionen. Dommerforeningen ser store muligheder i at lette arbejdsbyrden for f.eks. den meget omfattende Irak-kommission
Farum-kommissionen med formand John Mosegaard forrest forlader Justitsministeriet efter at have afleveret sin beretning til justitsminister Morten Bødskov.


 En enkelt teknisk ændring kan spare tid og mange ressourcer for fremtidige undersøgelseskommissioner – og endda forbedre kvaliteten af undersøgelserne. Det vurderer Farum-kommissionen, der selv har arbejdet i ni lange år på den beretning, som i går blev fremlagt for justitsminister Morten Bødskov (S) og offentligheden.
Kommissionens forslag går ud på, at sekretariatsansatte skal have mulighed for at foretage »en kort indledende afhøring af et muligt vidne«, inden det besluttes, »om det er relevant at indkalde vidnet til afhøring i et kommissionsmøde«, som der står i kommissionens beretning.
Problemet med de gældende regler er, at kommissioner i modsætning til anklagere og forsvarere i straffesager ikke har politirapporter at »støtte sig til i vurderingen af vidners relevans og afhøringstema«. Derfor risikerer en kommission at indkalde og gennemføre afhøringer af vidner, som »ikke kan bidrage med væsentlige oplysninger«, mens vidner, der af ressourcehensyn ikke indkaldes, »måske kunne have bidraget med oplysninger«.
’Spændende idé’
Farum-kommissionen bemærker, at den store interesse for en undersøgelseskommission på tidspunktet for nedsættelsen af kommissionen »over tid let fortoner sig både i den politiske virkelighed og i offentligheden«. Men det årelange kommissionsarbejde vil altså kunne afkortes ved at indføre indledende afhøringer af mulige vidner.
Disse afhøringer vil ifølge Farum-kommissionen typisk kunne ske pr. telefon. De mulige vidner vil i den forbindelse ikke som ved selve kommissionsmøderne have mulighed for at blive repræsenteret af en advokat, men som kommissionen skriver, skal den foreslåede effektivisering ses i lyset af, »at kommissioner ikke har dømmende myndighed«, og at de »ikke har til opgave at udtale sig om ansvarsspørgsmål«. Dommerforeningen er positiv over for forslaget.
»Det er en spændende idé, der er fremsat af folk, som har fingeren på pulsen i forhold til arbejdet i en undersøgelseskommission,« siger formand Mikael Sjöberg fra Østre Landsret. Han understreger, at han ikke har haft mulighed for at nærlæse Farum-kommissionens forslag. »Men jeg hilser bestemt en idé til at smidiggøre arbejdet i en kommission velkommen. Det er virkelig værd at overveje i forhold til den kommende Irak-kommission. Det store problem er jo, at kommissionsarbejdet er så enormt tidskrævende og dyrt.«

