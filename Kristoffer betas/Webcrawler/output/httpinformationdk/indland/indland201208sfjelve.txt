SF til Jelved: Giv kickstarten tid til at virke
Mens SF opfordrer den radikale finansordfører til at slå koldt vand i blodet, vurderer en politisk kommentator, at Jelved skaber alvorlig tvivl om regeringens politik
Karina Lorentzen (SF) mener, at Marianne Jelved (R) er for tidligt ude, når hun afskriver regeringens kickstart af den danske økonomi.


 SF’s fungerende politiske ordfører, Karina Lorentzen, er overbevist om, at vi kommer til at se effekterne af regeringens kickstart af den danske økonomi og opfordrer derfor i Berlingske Radikale Venstres finansordfører, Marianne Jelved, til »at slå koldt vand i blodet«.
»Vi er kun halvvejs igennem året, og der er mange initiativer, der først lige er blevet vedtaget, og som vi derfor ikke kan se effekterne af endnu,« siger Karina Lorentzen til Berlingske.Over for Information konstaterede Jelved i weekenden, at kickstarten ikke har virket, fordi beskæftigelsen er faldet.
Statsminister Helle Thorning-Schmidt (S) sagde i sin 1. maj-tale, at baggrunden for regeringens kickstart er, at man vil holde hånden under 8.000 arbejdspladser i år og 8.000 næste år.
Selve kickstarten er tilrettelagt på en måde, så det hurtigt kan aflæses, om den har hjulpet, men det har den foreløbig ikke, mener Jelved.
Antallet af ledige steg fra maj til juni med 1.500 personer. Derfor vil Jelved se nærmere på, hvorfor de offentlige investeringer ikke har ført til, at der er flere, der er kommet i arbejde.
’En ubelejlig melding’
Udtalelserne kommer kort tid før, at den politiske sæson går i gang, og det kan skabe store problemer for regeringen, mener politisk kommentator Hans Engell.
»Meldingen må tages som udtryk for, at de radikale ikke tror på, at kickstartsmodellen er brugbar i de kommende års økonomiske politik. Det er en særdeles ubelejlig melding på et tidspunkt, hvor regeringen i forvejen er presset,« siger Hans Engell.
De radikale har hele tiden tvivlet på kickstarten og har forholdt sig meget kritisk over for den, for det er Socialdemokraterne og SF, der har kickstarts-modellen som mærkesag.
Ledigheden bliver en af efterårets og vinterens store dramasager for regeringen. Dermed forventer Hans Engell, at debatten vil blusse op igen, når Folketinget åbner til oktober.
Økonomi- og indenrigsministerMargrethe Vestager ønsker over for Ritzau ikke at kommentere sin partifælles udtalelser, da hun holder ferie.

