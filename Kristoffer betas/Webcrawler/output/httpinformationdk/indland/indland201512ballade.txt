Balladen om de 40 pct.: Regeringen reddet på målstregen
Ny fremskrivning viser større CO2-reduktion end ventet og gør klimaminister Lars Christian Lilleholt meget glad. Venstre har fået Konservative med til at nøjes med ’op til’ 40 pct. CO2-reduktion i 2020
 En langsom omstilling af biler, busser og lastbiler fra olie til bl.a. el, er en af årsagerne til, at transportsektoren frem mod 2020 vil øge udledningen af drivhusgasser med 15 pct. 


 Dagen før regeringen risikerede at blive sat på plads af et grønt flertal i Folketinget i spørgsmålet om Danmarks CO2-mål, reddes den af en ny såkaldt energi- og klimafremskrivning fra Energistyrelsen.
Ifølge den forrige fremskrivning fra 2014 ville Danmark i 2020 kun kunne have reduceret sine CO2-udledninger med 37 pct. , dvs. mindre end de 40 pct. som et flertal under den tidligere SR-regering definerede som Danmarks mål. Energi- og klimaminister Lars Christian Lilleholt (V) har hidtil erklæret sig godt tilfreds med de 37 pct. og afvist 40 pct. som officielt mål.
Det er baggrunden for, at Konservative for nylig fremsatte et beslutningsforlag om at få stadfæstet de 40 pct. CO2-reduktion som nationalt mål. Med støtte fra S, R, SF, Alternativet og Enhedslisten ville der være et flertal imod regeringen for forslaget, der skal førstebehandles i folketingssalen torsdag.
Den ny basisfremskrivning af udviklingen frem mod 2020, som ministeren onsdag selv valgte at præsentere på et pressemøde – normalt lægges den blot på Energistyrelsens hjemmeside – fortæller imidlertid, at tingene har ændret sig siden forrige opdatering i 2014.
»Basisfremskrivning 2015: Danmarks drivhusgasser reduceres med 40 pct. i 2020,« hedder overskriften på den ledsagende pressemeddelelse.
»Jeg glæder mig meget, meget over, at CO2-reduktionen når 40 pct.,« sagde Lars Christian Lilleholt på sit pressemøde onsdag. Han fastholder dog samtidig, at der ikke eksisterer et folketingsvedtaget nationalt klimamål for 2020. »Vi har ikke planer om at melde et nyt mål for 2020 ud,« understreger Lars Christian Lilleholt.
Det forhindrer dog ikke, at regeringen torsdag under folketingsdebatten ventes at melde, at man under visse forudsætninger kan støtte et konservativt beslutningsforslag.
V-K-handlen
Konservatives formand, Søren Pape Poulsen, har nemlig sagt ja til et kompromis med finansminister Claus Hjort Frederiksen (V) om at ændre det oprindelige konservative forslag, så det bliver spiseligt for Venstre. Det uanset at Pape har et grønt flertal uden om Venstre for sit oprindelige forslag.
I dette beslutningsforslag, dateret 29. oktober, hedder det, at regeringen »pålægges at arbejde for, at Danmarks udledning af drivhusgasser i 2020 reduceres med 40 pct. i forhold til niveauet i 1990«, samt at »der lægges vægt på, at forslagene er omkostningseffektive og gennemføres under hensyn til vækst, dansk erhvervslivs konkurrenceevne og beskæftigelsen generelt«.
Ifølge den ny interne aftale mellem K og V, som Information har kendskab til, hedder det, at det »skal konkretiseres, hvordan der kan ske en realiserbar reduktion af Danmarks udledning af drivhusgasser frem mod 2020 med op til 40 pct. (vor kursivering, red.)«. Samt at »dette skal ske uden at forringe vores vækst, virksomhedernes konkurrenceevne eller beskæftigelsen«.
Det tilføjes, at »det er op til aftaleparterne for de fremadrettede finanslove at pege på finansiering af yderligere klimapolitiske initiativer«.
Det sidste er efter sigende finansministerens fingeraftryk: Det må ikke koste statskassen noget at tage ekstra skridt for klimaet.
»Det er ærgerligt, at de konservative nu trækker deres beslutningsforslag. Regeringen vil nemlig stadig ikke forpligte sig på noget som helst i 2020. De vil stå frit til at lave tiltag, som øger drivhusgasudslippet uden at skulle kompensere herfor,« siger Christian Ege Jørgensen, sekretariatsleder i Det Økologiske Råd.
Han peger som eksempel på, at regeringens nye vækstpakke for landbruget skønnes at øge de danske CO2-udledninger med 0,7-1,5 pct., men da pakken ikke er vedtaget endnu, er dette bidrag ikke med i fremskrivningen.
Stor usikkerhed
Både Det Økologiske Råd og Greenpeace hæfter sig ved, at de 40 pct. ifølge Energistyrelsen er et meget usikkert skøn. Det fremgår således af basisfremskrivningen, at der er »betydelige usikkerheder forbundet med fremskrivningen, og reduktionen forventes derfor at ligge inden for et spænd på ca. 35-44 pct.«.
»Vi kan ikke bare basere vores klimapolitik på at krydse fingre og se, hvor de allerede vedtagne virkemidler bringer os hen. Det er altafgørende at have klare mål for at kunne sikre bedst mulige rammebetingelser og nødvendige virkemidler. Flest mulige mål på vejen mod afviklingen af den sorte energi giver os de bedste muligheder for at holde kursen i den grønne omstilling,« siger Tarjei Haaland, klima- og energimedarbejder hos Greenpeace.
Ifølge basisfremskrivningen øges den forventede CO2-reduktion i 2020 fra de 37 til 40 pct. af flere grunde. For det første har Energistyrelsen ændret CO2-udledningen i selve det basisår, som fremskrivningen tager afsæt i – 1990 – fordi man har fået ny viden om udledningsfaktoren ved produktion af malkekvæg. »Det har i sig selv øget den forventede reduktion med ca. 0,5 procentpoint,« skriver styrelsen.
Af større betydning er det, at der nu forventes mere brug af biomasse til el og fjernvarme end antaget i 2014-fremskrivningen, samt at elforbruget bliver lavere end hidtil forudset. Samlet bliver udledningerne fra energisektor og industri – den såkaldte kvotesektor – to-tre pct. lavere end forudset i 2014-opgørelsen, mens udledningen fra de øvrige sektorer – landbrug, transport m.m. – udvikler sig i den forkerte retning og bliver højere end antaget sidste år.
I fremskrivningen antages det, at den øgede anvendelse af biomasse er CO2-neutral, fordi det er sådan, FN definerer biomasse i klimasammenhæng. I virkelighedens verden er det en almindelig faglig vurdering, at det er forkert, fordi f.eks. CO2-bindingen i ny skov tager meget længere tid end udledningen af CO2 ved afbrænding af f.eks. træpiller i et kraftværk.
Danmarks Statistik vurderede forleden, at opgørelsen af de danske CO2-udledninger i 2013 rettelig bør øges med 15,3 mio. ton – næsten 30 pct. – fra brugen af biomasse.
»De lærde er uenige om dette spørgsmål, og biomasse er langt bedre end kul. Det er svært at se et alternativ til biomasse« i bl.a. varmesektoren, sagde Lars Christian Lilleholt på sit pressemøde.
Varmepumper og elbiler
Professor i energiplanlægning Brian Vad Mathiesen, Aalborg Universitet, mener, at basisfremskrivningen peger på en række problemer i den aktuelle klima- og energipolitik.
Fremskrivningen fortæller f.eks., at transportsektorens CO2-udledninger ikke vil være faldet i 2020 i forhold til 1990, men tværtimod øget med 15 pct.
»Der er intet, der tyder på, at omstillingen af biler, busser og lastbiler fra olie til el, naturgas og brint for alvor slår igennem på denne side af 2025,« skriver Energistyrelsen selv.
Man forventer således kun en vækst i antallet af elbiler på de danske veje fra 4.000 i dag til 5.000 i 2020, dvs. en vækst med beskedne 250 stk. om året.
»Er det virkelig ambitionsniveauet kun at nå 5.000 elbiler, når man f.eks. i Norge allerede nu har 50.000?« spørger Brian Vad Mathiesen, der bemærker, at regeringens afvikling af elbilernes afgiftsfritagelse er med til at sætte udviklingen i stå.
Energiforskeren er bekymret over, at den markante vækst i elproduktionen fra vind og sol – som han i sig selv kalder »meget glædelig« – søges balanceret ved en stærk afhængighed af im- og eksport af el til nabolandene.
Udfordringen er, at man skal kunne komme af med et overskud af f.eks. vindkraftstrøm, når det blæser meget, og samtidig kunne sikre strøm nok, når det blæser for lidt, og solen samtidig ikke giver meget.
»Men der er en væsentlig risiko ved at møde denne udfordring ved at satse så stærkt på kabeludbygning til udlandet. F.eks. kan det i nogle situationer vise sig teknisk umuligt at eksportere alt det, man har i overskud, fordi vejrsituationen i nabolandene kan være den samme, altså også meget vind dér.«
Så enten kan man ikke komme af med sit vindoverskud eller også sker det til en alt for lav pris.
Samme problemstilling eksisterer ved import af el, når der produceres for lidt via den hjemlige vedvarende energi: Situationen kan være den samme i nabolandene, og derfor kan vi ikke få strøm nok eller kun til en for høj pris.
»Dette viser, at vi virkelig har brug for at få strømmen fra vind og sol ud i transportsektoren via bl.a. elbiler og ind i varmesektoren via bl.a. varmepumper i stedet for at bruge så meget biomasse dér,« siger Brian Vad Mathiesen.

