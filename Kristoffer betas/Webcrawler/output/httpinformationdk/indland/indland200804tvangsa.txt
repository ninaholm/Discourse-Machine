Fra tvangsarbejdsanstalt til hjemløsetilbud
Herbergscentret Sundholm på Amager fylder i dag 100 år


 I 1908 åbnede de gule bygninger Sundholm på Amager som tvangsarbejdsanstalt for tiggere, alkoholikere, prostituerede og hjemløse. 
Først i 1960 ændres betegnelsen til forsorgshjem, men arbejdstvangen holder først op i 1976. I 2000 forvandler Sundholm sig igen fra totalinstitution med madordning, sygeafdeling og herberg til tre selvstændige afdelinger med langt flere tilbud. 
Herbergscentret rummer i dag et korterevarende botilbud og flere plejetilbud til hjemløse samt et plejekollektiv for alkoholdemente. 
På Bocentret kan brugerne få længerevarende ophold i boafsnit og bofællesskaber i og udenfor Sundholm, mens Aktivitetscentret rummer en natcafé og en række aktivitets- og værkstedstilbud for hjemløse og misbrugere. 
"Er du først kommet til Sundholm, så kommer du aldrig derfra igen, sagde man. Det gjaldt ikke bare de hjemløse, men også mig," fortæller Preben Brandt, formand for Rådet for Socialt Udsatte, der har arbejdet på Sundholm i 17 år.
Men han kom derfra igen. I slutningen af 1990'erne stod det klart for ham, at store institutioner ikke var løsningen på hjemløses problemer: Tilbuddene skulle bredes ud lokalt, for at de ansatte kunne komme tættere på brugerne, og brugerne kunne få mere indflydelse. 
"Det, som let går fløjten i store effektive enheder, er indignationen og engagementet fra de ansatte. De mennesker, der havner i hjemløshed og misbrug, har så mange sår på sjælen, at mødet med en professionel attitude ikke er nok. Derfor er Sundholm inde i en god udvikling," siger Preben Brandt.
Men selv om de social udsatte har fået bedre forhold, så bliver afstanden mellem 'dem' og 'os' stadig større, mener Preben Brandt: 
"Vi ser ikke den del af byen, vi ikke vil se, og Sundholm er et af de steder. I dag skal der ikke så meget til for at falde uden for, og i vores iver for at have det godt, vil vi helst ikke forstyrres, derfor er not in my backyard-attituden blevet mere udbredt. På den led foregår der nogle ret voldsomme adskillelsesprocesser i disse år." 
At der ikke skal så meget til for at falde ved siden af i normal-Danmark gør også, at Sundholms personale står over for helt nye grupper af brugere: "Vi ser specielt flere med anden etnisk baggrund, og det kræver, at vi tilegner os nogle nye kompetencer, som er nødvendige for at kunne hjælpe brugere med en anden sproglige og kulturel baggrund," fortæller Erik Buch Hemmingsen, forstander på Herbergscentret.
Der er åbent hus på Sundholm i dag fra kl. 11-17

