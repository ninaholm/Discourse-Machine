Omstridt Mærsk-plantage i Cameroun får u-landsstøtte
Industrialiseringsfonden for Udviklingslandene har støttet Mærsks opkøb af en bananplantage,  som anklages for at se stort på arbejdsmiljøet og udsætte sine ansatte for giftstoffer. Både Mærsk og fonden har nu iværksat undersøgelser af arbejdsmiljøet på plantagen


 Industrialiseringsfonden for Udviklingslandene (IFU) støtter A.P. Møller-Mærsks engagement i bananplantagen Societé de Plantations de Mbanga (SPM), der anklages for sundhedsskadeligt arbejdsmiljø i Cameroun.
Siden 2003 har IFU, der er en uafhængig fond tilknyttet Udviklingsministeriet, støttet Mærsk med 57 millioner kroner i favorable lån til opkøbet af bananplantagen.
Den katolske menneskeretsorganisation Acat har undersøgt forholdene for arbejderne på den delvist dansk- ejede plantage og konkluderer, at der er alvorlige problemer med arbejdsmiljøet til skade for firmaets 2.000 ansatte.
Det er i strid med både IFU's og A.P. Møller-Mærsks etiske regler, der bl.a. fastslår, at ansatte skal have adgang til personlige værnemidler
»Der er ingen respekt for menneskerettigheder eller arbejdsmiljø på plantagen. Fly sprøjter farlige pesticider fra luften, mens de ansatte arbejder i plantagen. Med- arbejderne har ingen beskyttelse eller værnemidler, og det betyder, at de udsættes for ekstremt skadelige stoffer,« siger Matna Armand, der er programleder i Acat  i Cameroun.
Han fortæller, at de ansatte også sprøjter med de farlige pesticider uden at være beskyttet.
Fly sprøjter uden varsel
Information har talt med flere af plantagens arbejdere, der alle bekræfter anklagerne.
»Flyet sprøjter uden varsel, mens vi arbejder i plantagen. Jeg får det ofte dårligt bagefter. Jeg bliver svimmel, huden klør, og jeg får synsforstyrrelser,« forklarer en yngre kvinde, der er ansat på plantagen.
Det afføder kritik fra Erik Jørs, der er afdelingslæge ved Arbejds- og Miljømedicinsk ...
... klinik på Odense Univer- sitets Hospital.
»Det er ikke acceptabelt, hvis der sprøjtes fra fly over plantager, hvor folk arbejder, og de ansatte arbejder uden beskyttelse. De symptomer, som flere arbejdere nævner, er typiske for forgiftning på grund af pesticider,« siger Erik Jørs.
Han forklarer, at stofferne blandt andet kan give synsforstyrrelser, hudproblemer, nerveskader og kræft.
Matna Armand fra Acat fortæller, at der blandt andet er tale om det giftige stof terbufos, der er klassificeret i den farligste kategori 1A af Verdenssundhedsorganisationen WHO, og som ifølge FN's landbrugsorgan FAO bør udfases.
Det er ikke første gang, plantagen er i søgelyset.  SPM kritiseres også for at være involveret i sagen om fængslingen af protestsangeren Lapiro de Mbanga. Sangeren har kritiseret Camerouns præsident, Paul Buya, og blev i 2008 dømt for at stå bag sociale optøjer. SPM var part i retssagen mod Lapiro, der blev dømt til at betale plantagen tre millioner kroner i erstatning for ødelæggelser. En række menneskerettighedsorganisationer vurderer, at Lapiro Mbanga er uskyldigt dømt.
Kan miste certifikat
Ifølge IFU's etiske retningslinjer skal ansatte have adgang til personlige værnemidler, og farlige stoffer skal erstattes af mindre farlige.
Fonden har ikke selv undersøgt forholdene på plantagen i Cameroun, men henviser til, at plantagen er certificeret af Global GAP, en mærkningsordning oprettet af de europæiske supermarkedskæder.
»Det er alvorlige anklager, og vi har derfor taget kontakt til virksomheden og Global GAP og bedt om at få udleveret flere oplysninger. Vi er meget optagede af, at arbejdet foregår på > betryggende > >vilkår,« siger Rune Nørgaard, kommunikationschef for IFU.
Bananplantagen i Cameroun risikerer nu at miste sit certifikat fra Global GAP som følge af kritikken. Mærkningsordningens sekretariat meddeler, at det har sat en undersøgelse i gang.
»De forhold, der beskrives, er tydeligvis i modstrid med Global GAP's regler. Vi har derfor åbnet en klagesag, hvor vi får undersøgt arbejdsmiljøet på plantagen,« siger Andas Sekete, leder af Global GAP's afdeling for integritet.
A.P. Møller-Mærsk ønsker ikke at svare på spørgsmål om arbejdsforhold på plantagen, men henviser i stedet til SPM's ledelse.
»Vi kan ikke udtale os på SPM's vegne, men vi har iværksat vores egen undersøgelse af forholdene på baggrund af kritikken,« siger Michael Storgaard, kommunikationschef i A.P. Møller-Mærsk, der ejer 21 procent af selskabet i Cameroun.
SPM ikke ønsker at svare på spørgsmål om arbejdsmiljø eller pesticider over for Information.


