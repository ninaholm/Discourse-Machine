'Spin skurrer også i mine ører'
Henrik Qvortrup forlader Se og Hør for at blive politisk redaktør på TV 2. Han mener, der i perioder har været for meget fokus på spin, men ser det som en naturlig konsekvens af, at partierne har så travlt med at ligne hinanden realpolitisk. Så må man fokusere på de forskelle, der trods alt er i udførelsen
Henrik Qvortrup kan godt forstå, at hans kommende arbejdsgiver, TV 2, afholdt sig fra at bruge ham som politisk kommentator under valgkampen sidste år, hvor Qvortrup havde hvirvlet sig selv og Se & Hør ind i sagen om Naser Khaders hegn.


 Det var et tilvalg og ikke et fravalg. Det er meget vigtigt for Henrik Qvortrup at understrege. Han har været og er meget glad for stillingen som chefredaktør på Se & Hør - det job han har siddet længst i i hele sin karriere, seks et halvt år. 
Men da tilbuddet om jobbet som politisk redaktør på TV 2 præsenterede sig, så var han alligevel ikke i tvivl. 
"Det job lægger sig så klart på linje med, hvad jeg interesserer mig for, at jeg ikke kunne sige nej. Og den slags kommer jo sjældent belejligt."
- Hvilke erfaringer fra jobbet på Se & Hør kan du tage med dig og bruge i jobbet på TV2?
"Først og fremmest kan jeg tage en del ledelseserfaring med. Se & Hør har 50 ansatte, og jeg har fået meget ud af at samarbejde med dem og arbejde for dem. Jeg har jo i flere tilfælde måtte træde i karakter og forsvare mine ansatte. Det engagement tager jeg med mig. Men derudover har jeg også udviklet en dyb respekt for helt almindelige mennesker. Dér har Se og Hør og TV 2 jo en del til fælles: Begge mediers målgruppe er 'Familien Danmark'. Og det er ikke helt ukompliceret at forholde sig fordomsfrit til helt almindelige mennesker. Mange medier og politikere har faktisk meget svært ved det, for man vil jo nødigt beskyldes for at lefle for den laveste fællesnævner - og alene i den formulering ligger der jo enormt mange fordomme."
- Men du bliver jo også politisk redaktør for TV2 News, hvis målgruppe adskiller sig markant fra hovedkanalens. Her er det beslutningstagere, direktørerne og veluddannede, der ser med. Hvordan vil du balancere det?
"Nu er jeg jo ikke helt ubekendt med det elitære. Jeg har i flere år været fast kommentator i programmet Jersild & Spin på DR2, så jeg mener sagtens, jeg kan håndtere begge former for publikum. Men jeg vil vove den påstand, at det er 'Familien Danmark', som det er den største udfordring for den politiske journalistik at nå."
Politik som metervare
- Du nævner selv 'Jersild og Spin' og på TV 2 News har de programmet 'Mogensen og Kristiansen', der helt har fjernet mellemleddet; de to tidligere spindoktorer er selv værter. Hvordan er din egen holdning til den kritik, der har været rejst om, at der fokuseres for meget på spin i dansk politisk journalistik?
"Jeg ser Mogensen og Kristiansen med stor fornøjelse og synes, at de formår at løfte diskussionerne om spin på en måde, så det altid hænger sammen med realpolitik. Faktisk er det altid dér, deres debatter tager deres udgangspunkt. Men du har ret, spin skurrer også i mine ører, og jeg synes, der i perioder har været fokuseret alt for meget på spin. Men på den anden side synes jeg, at det er fair at se på de udenomsmekanismer, der er i spil. Derudover kan man sige, at det bare er en naturlig konsekvens af, at de danske partier i en lang periode har haft så travlt med at ligne hinanden og hele tiden være opdateret på, hvad de andre partier har på hylderne, så de selv kunne formulere deres egen variant. Det er mere interessant at analysere bevæggrundene for deres opførsel end realpolitikken - simpelthen fordi den reelle forskel på partierne er så forsvindende lille efterhånden."
- Hvordan har dansk politik flyttet sig i forhold til, hvordan det så ud, da du gik til Se & Hør for lidt over seks år siden?
"Nu har jeg jo ikke været i eksil på en øde ø, men har løbende fulgt og kommenteret dansk politik, mens jeg har været på Se & Hør. Men perioden falder jo nærmest sammen med den tid, de borgerlige har siddet i regering, og der må man jo konstatere, at de er i noget dårligere form i dag. Og det bliver spændende at følge. Hvornår kører regeringen helt træt? Hvornår bliver Birthe Rønn Hornbech for stor en belastning? Skal Fogh til udlandet? Vil Dansk Folkeparti blive ved med at acceptere hans fravær? Kan Dansk Folkeparti overhovedet regne med at opretholde deres magtposition i dansk politik? Det må jeg sige, at jeg glæder mig til at komme til at følge på lidt tættere hold."
Troværdighed
- TV2 valgte jo under den seneste valgkamp at undlade at bruge dig som kommentator pga. en række artikler i Se & Hør om et angiveligt sort arbejde hos Naser Khader. Har du gjort dig nogle overvejelser om det forløb, i forbindelse med at du blev tilbudt jobbet?
"Ja, jeg kan sådan set godt forstå TV 2's beslutning dengang. Det ville give alt for meget støj, hvis jeg skulle sidde der og kommentere dansk politik, samtidig med at der i resten af mediebilledet var stor fokus på en sådan sag, jeg var indblandet i. Derfor er jeg da også glad for, at pressenævnet, da der var kommet mere ro i tingene, kom til en konklusion i sagen omkring Naser Khader, der fuldstændig blåstemplede Se & Hørs artikler. Men på trods af, at vi fik medhold i pressenævnet, så forstår jeg stadig godt Michael Dyrbys beslutning om ikke at anvende mig. Han skal jo først og fremmest tage hensyn til troværdigheden overfor seerne, og så kan man ikke vente på en afgørelse i pressenævnet. Der er så at sige no hard feelings." 


