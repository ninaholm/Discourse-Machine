Elever har haft for få timer i årevis
Der skal ryddes op i folkeskolen har undervisningsministeren varslet, efter det kom frem, at mange elever ikke får det antal timer, de har krav på. Men den viden har regeringen haft i årevis, uden de har gjort noget ved det, siger oppositionen


 Eleverne bliver undervist for lidt, lærerne pjækker, og skolelederne er ikke dygtige nok. Folkeskolen er igen i krydsild, og det har fået undervisningsminister Tina Nedergaard til at varsle 'en stor oprydning'. I Berlingske Tidende siger hun blandt andet: »Det er alvor. Jeg kan faktisk ikke komme i tanke om noget, der er værre end at svigte indlæringen. Forestil dig at gå på en skole, hvor du har ni timer mindre, end skolen ved siden af.«
Det kan imidlertid ikke være nogen nyhed for undervisningsministeren, at kommunerne har problemer med at leve op til lovkravet om minimumstimetal, lyder det fra oppositionen. I 2009 kunne halvdelen af kommunerne ikke overholde minimums-timetallet i dansk i 1.-3. klasse, og hver fjerde kommune tilbød heller ikke nok matematiktimer. Statistikken over timetallet i de danske folkeskoler har ligget frit tilgængeligt på Undervisningsministeriets hjemmeside i flere år, ligesom problemet med for få timers undervisning har været genstand for tilbagevendende debat i Folketingets uddannelsesudvalg, hvor også Tina Nedergaard er tidligere medlem.
Gammelkendt
Enhedslistens Johanne Schmidt-Nielsen er en af de politikere, der flere gange har stillet spørgsmål om minimumstimetallet.
»Man skal være en meget doven og uopmærksom politiker, hvis man ikke for længe siden har opdaget, at det er et kæmpe problem i folkeskolen, at mange elever har for få timer. Vi har forsøgt at gøre regeringen opmærksom på problemet i flere år. Det er en usympatisk måde at føre politik, at først når det kommer på forsiden, så vil man gøre noget,« siger Johanne Schmidt-Nielsen.
SF's uddannelsesordfører, Pernille Vigsø Bagge, har to gange indkaldt både den tidligere og den siddende minister til samråd om problemet.
»Det, ministeren siger, er så floskelbelagt, når vi har kunnet overvåge udviklingen i minimumstimetallet de sidste fem-seks år, og der alligevel ikke er blevet gjort noget ved problemet,« siger Pernille Vigsø Bagge og fortsætter: »Men måske folkeskolens virkelighed er begyndt at indhente regeringen på den værst mulige måde.«
Socialdemokraternes Christine Antorini mener, det er gammelkendt viden, at mange elever ikke får nok undervisning, selv om det i realiteten er ulovligt at gå under minimumstimetallet,
»Hun må gøre noget,« siger Christine Antorini, der kalder »total ansvarsfralæggelse« at kritisere folkeskolen, uden at se på hvad det er for en økonomi, regeringen har stillet til rådighed for kommunerne.
I virkeligheden er problemet med minimumstimetallet langt større, fordi eleverne i folkeskolen burde have det vejledende timetal, mener Pernille Vigsø Bagge. Det vejledende timetal er ti procent højere end minimumstimetallet eller 570 timer i løbet af ti års skolegang, hvilket svarer til at sløjfe hele 1. klasse.
»Både afgangseksamen og de nationale test er baseret på, at eleverne har fået det vejledende antal timer, derfor er det her en katastrofe for den enkelte elevs evne til at få en uddannelse og koster samfundet milliarder,« siger Pernille Vigsø Bagge.
Forligspartierne på folkeskoleområdet blev i går enige om, at der langt hurtigere, end det sker i dag, skal sættes ind over for kommuner, der ikke lever op til lovkravet om minimumstimetal i folkeskolen.


