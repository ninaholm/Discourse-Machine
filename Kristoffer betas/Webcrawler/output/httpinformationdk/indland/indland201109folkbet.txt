'Folk betaler allerede rigeligt i skat'



 Skal flere sociale ydelser være indtægtsreguleret? I så fald hvilke?
»Vi skal turde kigge på den danske velfærdsmodel med nye øjne. Det er knappe tider, og der er ingen grund til, at samtlige familier i Danmark uanset indkomst skal have en børnecheck. Eller at ældre med store huse og gode private pensioner skal have så mange penge fra staten, som de får i dag.«
Skal de unge hurtigere igennem deres uddannelse?
»Ja det er en fordel. Men jeg har selv skiftet studie undervejs, og det er nødvendigt at have den mulighed uden at det koster dyrt.«
Skal SU'en ændres?
»Det danske SU-system er verdens mest lukrative, og det skal vi bevare. SU'en skal hverken sættes op eller ned. Og de studerende skal også have det ekstra års SU i forhold til den normerede tid, netop så man har mulighed for at fortryde undervejs og skifte studie.«
Hvad skal der ske med EU-forbeholdene?
»De skal væk. De er skadelige for Danmark og vores indflydelse i Europa. Jeg er selv tilhænger af euroen, men det ville nok være en dårlig idé at have den til folkeafstemning lige p.t. Det ville vi ikke komme nogen vegne med.«
Hvordan ønsker du, at Danmarks rolle i EU skal udvikle sig generelt?
»Vi skal arbejde på at blive fuldt integreret i EU. Det er en stor fordel at være en del af det forpligtende arbejde, og det gælder både i forhold til økonomi, klima, ressourceforbrug og kontrol af pengestrømme for det var jo ikke på grund af for meget regulering, at vi endte i en finanskrise, det var på grund af alt for lidt. Det kan EU også være med til at forhindre, hvis vi arbejder på det sammen.«
Skal danskerne arbejde mere eller mindre?
»Vi skal arbejde mere og i længere tid. Det er en illusion at tro, at bare fordi der er mange arbejdsløse, så har vi for meget arbejdskraft. For det er jo langt fra alle de arbejdsløse, som passer til de sektorer, hvor der mangler hænder.«
Skal indkomstskatten ændres på nogen måde?
»Vi skal have en skattereform, der sænker indkomstskatten markant. Vi skal hæve grænsen for, hvornår man skal betale topskat med 50.000 kroner om året. Sagen er, at ganske almindelige mennesker, som det aldrig var tanken skulle betale topskat, gør det. Hver tredje lærer, hver femte sygeplejerske og hver tiende pædagog betaler topskat, og det skal ændres.«
Hvor ønsker du at sætte skatterne op?
»Folk betaler allerede rigeligt i skat, så skatten skal ikke hæves, den skal flyttes. Der skal mere skat på forurening og energiforbrug, der skal afgifter på cigaretter, og vi vil have en ejendomsværdiskat, så skatten stiger, når boligerne stiger, og falder, når boligerne falder«
Er ulighed i samfundet per definition en dårlig ting?
»Ja, hvis den er for stor. Men Danmark er et af de mest lige lande i verden, hvis ikke det mest lige land i verden. Vores mål er ikke 100 pct. lighed, for det er en utopi. Folk er forskellige. Nogle er mere heldige og talentfulde end andre, og det er et grundvilkår. Men selvfølgelig skal vi bekæmpe ulighed og sørge for, at alle er med.«

