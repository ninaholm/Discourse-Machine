Det er jo 'bare' en cykel
Antallet af cykeltyverier er steget i år, og cykeltyverier udgør størstedelen af alle anmeldte straffelovovertrædelser. Men man kan spørge sig selv, hvorfor man ikke kan kende forskel på din og min cykel?


 Jeg har stjålet cykler, og det beklager jeg. Men de andre gør det også. I hvert fald blev mere end 25.813 køretøjer - primært cykler - stjålet i andet kvartal af 2010, viser en ny opgørelse fra Danmarks Statistik.
Der er sket en stigning siden i vinter, og nu tegner cykeltyverier sig for 22 procent af samtlige anmeldte straffelovovertrædelser. Vold, butikstyveri, hærværk, you name it, ingen forbrydelser kommer i nærheden af at være lige så udbredte som cykeltyverier. Men det er forkert at stjæle andre folks ting. Det ved vi godt.
- Så hvorfor i alverden stjæler vi cykler?
»Nogle opfatter det som et 'lån', fordi de lige vil fra a til b og tænker: 'Forsikringen dækker'. Man kan bruge mange undskyldninger, selv om det reelt er at stjæle,« siger chefkonsulent i Forsikringsoplysningen, Christian Skødt, som selv har oplevet at få stjålet cykler og gennem mange år har fulgt med i alle de cykeltyverier, som forsikringsselskaberne må punge ud for.
»Det er nærmest blevet halv-legalt at stjæle cykler,« siger han.
- Det er jo også 'bare' en cykel?
»Men alle ved, at det ikke er sjovt at få stjålet sin cykel. Den, der mister sin cykel, har ofte en selvrisiko og skal undvære sit transportmiddel. Folk kunne ikke finde på at stjæle en bil, men når det er en cykel, så gør man det, selv om begge dele er et transportmiddel.«
Gerningsmanden
Der er så meget andet, jeg nemt kunne stjæle: En taske i toget, en buket blomster foran Brugsen eller en jakke i fællesgarderoben.
Det kunne jeg aldrig drømme om, men cykler, dem har jeg stjålet både ved højlys dag og i nattens mulm og mørke. Spontant og planlagt. Gamle og nye har jeg nuppet, herre- og damecykler, sågar en lille teenage-mountainbike har jeg stjålet.
Men der var det særlige ved dem alle sammen, at de var ulåste. Måske tilhører den ingen, måske var den allerede stjålet i forvejen, kan man ræsonnere, når man har overtrådt loven mod tyveri.
Det kan sagtens være en forklaring, mener postdoc og retsfilosof, Jakob v. H. Holtermann fra Center for Retskulturelle Studier på Københavns Universitet. Han er ikke ekspert specifikt i cykel- tyveriets juridiske rammer, men har også selv stjålet en.
»Det var måske nemmere for typer som dig og mig at bagatellisere det, vi gjorde, når man kunne åbne låsen med venstre hånd og ikke skulle tage hjem efter boltsaks og nedstryger. For så begynder man først at få associationer til andre typer kriminalitet,« siger han og vurderer, at på cykelområdet »slår normale stigmatiseringsmekanismer åbenbart ikke igennem«.
Om det er fraværet af straf, der er problemet, er en lang diskussion, lader han mig forstå.
Men »typer, som dig og mig«. Måske ligger forklaringen her: Vi cykeltyve er nogle sølle og særligt egoistiske sjæle.
- Hvem er de typer, der stjæler cykler?
»Der er en meget lav opklaringsprocent, så man ved faktisk ikke, om det er unge eller ældre. Vi har ingen profil på gerningsmanden og ikke særlig meget forskning på området. Men intet tyder på, at det skulle være noget sygeligt,« siger Anikka Snare, kriminolog på Københavns Universitet.
- Men hvorfor gør vi ellers så lovlydige borgere det så?
»Det kan der være mange grunde til. Det er trivielt. Folk går også over for rødt. Og så er cyklen jo en ejendel, som man ikke passer godt nok på,« siger hun.
Og her har Anikka Snare fat i noget - folk værner ikke om deres cykler.
Da forsikringsselskaberne i 1993 indførte nye krav om godkendte låse, og der var stor bevågenhed om emnet, ligefrem kampagner, faldt antallet af cykeltyverier drastisk, fordi folk passede bedre på dem. Siden er det steget igen, cykelejerne sløser, og politiet har vigtigere ting at tage sig til.
Men når folk ikke værner om cyklen - som det kan tolkes, når de parkerer deres rustne skrummel ulåst foran Hovedbanegården i ugevis - kan den ikke have særlig stor værdi. Og hvis det, jeg stjæler, ingen værdi har for ejeren, så er det vel ikke en ugerning, ræsonnerer jeg.
Tænkes tanken til ende, er mange selv ude om, at de får stjålet cykler. Måske er det ejerne, der burde spørge sig selv, hvorfor 'typer som dem' ikke passer på deres cykler.
»Hvis folk bare igen ville begynde at huske på at fastgøre cyklen med kæde til cykelstativet, så vil det hjælpe rigtig meget,« siger Christan Skødt.

