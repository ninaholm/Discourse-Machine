R og SF truer med at blokere våbenindkøb fra Israel
Forsvarsministeren skyder igen indkøbet af nyt artilleri i gang. Men det israelske selskab, som oprindeligt stod til at få kontrakten, møder modstand hos R og SF


 De radikale og SF truer nu med at nedlægge veto, hvis et omstridt israelsk selskab vinder den kommende udbudsrunde om at levere nyt artilleri til Forsvaret. Truslen kommer, efter at forsvarsminister Peter Christensen (V) og partierne bag forsvarsforliget, herunder Radikale Venstre og SF, har besluttet at igangsætte den første udbudsrunde vedrørende millionindkøbet af selvkørende haubitsere til hæren. I foråret havde det israelske selskab, Elbit Systems, nemlig givet »det økonomisk mest fordelagtige tilbud«, da indkøbet blev aflyst i sidste øjeblik efter kritik af netop dette selskab.
»Alle ved jo, at nogle mener, at Elbit Systems bryder de internationale love, og hvis vi kommer i den situation, at selskabet kommer med det bedste tilbud, må forsvarsministeren undersøge denne anklage,« siger Radikale Venstres forsvarsordfører, Martin Lidegaard, og fortsætter:
»Hvis anklagen er korrekt, mener jeg ikke, at Elbit Systems kan få ordren. Jeg har klart sagt til de andre partier i forligskredsen, at vi ikke ønsker, at et selskab, som bryder international lov – eller medvirker til det – leverer til det danske forsvar.«
Et stort problem
SF’s forsvarsordfører, Holger K. Nielsen, mener, at det er nødvendigt at inddrage »politiske og sikkerhedspolitiske hensyn« i valget af den kommende leverandør.
»Jeg mener, at det i allerhøjeste grad er et stort problem, hvis man køber israelske våben,« siger Holger K. Nielsen.
Selv om Elbit Systems tidligere i al ubemærkethed har leveret materiel til Forsvarets Materiel- og Indkøbsstyrelse (FMI) vakte det opsigt, da det i foråret kom frem, at FMI havde indstillet, at selskabet fik kontrakten til en værdi af en halv milliard kroner. Flere banker og pensionselskaber boykotter Elbit Systems, ligesom FN’s specialrapportør for menneskerettigheder i de besatte palæstinen-siske områder opfordrer til det, fordi selskabet blandt andet leverer overvågningsudstyr, der bliver brugt på Israels mur på Vestbredden. Som andre israelske våbenproducenter reklamerer Elbit System med, at selskabets produkter er »kamptestede«.
Radikale Venstres daværende forsvarsordfører, Zenia Stampe, fortalte, at det forventede valg af Elbit Systems gav hende »en rigtig dårlig smag i munden«, men erkendte at juridisk var der næppe noget af komme efter. Der er ikke nationalt eller i EU restriktioner på import af våben eller militært udstyr fra Israel.
Samme dag – den 30. april i år – hvor beslutningen endelig skulle have været truffet besluttede daværende forsvarsminister Nicolai Wammen (S) dog pludselig at »annulleret udbuddet og udskyde anskaffelsen«.
Den officielle forklaring lød, at der manglede penge til at genopbygge – eller erstatte – den EH101 helikopter, der i oktober 2014 havarerede i Afghanistan. I stedet ville forsvarsministeren undersøge muligheden for at leje eller låne artilleri fra et andet land, indtil der på et senere tidspunkt kunne træffes en ny beslutning om at købe det.
Få måneder senere, efter regeringsskiftet, kunne den nytiltrådte forsvarsminister så fortælle, at ingen af de adspurgte lande ville låne Danmark artilleri og de mulige tilbud om leje blev ikke vurderet at være »attraktive«.
Oberst Ole Bering fra Hærens Kamp- og Ildstøttecenter har kaldt Nicolai Wammens forklaring for »en dårlig undskyldning«, og i dag er Dansk Folkepartis forsvarsordfører, Marie Krarup, ikke i tvivl om, at det var dét, det var.
Den daværende SR-regering ønskede at slippe ud af købet af det israelske artilleri, uden risiko for en erstatningssag. Marie Krarup opfordrer nu Radikale Venstre og SF til at »besinde sig«.
»Det er noget hysterisk pjat, for det handler om, at de ikke vil købe fra Israel. Elbit Systems har leveret nogle kameraer til muren, men helt ærligt, hvad så? Der er vel også nogle, som har produceret nogle kiks, som de spiser ude i Islamisk Stat. Det gør vel ikke kiksefabrikken til en forbryder? Vi skal da købe det bedste materiel og ikke det mest politisk korrekte, som til gengæld ikke er godt nok,« siger Marie Krarup.
Enhedslisten står sammen med Alternativet som de eneste partier uden for forsvarsforliget og partiets udviklingsordfører, Christian Juhl, var den første, som i foråret råbte vagt i gevær om Elbit Systems kommende kontrakt. Det skete, efter at Enhedslistens udviklingsordfører havde læst en statusopdatering på Facebook (som siden er slettet) fra chef for brugergruppen i forhold til indkøbet af artillerisystemer, oberstløjtnant Søren Grøndal Høst: »Work...Negev ørkenen, Staten Israel«. Her var Søren Grøndal Høst ved at afprøve Elbit Systems artillerisystem ATMOS.
Christian Juhl erkender dog, at nok leverer Elbit Systems våben til Israel, men det samme er – eller har været – tilfældet med amerikanske selskaber som Boeing og Lockheed Martin, der er med i milliardkapløbet om at levere afløseren for de danske F-16-jagerfly.
»Ja, men jeg har heller ikke endnu stemt for en våbenhandel med USA – og det tror jeg heller ikke, at jeg kommer til. Selvfølgelig er USA også hensides pædagogisk rækkevidde, men der er jo en skærpet opmærk-somhed om Israels rolle i Mellemøsten, og Elbit Systems og den israelske stat har tætte bånd,« siger Enhedslistens udviklingsordfører.
Den nye første udbudsrunde, eller prækvalifikation, skal være færdig til foråret.
Peter Christensen oplyser i en skriftlig kommentar, at et »velfungerende og tidssvarende artilleri er vigtig for hæren og de opgaver, de skal løse – og derfor også vigtigt for Danmark«, og det derfor har været afgørende få igangsat indkøbet.

