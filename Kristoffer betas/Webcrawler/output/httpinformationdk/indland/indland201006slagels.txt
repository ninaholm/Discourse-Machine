I Slagelse får veteranerne særbehandling
Kommunerne skal blive bedre til at hjælpe veteraner med krigsskader, mener Slagelse Kommune. Selv har Slagelse nu afsat særlige medarbejdere på jobcentret til at guide veteranerne gennem systemet
Samfundets krav får nogle krigsveteraner til at søge tilflugt i skoven. Her er det Irak- og Kosovo-veteranen Hans Holm, der har slået sig ned i en skov i Nordsjælland. Han har fået konstateret Posttraumatisk Stresssyndrom og har svært ved at have mennesker omkring sig. Det er veteraner som ham, som Slagelse Kommune vil gøre noget ekstra for at hjælpe.


 Slagelse vil være foregangskommune for hjemvendte soldater. Kommunens jobcenter skal specialiseres i at håndtere syge veteraner, og samtidig håber man at etablere en landsdækkende klinik for krigssager på Slagelse Sygehus, siger byrådsmedlem Helle Blak (S), der er formand for Arbejdsmarkeds- og Integrationsudvalget i Slagelse.
»Vi skal blive bedre til i kommunerne at håndtere de mennesker, der kommer hjem fra krig med fysiske og psykiske skader. Det er jo nyt for alle i Danmark at have med den slags at gøre, og vi vil gerne finde en bedre måde at hjælpe dem på,« siger Helle Blak. For fremtiden skal syge krigsveteraner i Slagelse Kommune kun henvende sig ét sted, når de skal have hjælp. Foreløbig har kommunen afsat én fast kontaktperson på jobcentrets sygedagpengeafsnit, der skal tage sig af hjemvendte soldater, og på sigt skal ordningen udvides, så soldaten får en personlig guide til hele den kommunale verden, siger Helle Blak.
»Man kan løbe ind i megen ballade og møde rigtig mange forskellige mennesker i kommunen alt efter, hvad du skal have hjælp til. Den personlige sagsbehandler skal være kommunens fremstrakte hånd til soldaten, og så tror jeg, man kan undgå rigtig mange problemer,« siger hun.
Information kunne tidligere på måneden berette, hvordan krigsveteraner støder på problemer i det kommunale system i forbindelse med sager om førtidspension, sygedagpenge eller kontanthjælp.
Uegnede til arbejde
Et stigende antal soldater kæmper med psykiske problemer, efter de har været i krig, og nogle er så traumatiserede, at de ikke kan klare et almindeligt arbejde. Men i stedet for at hjælpe soldaterne tilbage til et almindeligt liv, gør kommunernes krav om dokumentation og arbejdsprøvning blot deres tilstand værre, fortæller soldaternes fagforening HKKF og veteranorganisationer som De Blå Baretter.
Nogle veteraner melder sig helt ud af systemet og isolerer sig i deres lejligheder, indtil kommunen smider dem ud. Enkelte flytter direkte ud i skoven for at slippe for samfundets krav og få ro. Det er de problemer, som Slagelse Kommune vil finde en løsning på, og nu har kommunen allieret sig med fagforeningen HKKF.
»Vi vil se, om vi i samarbejde med HKKF eller veteranorganisationerne kan opsøge soldaterne eller på anden vis gå mere varsomt til dem,« siger Helle Blak, der også vil sende kommunens medarbejdere til undervisning i, hvordan man håndterer psykiske lidelser som posttraumatisk stress-syndrom. I forvejen er Slagelse en krigskommune, der både huser Flådestation Korsør og Gardehusarregimentet på Antvorskov Kaserne. Nu er kommunen i gang med at tælle op, hvor mange veteraner der er blevet i området.
Særbehandling
Helle Blak er ikke bange for, at andre borgere føler sig snydt over den særbehandling, veteranerne får.
»Alle skal have særbehandling, hvis der er mulighed for det. Hvis bare man behandler alle lige, så er man sikker på at ramme skævt hver gang. Jeg har ingen forkærlighed for hjemvendte soldater, men jeg bliver berørt over deres situation,« siger Helle Blak.
- Andre borgere oplever de samme problemer med at blive sendt rundt til en lang række sagsbehandlere. Hvordan får de særbehandling?
»Der sker mange uheldige ting rundt om i systemet, men det, at vi får koordineret indsatsen bedre i forhold til soldaterne, forværrer jo ikke andres situation. Det kan være, vi får en viden, som også kommer andre til gode,« siger Helle Blak.
Samtidig gør hun opmærksom på, at kommunerne kun står med problemet, fordi Folketinget ikke har taget sig ordentligt af de soldater, der vender hjem.
»Jeg er lidt ærgerlig over at bruge mine kommunale kroner på det, for det er jo ikke kommunen, der har sendt dem i krig,« siger Helle Blak.
Veteranpolitik
I øjeblikket er en arbejdsgruppe under Forsvarsministeriet i gang med at udforme en samlet veteranpolitik, som Folketinget dernæst skal tage stilling til. Men ifølge forsvarsordfører fra SF, skal kommunerne ikke regne med, at staten betaler hele regningen for de hjemvendte soldater.
»Kommunen har en forpligtelse over for alle borgere, der er kommet i klemme. Det er den måde, den kommunale økonomi er indrettet på. Med andre sociale problemer sender du heller ikke regningen videre til dem, der har skabt dem,« siger Holger K. Nielsen.
Han er dog positiv over for at oprette særlige puljer til veteranprojekter, der ligger ud over kommunens almindelige opgaver.
I forlængelse af indsatsen i jobcentret håber Helle Blak, at Slagelse kan etablere en ny klinik for krigsskader på Slagelse Sygehus. Klinikken er et af de punkter, som Forsvarsministeriets veterangruppe arbejder med.
Både Slagelse Kommune og Forsvarsministeriet forventer at have deres veteranpolitik færdig til efteråret.

