Norge vil straffe kritik af religion og livssyn
Det skal koste at tale nedsættende om religion eller livssyn, mener regeringen i Norge. Danske politikere vil ikke være med til lignende skærpelse


 Den norske regering lægger op til at udvide forbuddet mod hadefulde ytringer til også at omfatte angreb på religion eller livsstil. 
"Et strafansvar, som beskytter forskellige religioner og den enkeltes religiøse følelser, kan forhindre alvorlige konflikter i samfundet," som der står på Justitsministeriets hjemmeside.
Samtidig vil centrumvenstre-regeringen afskaffe blasfemiparagraffen, som ikke længere er nødvendig.
"Vi får et bedre værn mod stærkt krænkende ytringer, samtidig med vi tager hensyn til ytringsfriheden," siger justitsminister Knut Storberget.
Den norske regering tager især initiativet med henblik på at beskytte religiøse mindretal, men i Danmark afviser et politisk flertal lignende tiltag.
"Det kan måske være udmærket i Norge, men her i Danmark er det godt at have en ventil i form af en åben og fri debat og ikke ved at tage for meget hensyn til sårede følelser - det kommer man ikke langt med," siger Dansk Folkepartis retsordfører Peter Skaarup.
Han roser den norske vilje til at afskaffe blasfemiparagraffen, men mener til gengæld, at det klinger hult, når man vil erstatte med andre strafretlige initiativer.
Forbud kan øge racisme
Heller ikke Socialdemokraternes retsordfører Karen Hækkerup mener, at øget straf er vejen til at undgå konflikter.
"Tværtimod kan man frygte, at bøde eller fængselsstraf kan få den skjulte racisme til at gro, når folk ikke længere føler, at de kan sige hvad de mener. Og politiet har andre at lave end at kontrollere, hvad folk siger," siger hun. Foreløbig afviser Socialdemokraterne at afskaffe blasfemiparagraffen. Karen Hækkerup erkender det sære i at bevare en lov, som ikke har ført til domsfældelse siden 1938.
"Men det er et godt kort at have i ekstreme situationer," siger hun. 
Ifølge den norske regering bør straf ikke normalt bruges for at værne om moralske eller religiøse normer. Og for at blasfemiske ytringer skal kunne straffes, må der være tale om ytringer, som er stærkt krænkende, 'fjernt fra ethvert sagligt meningsindhold og uden at indgå i de processer, som ytringsfriheden baserer sig på; søgen efter sandhed, demokrati og individets frie meningsdannelse', som Justitsministeriet skriver.
Forslaget vil blive behandlet i det norske Storting til næste år i forbindelse med en revidering af straffeloven. 

