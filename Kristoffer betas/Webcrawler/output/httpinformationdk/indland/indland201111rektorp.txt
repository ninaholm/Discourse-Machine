Rektor på KU: Mændene må klage
Mandlige lektorer, der er blevet vraget til et professorat til fordel for en mindre kvalificeret kvinde, må klage. Det mener rektor ved Københavns Universitet, Ralf Hemmingsen, som mener, at ordningen er en succes


 Hvis mandlige rektorer føler, at de er blevet forbigået i en ansættelsesproces om et professorat, må de klage.
Sådan lyder beskeden fra rektor på Københavns Universitet, Ralf Hemmingsen.
Udmeldingen kommer på baggrund af en artikel i mandagens Information, hvor anonyme lektorer fortalte, hvordan de er blevet vraget til et professorat med en begrundelse om, at en kvinde skulle have stillingen, fordi en kvinde udløser et ekstra, gratis professorat til fakultetet.
Ordningen er blevet kritiseret af flere mandlige professorer og lektorer, men Ralf Hemmingsen afviser kritikken.
»I 30 år har andelen af kvinder på professorniveau ligget konstant på 13-14 procent, og der er ingen initiativer, som har kunnet rykke ved det. Men nu er andelen af nyansatte kvindelige professorer næsten fordoblet, og i dag er 19 procent af professorerne på universitetet kvinder,« siger han og tilføjer, at mandlige lektorer, der føler, at de er blevet forbigået, må gå videre med deres sag.
»Hvis de føler, at de er blevet underkendt på et urimeligt grundlag i en ansættelsessag, så må de klage. Det tager vi meget alvorligt, for der er ingen dispensation for reglerne i ansættelsesbekendtgørelsen,« siger Ralf Hemmingsen.
Han understreger, at ordningen handler om at få fakulteterne til at motivere de kvalificerede kvinder til at søge stillingerne, men at det fortsat skal være de bedst kvalificerede, der får stillingerne.
De bedste får stillingen
»De gode ansøgere skal frem til ansøgningsbordet, men til gengæld må det ikke påvirke selve kvalitetsbedømmelsen, når ansøgerne er kommet. Det handler om at få motiveret og rekrutteret kvinder til at søge, men det er den bedste, der skal have stillingen — uanset om det er en mand eller en kvinde,« siger han og tilføjer, at fakulteterne ikke skal slå stillingerne op, hvis de ikke har råd til at ansætte en mand.
Selvmodsigende
Argumentet fra kritikerne lyder, at mindre kvalificerede kvinder i nogle tilfælde bliver ansat på bekostning af mandlige kandidater, fordi det udløser en økonomisk bonus, men Ralf Hemmingsen afviser, at det er tilfældet.
»Der gælder nogle faste regler for ansættelser, og Danmark er ikke en bananrepublik. Vi forudsætter, at folk overholder forvaltningsreglerne, og hvis det mod forventning skulle vise sig, at det ikke er tilfældet, må man selvfølgelig gribe ind,« siger han.
Ralf Hemmingsen vil ikke kommentere på de eksempler, som Information har beskrevet, men står i stedet fast på, at de pågældende mænd må klage.
Inge Henningsen, som forsker i køn og uddannelse på Aarhus Universitet, mener derimod, at Københavns Universitet burde gøre noget mere for at undersøge sagerne.
»Eksemplerne antyder jo, at man bryder alle former for almindelig praksis omkring ansættelse, og hvis det virkelig er sket, burde universitetsdirektør og rektor gå ind og påpege, at det ikke er noget, Københavns Universitet kan acceptere«.
Inge Henningsen er ikke tilhænger af ordningen, som hun mener, bygger på en grundlæggende selvmodsigelse.
»Universitetet siger, at de altid har taget de bedst kvalificerede — men hvordan kan de så tro, at man alene ved hjælp af økonomiske incitamenter, som kommer i spil i selve ansættelsessituationen, kan ændre noget som helst? Det er en selvmodsigelse.«
Hun foreslår i stedet, at universitet opprioriterer de fagområder, hvor der i forvejen er mange kvinder: »Hvis man nu gerne vil have flere kvinder ind, så var det måske en idé at se på, hvor de kvalificerede kvinder er henne i stedet for at fokusere på enkelte ansættelser,« siger hun.
Professor Bente Rosenbeck fra Nordiske Studier på Københavns Universitet er til gengæld tilhænger af ordningen, fordi det i løbet af de seneste år er lykkedes at få flere kvinder ansat i professorater.
»Københavns Universitet er en dybt uligestillet institution og en af de mest mandsdominerede institutioner i det danske samfund, så hvorfor skulle vi ikke forsøge at få en mere ligestillet institution? Ordningen har i hvert fald vist sig at have en effekt,« siger hun og fremhæver teologistudiet, som et sted, hvor der nu er blevet ansat flere kvinder.
»Lige pludselig er der kommet fire, kvindelige professorer på teologi, hvor det før har været umuligt at få ansat kvinder. Det er en kolossal forandring«.

