Politikernævnet knalder bøder ud
Samfundsreformator Mogens Jensen bringer tankerne på afveje


 Ved sit møde den 1. marts vil Folketinget for første gang mærke Politikernævnets virke. Altså det nye organ, som består af fire repræsentanter for offentligheden, der udpeges af Folketingets ombudsmand for at overvåge politikernes lødighed.
Politikernævnet kan pålægge politiske partier eller enkelte MF’ere og ministre at beklage svigtede løfter og falske anklager. Det skal ske fra tingets talerstol, og der er foreløbig afsat fire timer til formålet hver torsdag.
Nævnet kan yderligere idømme politikere bøder for særligt løgnagtige løfter eller udtalelser. Under den første runde den 1. marts skal en del af regeringens 100 løftebrud fra dens første 100 dage beklages.
Helle Thorning og Villy Søvndal skal således undskylde deres falske løfte om at forhøje pensionisttillægget med 5.000 kr., ligesom det svigtede løfte om 500 mio. kr. til begrænsning af lukkedage i børneinstitutioner skal skriftes.
Som hovedanstifter af falskneriet ventes Thorning ikendt en bøde på 200.000 kr., bl.a. for at have lovet en udvidelse af det offentlige forbrug, som hun nu i stedet beskærer med 1,6 mia. kr. Kilder nær Politikernævnet mener, at Søvndal slipper med 100.000 kr. i bøde, for falske løfter om bl.a. nedsat vægtafgift for biler på landet samt 40 pct. billigere buskort og særskat på banker.
Politikernævnet er allerede så overbebyrdet med vælgerklager over politikeres løftebrud, at det har anmodet ombudsmanden om at blive udvidet med to ekstra kamre, således at tre udgaver af nævnet kan fungere sideløbende.
En tænkt parallel
Hvis du er forbavset, kære læser, over ovennævnte oplysninger, skyldes det, at der er tale om en konstruktion. Jeg har opdigtet den for at anskueliggøre det straffesystem, nogle politikere af andet geled har tænkt sig at sænke med over medierne.
Det fremmer undertiden forståelsen, når man selv placeres i mekanismer, man har tiltænkt andre.
Jeg sigter selvsagt til den store samfundsreformator Mogens Jensen, MF for S. Helle Thorning glemte at ringe til ham, da hun skulle bruge ministre. Han må nu nøjes med kontortjansen som gruppeformand.
Men ikke blot gik han til sin forbitrelse glip af Kulturministeriet — han er ikke engang længere kulturordfører. Derimod beholdt han medierne som arbejdsfelt, og dét skal nu komme dem til skade.
Mogens den Store har udspekuleret en sindrig plan om, at Pressenævnet skal til at redigere aviser og tv-nyheder ved at tvinge medier til at bringe rettelser på forsiden henholdsvis allerførst i tv-nyheder.
Ikke nok med det. Han agiterer også for, at dette nævn, der består af en redaktør, en journalist, en funktionær fra oplysningsforbundene og en dommer — skal udstyres med magt til at idømme medierne bøder.
Advarsel til ministre
Dét vil være en virkelig fornyelse af retsstaten, hvis et sådant Pressenævn kan stange bøder ud efter forgodtbefindende — uden prøvelse af beviser, uden vidneafhøringer. I dag kan kun rigtige domstole idømme pressefolk bøder.
Jensens nye udgave af medieansvarsloven vil formentlig stride imod Den europæiske Menneskerettighedskonvention. Det véd Jensen ikke, for han har ikke læst den. Men han er sur på pressen, og nu skal vi belemres med et nyt straffesystem.
Det kunne friste at ignorere Mogens Jensens fantasterier. Men beklageligvis er han godt i gang med at besnakke Per Clausen fra Enhedslisten og Ellen Trane Nørby fra Venstre til at støtte sine ideer. Han søger også at styre den radikale kulturminister Uffe Elbæk ind som trækdyr i projektet.
Der er derfor grund til at advare både Elbæk og justitsminister Morten Bødskov (S) imod den geskæftige medieordførers uciviliserede straffesystem, som ville savne demokratiets sædvanlige retsgarantier. Lad blot bygdegeniet rende rundt med sine sære tanker i sin alt for rigelige fritid. Men tag ham for guds og ytringsfrihedens skyld ikke alvorligt. Tvivlere henvises til denne klummes indledning.

