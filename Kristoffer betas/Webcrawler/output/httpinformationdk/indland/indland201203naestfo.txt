Næstformandsopgør i SF skaber splid
Alt tyder på, at alder kommer til at spille en afgørende rolle, når SF skal finde partiets nye næstformand på landsmødet i april: De unge SF’ere støtter den nye kandidat, mens de ældre SF’ere hælder mest til den nuværende næstformand
Meta Fuglsang.


 Der er efter alt at dømme lagt op til en kamp mellem generationer, når SF’s nye landsledelse skal vælge partiets næstformand efter landsmødet om godt to uger i Kolding.
De unge bakker op om Mattias Tesfaye, mens partiets ældre generation støtter den nuværende næstformand, Meta Fuglsang. Det viser en rundringning til 30 af de 43 kandidater, som har meldt deres kandidatur til SF’s landsledelse.
De færreste har gjort deres stilling endeligt op. Men ud af de 30 kandidater peger syv på Tesfaye som deres foretrukne mand på posten, mens fem kandidater mener, at Meta Fuglsang vil være den bedste næstformand for SF.
Trods et beskedent talgrundlag på grund af de mange uafklarede stemmer anes en klar tendens, når man kigger på støtternes alder: De syv kandidater, der støtter 30-årige Mattias Tesfaye har en gennemsnitsalder på 27,5 år, mens 51-årige Meta Fuglsangs støtter har en gennemsnitsalder på 54 år. Kandidaterne ventes at pege på sig selv. Billedet af et lurende generationsopgør bekræftes af en række samtaler med SF’ere.
31-årige Kasper Bjering Søby Jensen vil stemme på Mattias Tesfaye, hvis de begge bliver genvalgt til SFs landsledelse. Han lægger ikke skjul på, at alder er en væsentlig faktor, når han skal træffe sit valg.
»Det er fjollet med en formand og en næstformand, der begge er over 50 år. Vi skal styrke generationsskiftet i SF, og derfor mener jeg, at Mattias er den rigtige mand på posten. Hvis ikke han bliver valgt, mener jeg, at vi kaster guld på gaden,« siger Kasper Bjering Søby Jensen.
Det sker med henvisning til, at partiets formand, Villy Søvndal, den 4. april i år kan fejre sin 60-års-fødselsdag, og Meta Fuglsang er 51 år.
Ud over Kasper Bjering Søby Jensen bakker blandt andre også partiets EU-parlamentsmedlem Emilie Turunen og tidligere folketingsmedlem Nanna Westerby, begge 27 år, op om Mattias Tesfaye.
»Jeg blev meget begejstret, da jeg hørte, at Mattias stiller op. Jeg kender ham, og han gør et godt stykke arbejde,« siger Nanna Westerby.
Ingen fløjkrig
På Meta Fuglsangs fløj er tidligere folketingsmedlem Kristen Touborg, 68 år, ikke i tvivl om, hvem han ser som næstformand i partiet, hvis han bliver valgt til landsledelsen og får mulighed for at stemme:
»Jeg mener, at den ene af de to nuværende næstformænd, som genopstiller, gør det udmærket. Derfor vil jeg støtte Meta Fuglsang. Hun har vist, hun har kvaliteterne og kan gøre arbejdet godt,« siger Kristen Touborg.
Han bliver bakket op af nuværende folketingsmedlem, Annette Vilhelmsen.
»Hun gør et kæmpe arbejde som næstformand for hele partiet. Hun forsøger virkelig at komme hele vejen rundt i organisationen,« siger Annette Vilhelmsen.
Blandt Meta Fuglsangs støtter er også Henrik Brandt. Han håber ikke, at personspørgsmålet kommer til at splitte SF.
»Jeg vil ikke være med til at få det her til at blusse op som en fløjkrig. I stedet er det vigtigt, at vi får en diskussion af, hvad vi vil med landsledelsen og næstformandsposten – og her synes jeg, at Meta Fuglsang hidtil har været god til at tage den diskussion,« siger Henrik Brandt.
I de seneste par uger har både Meta Fuglsang og Mattias Tesfaye debatteret partiets fremtidige linje i medierne, men de to næstformandskandidater bedyrer dog samstemmende, at alder ikke betyder noget for dem.
»Jeg ser det ikke som et generationsopgør, men jeg må hellere lade være med at kommentere næstformandskampen mere,« siger Meta Fuglsang.
»Det kan jeg faktisk slet ikke genkende. Jeg kæmper for et parti, der også har klar appel til kortuddannede lønmodtagere. Det oplever jeg bred opbakning til i alle aldersgrupper,« siger Mattias Tesfaye.

