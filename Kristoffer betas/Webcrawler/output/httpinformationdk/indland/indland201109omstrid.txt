Omstridt forsker anklages for plagiat og vildledning
Tre forskere har anmeldt tidligere psykologiprofessor Helmuth Nyborg til udvalget for videnskabelig uredelighed. De mener, Nyborg plagierer og vildleder i en forskningsartikel, der forudser et fald i danskernes IQ som følge af indvandring fra såkaldte  'lav-IQ-lande'. Nyborg selv afviser anklagen
Helmuth Nyborg var ansat ved Aarhus Universet fra 1968 til 2007 som intelligensforsker og psykologiprofessor. Med sin forskning har han tidligere gjort sig kontroversielt bemærket med, at kvinder er dummere end mænd, og at sorte mennesker er mindre intelligente end hvide.


 Den omstridte forsker Helmuth Nyborg er igen anklaget for uredelighed. Undervisningsadjunkt ved Aalborg Universitet Jens Kvorning, professor emeritus Jens Mammen fra Aarhus Universet og lektor Morten Kjeldgaard fra samme sted har sammen anmeldt Helmuth Nyborg til Udvalgene Vedrørende Videnskabelig Uredelighed (UVVU).
De hævder, at Nyborg plagierer og vildleder i en forskningsartikel, der blev bragt i det britiske tidsskrift Personality and Individual Differences i april.
»Som forskere har vi en pligt til at oplyse om plagiatet, og at der vildledes ved at give et budskab en falsk autoritet,« siger Jens Mammen.
I 2007 gik Nyborg på pension efter en alvorlig irettesættelse fra Aarhus Universitet i kølvandet på en sag, hvor han ikke kunne fremvise dokumentation for påstanden om, at mænd er klogere end kvinder.
Dansk IQ falder
Helmuth Nyborgs forskningsartikel fra april beskriver, hvordan den gennemsnitlige IQ i Danmark vil falde med årene, fordi andelen af efterkommere af indvandrere fra såkaldte »lav-IQ- lande« vil stige og til sidst udgøre er flertal.
Som dokumentation for sin påstand bruger Nyborg en annuitetsmodel og henviser til tal fra Danmarks Statistik og FN som kildemateriale.
Men ifølge de tre anmeldere er der tale om en hjemmelavet demografisk fremskrivning lavet af cand.oecon. Jørn Ebbe Vig, der, ifølge anmelderne, er økonom og statistiker for Den Danske Forening.
Nyborg angiver imidlertid ingen steder Vig som ophavsmand og gør sig derfor ifølge anmelderne skyldig i plagiering.
Samtidig er selve modellen stærkt fejlbehæftet.
»Det er en model, hvor man laver en fuldstændig hypotetisk forestilling om, at en befolkningsgruppe reproducerer sig i en eller anden takt, som man gætter på, de har haft i det land, de kommer fra. Men den tager ikke hensyn til viden om demografiske udviklinger,« siger Jens Mammen.
Skader dansk forskning
Plagiatet og vildledningen skader ifølge anmelderne dansk forsknings internationale troværdighed, eftersom Nyborgs forskningsartikel er bragt i et britisk tidsskrift, hvor Nyborgs ansættelse ved Aarhus Universet i perioden 1968-2007 desuden fremhæves.
Men forskningsartiklens konklusioner er også refereret i en artikel i Weekendavisen af videnskabsjournalist Lone Frank, hvor Helmuth Nyborg præsenteres som 'intelligensforsker og tidligere psykologiprofessor'.
Derudover bragte Jyllands-Posten den 13. september kronikken 'Indfødte kommer i mindretal' af Nyborg, hvori han henviser til sin forskningsartikels konklusioner om den faldende IQ i Danmark. Dermed bliver også den danske offentlighed vildledt, mener anmelderne.
»Det er uredeligt, at forskningen eller forskningens navn og autoritet bliver misbrugt til at fremme politiske budskaber. Man har selvfølgelig lov til at have politiske budskaber, men det er uredeligt, at de bliver fremsat som om, de er videnskabeligt begrundet,« siger Jens Mammen.
Anerkendt model
Helmuth Nyborg selv afviser at have plagieret og vildledt.
»Tallene er fra Danmarks Statistikbank og FN, så der er ikke noget at komme efter,« siger han.
Klagen går på, at du bruger en demografisk fremskrivning, som du ikke er ophavsmand til, men det er Jørn Ebbe Vig til gengæld.
»Det er en simpel annuitetsmodel. Den tager et tal for 235 landes indvandrere og så lægger den en ratio ind, som hedder forholdet mellem fødsler og død. Det er en almindelig og gemen model, som bl.a. pensionsselskaber bruger.«
Hvad siger du til mistanken om, at din dokumentation blot er propagandamateriale for Den Danske Forening?
»Jeg kender ikke Den Danske Forening. Jeg er ikke medlem og ønsker det heller ikke.«
Hvad har du lavet afsnittet om data og metode i din artikel på baggrund af?
»Tallene fra Danmarks Statistik.«
Og metoden?
»Metoden er en annuitetsmodel, der er alment anerkendt.«
Jørn Ebbe Vig afviser ligeledes at være blevet plagieret.
»Jeg har selv læst hans forskningsartikel, og der er ikke tale om plagiat,« siger han.
Er det korrekt, når anklagerne siger, at du er økonom og statistiker for Den Danske Forening?
»Nej, det er jeg ikke. Jeg har lavet noget arbejde for Den Danske Forening, men jeg er ikke medlem.«
Udvalgene Vedrørende Videnskabelig Uredelighed ønsker ikke at bekræfte eller kommentere på anmeldelsen.

