Vestager kan blive Europas ’bank-zar’
På trods af sin udtalte skepsis mod en for skarp regulering af bank- og finanssektoren nævnes Margrethe Vestager som favorit til at påtage sig en sådan stilling i den nye EU-Kommission. Dermed er Londons City mere beroliget


 Alt tyder på, at Margrethe Vestager (R) overtager en af de tunge økonomiske poster i den kommende EU-Kommission, sandsynligvis en nyoprettet post som ansvarlig for at regulere Europas bank- og finanstjenester og at gennemføre EU’s bankunion.
EU’s kommende kommissionsformand ventes senest i begyndelsen af næste uge at sammensætte sit hold, og Juncker synes indstillet på, at den vigtigste økonomiske post som ansvarlig for overholdelsen af den økonomiske disciplin i euro-samarbejdet skal besættes af en socialist eller socialdemokrat. Favorit her er fortsat den tidligere franske socialistiske økonomiminister Pierre Moscovici, mens Holland også har sendt en kandidat på banen i skikkelse af landets hidtidige social- demokratiske udenrigsminister Frans Timmermans.
For at sikre ligevægten mellem økonomiske ’strammere’ og ’slappere’ i EU-Kommissionen har Juncker kig på Vestager, der i sit hidtidige job som økonomiminister har haft en stor stjerne i Berlin, siger kilder tæt på kommissionsformanden. Ved at placere hende på posten som ansvarlig for EU’s bank- og finanssektor sender Kommissionen dermed også beroligende signaler til regeringen i London, der på grund af det store finansmarked har frygtet en for skarp europæisk regulering.
»Posten som kommissær for finansmarkedet er en logisk følge af, at EU efter finanskrisen har sandet, at bank- og finanssektoren skal sættes mere under lup,« vurderer Karel Lannoo, økonomisk kommentator ved tænketanken Centre for European Policy, CEPS, i Bruxelles.
Hidtil har reguleringen af bank- og finanssektoren ligget under den samlede kommissær for det indre marked, som i de sidste fem år har været besat af franskmanden Michal Barnier. Men området er vokset så meget i politisk betydning, at det vil være en god idé at skille det ud, mener Karel Lannoo.
Skal stress-teste
Selv om den Europæiske Centralbank, ECB, i Frankfurt får det egentlige ansvar for at stress-teste Europas banker og anbefale, hvem der skal reddes eller lukkes i en ny finanskrise, vil den afgørende politiske beslutning blive truffet af EU-Kommissionen i Bruxelles. Samtidig får den nye finanskommissær også ansvaret for at få bank- og finanssektoren bragt helt ind under EU’s indre marked, lige som det har været tilfældet for industrien i de sidste 20 år. Det har fået det til at løbe koldt ned ad ryggen på mange i bankernes hovedkvarterer, og formanden for de britiske banker, Anthony Browne, advarede i juli om, at »vægten i Bruxelles vil blive lagt for meget på ensretning til skade for sektoren«.
Margrethe Vestager har imidlertid i debatterne i EU’s råd af økonomi- og finansministre ikke lige frem været en stor tilhænger af øget EU-indblanding i bank- og finanssektoren. F.eks. har hun i modsætning til Barnier og sine kolleger fra Tyskland og Frankrig talt imod ideen om en afgift på alle transaktioner på finansmarkedet – den såkaldte ’Tobin-skat’ – lige som hun var længe om at blive overbevist om det nødvendige i EU’s bankunion.
Frygt for finanszar
Men det kan tjene til hendes fordel til posten, vurderer bl.a. Mats Persson fra den euro-skeptiske tænketank Open Europe. Den store frygt for London var udnævnelsen af en ’finans-zar’ i Bruxelles, som ville regulere med hård hånd. »Tværtimod kan man sige, at Storbritannien nu kan stå med en fordel, fordi den britiske kommissær kan sætte sig på selve posten for det indre marked,« siger han.
Den konservativt ledede regering i London har udnævnt den forholdsvis ukendte tidligere formand for Parlamentets Overhus, Jonathan Hill, og håber på enten posten som kommissær for det indre marked eller for handelspolitik. På den sidstnævnte har den tyske forbundskansler Angela Merkel imidlertid også kørt den nuværende tyske kommissær Günther Oettinger i stilling.
Juncker ventes imidlertid at ville blande kortene anderledes end i hidtidige kommissionshold. I stedet for 28 kommissærer med ansvar for hvert sit enkelte område, vil han oprette ’klynger’, hvor en håndfuld kommissærer skal arbejde tættere sammen med en vicekommissær som koordinator.
I den forbindelse vil den hidtidige magtfulde økonomikommissærpost sandsynligvis også blive delt op, så der er en kommissær med direkte ansvar for overholdelsen af de såkaldte konvergenskrav til euro-samarbejdet, og en anden kommissær med en mere bredt økonomisk funderet opgave for vækst og innovation.

