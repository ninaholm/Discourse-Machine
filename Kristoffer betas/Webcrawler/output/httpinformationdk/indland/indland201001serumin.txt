Seruminstituttet henviser til sine egne lægers privatklinik
Hvis man skal vaccineres i forbindelse med en udlandsrejse, og man ringer til Statens Serum Institut, bliver man stillet om til den private klinik Udlandsvaccinationen. Den ejes af læger fra serum-instituttet, og de tjener millioner på at vaccinere danskere


 Udlandsvaccinationen er et privat firma, som lever af at vaccinere danskere, der skal til udlandet. Ringer man til Statens Serum Institut, som på statens vegne har til opgave at rådgive danskerne om vaccinationer, bliver man stillet om til Udlandsvaccinationen, hvis henvendelsen drejer sig om udlandsrejser. På seruminstituttets hovedtelefonnummer kan man vælge »tidsbestilling hos Udlandsvaccinationen«, og da Information beder om personlig betjening, bliver vi straks omstillet til Udlandsvaccinationen, da vi siger, at det drejer sig om en rejse til Thailand.
Udlandsvaccinationen bor til leje i Statens Serum Instituts bygninger, men har i princippet intet med seruminstituttet at gøre. Det er et interessentselskab, som ejes af flere læger, som er ansat på seruminstituttet, og som altså tjener penge på, at seruminstituttet viderestiller alle potentielle kunder.
Konkurrenceforvridning
Det er en uholdbar struktur, mener Forbrugerrådets sundhedspolitiske medarbejder, Sine Jensen:
»Man ringer til en offentlig institution og bliver stillet om til en privat virksomhed. Det er ikke i orden. Det forvirrer forbrugeren og skaber uklarhed om afsenderen,« siger Sine Jensen.
Karsten Østergaard er bestyrelsesformand i firmaet Danske Lægers Vaccinationsservice, som også vaccinerer danskere, der skal til udlandet. Han mener, at ordningen er konkurrenceforvridende:
»Det er ikke rimeligt, at man ringer til det offentlige, og så bliver stillet videre til en privat klinik. Der er tusindvis af danskere, der fejlagtigt tror, at de køber en ydelse af Statens Serum Institut, og at prisen på vaccinationerne derfor er bestemt af staten. Men rent faktisk er de blevet henvist til en privat klinik, der tilfældigvis bor til leje hos seruminstituttet,« siger Karsten Østergaard.
Han mener, at de læger, som ejer klinikken og desuden arbejder på Seruminstituttet, tjener mange penge på modellen:
»Det er en god klinik, som er yderst rentabel. De får jo enorme mængder af kunder på den måde. En af vores væsentlige udgifter er markedsføring. Det kan de jo i hvert fald ikke have særlig mange udgifter til. Den får de gratis af staten,« siger Karsten Østergaard, som vurderer, at Udlandsvaccinationen får en »enorm mængde af kunder« gennem omstillingen fra seruminstituttet.
Han understreger, at konstruktionen er hel unik:
»Det svarer jo til, at Justitsministeriet stillede danskerne om til Kromann Reumert eller et andet advokatfirma. Det ville man jo aldrig nogensinde acceptere.«
Gammel konstruktion
Hos Statens Serum Institut ser direktør Niels Strandberg ikke noget problematisk ved konstruktionen. Han argumenterer blandt andet med, at Udlandsvaccinationen er et gammelt firma:
»Det er en konstruktion, der går tilbage til 1957«
- Det er vel ikke ensbetydende med,  at den er fornuftig?
»Nej, men det betyder heller ikke, at den ikke er fornuftig.«
- Det er læger fra seruminstituttet, der ejer Udlandsvaccinationen?
»Ja, men der er også nogle læger, som ikke er på instituttet, der er med.«
- Hvordan kan det være, at I henviser til et privat firma, når man ringer til jer?
»Fordi det er et firma, som vi lejer ud til. Men vi gør det først og fremmest af hensyn til kundebetjeningen. Når folk ringer ud på Statens Serum Institut for at blive vaccineret, så går vi ud fra, at det er, fordi de gerne vil i kontakt med Udlandsvaccinationen. Derfor henviser vi til dem.«
- Da jeg ringede, sagde jeg bare, at jeg gerne ville høre, hvilke vacciner jeg skulle have, hvis jeg skulle til Thailand?
»Jeg går ud fra, at du ringer, fordi du gerne vil vaccineres. Det kan man ikke blive på Statens Serum Institut. Det kan man på Udlandsvaccinationen. Det er en gammel og velkendt konstruktion.«
- Jeg er ikke sikker på, at folk udenfor er klar over det?
»Nej, men ved du hvad, så har du ikke fulgt med. Der har været masser af spørgsmål om Udlandsvaccinationen. Det fremgår også af Udlandsvaccinationens hjemmeside. Der står tydeligt, at det er et interessentselskab,« siger Niels Strandberg, som også understreger, at seruminstituttets telefonsvarer siger, at Udlandsvaccinationen bor til leje hos seruminstituttet.


