Ny aftale gør det lettere for børn at blive familiesammenført
Enhedslisten og Liberal Alliance har indgået en aftale med regeringen om nye regler for familiesammenføring af børn. Aftalen er en lempelse af de tidligere regler, men den lever ikke op til regeringens mål om at forsimple udlændingeloven, siger eksperter


 Børn under otte år kan fremover blive familiesammenført i Danmark, selv om de ikke har været udsat for en integrationsvurdering. Det er et af resultaterne af en ny aftale mellem regeringen, Enhedslisten og Liberal Alliance, som blev indgået i går. Aftalen er en lempelse af de stramninger, som Socialdemokraterne selv var med til indføre med den daværende VK-regering og Dansk Folkeparti tilbage i 2004, men alligevel er partiets integrationsordfører Jacob Bjerregaard glad for ændringerne:
»Vi har lavet nogle justeringer og fundet en bedre en balance. Den tidligere regerings politik var udmærket langt hen ad vejen, men den var for hård i forhold til små børn, der kommer i klemme, og det har vi nu lavet om på,« siger han.
Enhedslistens Johanne Schmidt-Nielsen betegner det som »et skridt i retning af en mere human udlændingepolitik«, selv om hun gerne havde set, at reglen om, at forældre skal søge om familiesammenføring inden for to år, helt var blevet fjernet:
»Hvis Enhedslisten havde lavet reglerne alene, så havde vi afskaffet toårsreglerne og reglen om, at man overhovedet integrationsvurderer børn,« siger hun.
Det er dog i stedet endt med, at det fremover vil være muligt at få dispensation fra toårsreglen, hvis den ægtefælle, der bor i Danmark er godt integreret i det danske samfund, eller hvis der er »rimelige grunde« til, at forældrene ikke har kunnet overholde toårsfristen.
»Der kan være forskellige årsager til, at fristen på de to år bliver overskredet — det kan være en skilsmissesag eller andre udfordringer i hjemlandet — og det er de uhensigtsmæssigheder, vi tager højde for, så vi undgår, at folk kommer i klemme fremover,« siger Jacob Bjerregaard.
Advokat og formand for Retspolitisk Forening, Bjørn Elmquist, er ikke i tvivl om, at aftalen indebærer betydelige forbedringer, men han ærgrer sig over, at partierne ikke er gået længere:
»Politikerne kan ikke lave en ny gennemskuelig udlændingelov i én håndevending, og derfor er de henvist til lappeløsninger. Det er fint, men det ændrer ikke ved, at der brug for en grundlæggende ny lov, som er lettere at tolke,« siger han.
Ikke mere gennemsigtig
Bjørn Elmquist peger på, at den nye aftale indebærer en række dispensationsregler, som bliver lagt oven i de nye regler, og det gør ikke udlændingeloven lettere at gennemskue — snarere tværtimod.
»Alene udlændingelovens paragraf ni om opholdstilladelse indeholder 27 stykker, og det er fuldstændig uigennemsigtigt. Det samme gælder familiesammenføringsreglerne, som bestemt ikke bliver mindre besværlige af de her ændringer,« siger han.
Ifølge Bjørn Elmquist strider den nye aftale med regeringens eget grundlag, hvor det fremgår, at regeringen vil arbejde for en lovgivning med »klare og rimelige regler for ægtefællesammenføring, ophold, asyl og statsborgerskab« og for en administrativ praksis, der er »gennemsigtig og forudsigelig«.
Den kritik bliver bakket op af advokat med speciale i udlændingeret Jens Bruhn-Petersen:
»Det bliver ikke mere enkelt at tyde loven,« siger han, men henviser til, at ændringerne er positive for de børn, der tidligere har fået afslag på familiesammenføring med en begrundelse om, at de ikke var mulige at integrere.
»Tidligere har de været i en låst situation, og derfor er det en klar forbedring for dem.«

