Au pairs er god forretning for Gentofte
Et beløb, kommunerne betaler til hinanden for at udligne omkostninger på udlændingeområdet, er betragteligt lavere i Gentofte end i Næstved. Forklaringen skal findes i den store andel af au pairer i førstnævnte kommune


 I sidste uge skrev lokalavisen Villabyerne om, hvordan Gentofte kommune modtager relativt få flygtninge i forhold til kommunens indbyggertal. De mange au pairer og expats løfter antallet af indvandrere fra tredjelande i kommunen, hvilket gør, at Gentofte ikke bliver tildelt særlig mange kvoteflygtninge under Udlændingestyrelsens fordelingsnøgle. Og nu kan Villabyerne så løfte sløret for akt to i sagen, der handler om de beløb, kommunerne betaler til hinanden for at udligne forskellene i deres omkostninger på indvandrerområdet. Udligningen fungerer således, at kommuner med få indvandrere betaler et beløb til kommunen med mange indvandrere.
Villabyerne har sammenlignet de beløb, Næstved og Gentofte, to nogenlunde lige store kommuner, betaler hver især. Hvor Gentofte skal af med 9,5 millioner kroner i 2016, vil Næstved Kommune modtage en faktura på hele 17,7 millioner kroner. Det skyldes den store andel af borgere fra tredjelande, der allerede har adresse i Gentofte, heriblandt au pairer. Næstved mister så at sige 8,2 millioner i forhold til Gentofte ved blandt andet ikke at have gjort nok brug af au pair-ordningen, ligesom kommunen også modtager flere flygtninge end Gentofte.
Flygtningenøglen
Næstved vil i år modtage dobbelt så mange flygtninge som Gentofte, og ifølge fordelingsnøglen vil det være i samme størrelsesorden næste år, hvor 104 flygtninge kommer til Gentofte og 242 sendes til Næstved. I perioden fra 2010-2015 har Gentofte Kommune modtaget 252 flygtninge, mens Næstved Kommune har modtaget 542 flygtninge.
Formand for Beskæftigelsesudvalget i Næstved Kommune, Anette Brix (K), kalder det i Villabyerne 'ikke rimeligt eller retfærdigt' og undrer sig dybt over, at Næstved tager flere end dobbelt så mange flygtninge end Gentofte, samtidig skal betale næsten det dobbelte i udligning til andre kommuner, modsat Gentofte. 
Læs også: Au pairer holder flygtningekvote nede i Gentofte
Villabyerne har søgt svar i social- og indenrigsministeriet, hvor kontorchef Dorte Lemmich Madsen har bekræftet at au pairer og expats tæller med, når flygtninge skal fordeles og udligningsbidraget betales:
»Udligningsordningen er et generelt tilskud til alle kommuner ud fra antallet af borgere med ikke-vestlig baggrund, som kompenserer for mere generelle merudgifter som for eksempel tolkebistand, sprogstimulering af børn med videre.«
Er det rimeligt?
Efter Villabyerne bragte første artikel, har Enhedslistens Johanne Schmidt-Nielsen stillet spørgsmål til integrationsministeren om, hvorvidt det er rimeligt, at au pairer regnes med, når flygtninge skal fordeles.
Læs også: Er 104 flygtninge for stor en opgave for Gentofte?
Integrationsministeren skriver, at der for nuværende er fem kommuner, der ikke modtager flygtninge på grund af en i forvejen høj indvandringskvotient. Dertil har Integrationsminister Inger Støjberg forhørt sig hos Kommunernes Landsforening, der svarer, »at den nuværende fordelingsmodel i det store hele er rimelig.« Ministeren tilføjer dog: »Jeg vil ikke afvise, at der måske kan være nogle hjørner i beregningen, man bør se på.«

