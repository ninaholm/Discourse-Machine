’Mens Obama spejder til Skandinavien, spejder vi til USA’
Danskere tegner i stigende grad sundhedsforsikringer og bliver behandlet på privathospitaler. Dermed overtager det danske sundhedsvæsen det værste fra bl.a. det amerikanske, og det er ifølge tidligere direktør for Sundhedsstyrelsen Jens Kr. Gøtrik paradoksalt, når man i USA er enige om, at systemet ikke fungerer og i højere grad burde ligne det skandinaviske


 USA har det dyreste sundhedssystem i verden, som fungerer langt dårligere end hovedparten af de europæiske landes.
Derfor er de amerikanske politikere lige nu ved at reformere sundhedsvæsenet med den skandinaviske model som forbillede. Samtidig er regeringen i Danmark ved at ændre det danske sundhedssystem, så det i højere grad kommer til at ligne det amerikanske. Det er »temmeligt paradoksalt«, mener Jens Kristian Gøtrik, som var direktør i Sundhedsstyrelsen fra 2001 til 2006, og som i dag er direktør for brancheorganisationen Medicoindustrien,

»Hvis udviklingen i Danmark fortsætter, som den er nu, så ender vi præcis det samme sted, som hvor USA står i dag. Jeg plejer at sige, at mens Obama spejder til Skandinavien, så spejder Danmark til USA,« siger Jens Kristian Gøtrik.
Ifølge ham er sundhedsforsikringssystemet en af hovedforklaringerne på, at det er gået så galt for det amerikanske sundhedssystem.
»I USA er der ikke blevet sat nogen grænser for, hvad forsikringerne måtte koste, og det har betydet, at de er steget fuldstændigt eksorbitant gennem de senere år,« siger han. I Danmark ser Jens Kristian Gøtrik tendenser til samme udvikling, når det gælder de skattebegunstigede sundhedsforsikringer, som regeringen har indført.
»I starten af året så vi jo, at nogle af forsikringsselskaberne hævede præmien på forsikringerne med 30 procent, og det er jo en helt uhørt stigning i forhold til hvad udgifterne i sundhedssystemet ellers stiger med,« siger Jens Kristian Gøtrik. Han er »utrolig ked af« den udvikling, der har været, hvor flere og flere danskere får private sygeforsikringer gennem deres arbejdsplads.
Var stolt af vort system
»Jeg har altid været meget stolt af vores sundhedsvæsen – der har været masser af fejl og mangler i det – men der har dog været en grundlæggende ideologi om solidaritet, hvor vi som befolkning har sagt til hinanden, vi kan sagtens være forskellige, have forskellige uddannelser og forskellig økonomi, men når det kommer til sygdom, så er vi enige om, at vi alle sammen skal have lige adgang til undersøgelser og behandling. Derfor synes jeg, det er meget foruroligende, at så mange mennesker bliver omfattet af de private forsikringsordninger, for vi ved godt, at jo flere, der får private sundhedsforsikringer, jo mere får man en følelse af, at nu har man sørget for sig selv, og så må de andre også sørge for dem selv,« siger Jens Kristian Gøtrik.
– Et af hovedformålene med det danske sundhedsvæsen er ifølge lovgivningen at sikre lige adgang til sundheds­ydelser. Hvordan har det harmoneret med den sundhedspolitik, der er blevet ført?
»Det harmonerer slet ikke. Når man laver en ordning, hvor der bruges offentlige midler på at understøtte nogle forsikringsordninger, som kun mennesker med tilknytning til arbejdsmarkedet har adgang til, så er der introduceret en klar ulighed, som er i diametral modsætning med de grundprincipper, som ligger i sundhedsloven,« siger Jens Kristian Gøtrik og tilføjer:
»Ikke nok med at der er en ulighed i, hvor hurtigt man bliver behandlet, der er også ulighed i, hvilke behandlingstyper, man kan få støtte til.«
Jens Kristian Gøtrik forklarer, at forsikringssel­skaberne selv bestemmer, hvad der skal stå i policen, og dermed hvilke ydelser, de vil dække. Han nævner som eksempel, at en række forsikringsselskaber dækker genoptræning og fysioterapi, som ikke er dækket af det offentlige sundhedssystem.
Chok at gavne de private
Da Jens Kristian Gøtrik var direktør for Sundhedsstyrelsen fra 2001 til 2006, var han meget enig i den vision, som daværende sundhedsminister, Lars Løkke Rasmussen lagde frem.
 »Den gik jo ud på at lægge sygehusene sammen, fordi man erkendte, at de mange amter var for små til hver især at kunne drive et fornuftigt sundhedsvæsen og sikre kvaliteten af behandlingen,« siger han.
»Men det var lidt af et chok for mig, da vi så blev pålagt af Lars Løkke Rasmussen, at der skulle være en anden norm, når det gjaldt privathospitalerne. Al forskning viser, at der skal en vis volumen til på et behandlingssted, før man får den bedst mulige kvalitet i behandlingerne. Men når det kom til det private, var det ikke det, der skulle anlægges som et kvalitetsgrundlag,« siger Jens Kristian Gøtrik.

Han mener, at sagen med forskellen på kvalitetskravene var meget sigende for Lars Løkke Rasmussens tid som sundhedsminister.
»Det var helt klart et spørgsmål om at få stimuleret væksten af de private hospitaler, og det er jo et ønske, man har lov til at have. Men så skal man også sige det åbent i stedet for at dække sig ind ved at sige, at man gør det for at afskaffe ventelisterne,« siger han.
Ifølge Jens Kristian Gøtrik har regeringens privatiseringspolitik da heller ikke hjulpet det mindste på længden af ventelisterne.
»Hvis man kigger på, hvad der rent faktisk er sket, så er kendsgerningen, at fra man indførte den udvidede fritvalgsordning i første omgang med de to måneders garanti og siden hen et månedsgaranti, så var der et ganske beskedent fald i ventelisterne lige i starten, men siden da – cirka fra 2003 og frem til sygeplejerskekonflikten i marts 2008, har ventetiden ligget fuldstændigt konstant,« siger han.

