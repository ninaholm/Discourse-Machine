Omstridt erhvervspsykolog bruges landet over
Konsulenten Hanne Museth blev i forrige uge mødt med hård kritik fra Gentofte Kommune, men hendes erhvervspsykologiske forløb bruges landet over af kommuner og virksomheder


 På Strandvænget måtte ledelse og personale erkende, at de stod over for en tiltrængt forandringsproces, hvis stedets renommé og kvalitet skulle genetableres efter den afslørende dokumentarudsendelse i vinteren 2007. 
Litha Tiufkær blev kort efter udsendelsen indsat som forstander på stedet, og den nye ledelse har blandt andet brugt erhvervspsykologen Hanne Museth som konsulent:
"Det kan være svært, og medarbejderne er i de her situationer meget sårbare og eksponerede, men Hanne Museth har i det her tilfælde hjulpet os med det at komme videre," siger Litha Tiufkær, og forklarer, hvad det er, hun mener, erhvervspsykologen Hanne Museth kan: 
"Hun ser det enkelte individ og er god til at synliggøre, hvad problemerne er. Hun er lige så meget ledelsens som medarbejdernes konsulent, og så er hun jo grundlæggende en dygtig psykolog," siger Litha Tiufkær om Hanne Museth, som har stået for temadage om det psykiske arbejdsmiljø på Strandvænget.
Hanne Museth er blevet udsat for skarp kritik i Gentofte Kommune, som anklager hende for at bruge konfliktskabende og psykisk nedslidende metoder i forbindelse med et forløb på bostedet Bank Mikkelsens Vej i Gentofte. 
I TV 2 Lorry kunne man således se to medarbejdere fra stedet og socialdirektøren, Søren Bønløkke, kritisere psykologen i forrige uge. De samme medarbejdere har dog ikke ønsket at udtale sig til Dagbladet Information, så det har derfor ikke været muligt at komme til bunds i kritikken. 
Vedholdende ledelse
Men erhvervspsykologen bliver brugt mange andre steder og har også været hyret til at lave et forløb for netop TV 2 Lorry, som ifølge hende selv var meget begejstrede efterfølgende. 
Og på det kommunale socialområde møder hun også faglig opbakning fra andre end Strandvænget. 
Jan Quist, der er centerchef for Specialcenter Kalundborg fortæller, at Kalundborg Kommune mildest talt er imponerede:
"Hun er i absolut Formel 1-klasse, og måske en af de eneste konsulenter, jeg har mødt, som virkelig formår at gå ind i de her situationer og skabe konkret forandring," siger han.
I Gentofte Kommune blev processen afbrudt, da en række medarbejdere klagede over forløbet. Men forandringsprocesser kræver ledelsesmæssig vedholdenhed, mener Jan Quist: "Den proces var sat i gang, men fik ikke lov at fortsætte, og der kunne Hanne nok, hvis hun havde fået lov, have gået tilbage og styret processen. Jeg har selv oplevet, at medarbejdere først blev sure på hende, og derefter takkede hende mange gange," siger Jan Quist.
Og Litha Tiufkær fra Strandvænget er enig i, at det kræver ledelse at skabe forandring: 
"Det kræver opfølgning og vedholdenhed. Men vi har påtaget os et ledelsesansvar for situationen, og det har region Syddanmark også. Det er ikke de enkelte medarbejderes skyld, når der er en hel organisation bag,"siger Litha Tiufkær om Strandvænget, der har en fortid, som ligner den på bostedet på Bank Mikkelsens Vej i Gentofte, som vi tidligere har omtalt.
Kritisk socialdirektør
I Gentofte Kommune fastholder socialdirektøren kritikken af Hanne Museth:
"Vi er ikke bakket ud af processen. Vi har standset et uhensigtsmæssigt konsulentforløb," siger han om, hvorfor de bad konsulenten om ikke at sende rapporten, som kommunen ellers havde bestilt.
Han vil ikke kommentere, hvorfor erhvervspsykologens metoder kan bruges andre steder, men konkretiserer noget af det der ifølge ham var uacceptabelt:
"Der blev anvendt det, man kalder den varme stol, hvor medarbejderne sidder på en stol i en rundkreds, og så får kollegerne lov til at kritisere vedkommende, uden at medarbejderen må svare," siger han og henviser til, at Hanne Museth også tidligere er blevet kritiseret af andre end Gentofte Kommune.
Jan Quist fra Kalundborg Kommune er enig i, at det kan opleves som hårdt, men det er på den gode måde, forklarer han: "Alle har oplevet, at det har været hårdt, men forstået på den måde, at der virkelig sker noget, og det kan jo mærkes. Men jeg har brugt hende så mange gange, at jeg ikke kan sætte tal på det, og jeg har aldrig oplevet noget, som ikke var fagligt eller etisk i orden," siger Jan Quist.


