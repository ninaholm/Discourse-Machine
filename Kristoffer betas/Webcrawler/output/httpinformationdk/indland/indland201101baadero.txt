Både røde og blå har glemt det grønne



 I det gældende energi- og klimaforlig fra 2008 lover parterne at drøfte nye energipolitiske initiativer »inden udgangen af 2010«. Samtidig har regeringen lovet at præsentere sin plan for et Danmark uden fossil energi »inden jul«. Ingen af delene skete, og nu ser både regering og opposition ud til helt at have glemt klimaspørgsmålet i den begyndende valgkamp. Det påpeger både Danmarks Vindmølleforening og den grønne tænketank Concito.
»Faktisk blev hverken ordene 'grøn', 'miljø' eller 'klima' nævnt én eneste gang i løbet af de 60 minutter,« søndagens tv-duel mellem Lars Løkke Rasmussen og Helle Thorning-Schmidt varede, påpeger direktør Thomas Færgeman, Concito. Heller ikke i statsministerens nytårstale optræder det grønne med ét ord.
»Regeringens reaktion på sin egen Klimakommission er tilsyneladende forsvundet i den allerede indledte valgkamp,« siger Asbjørn Bjerre, direktør i Danmarks Vindmølleforening. Begge grønne aktører appellerer til politikerne om at bringe energi og klima ind i valgkampen. »Det bliver kun dyrere, hvis man venter,« siger Bjerre.

