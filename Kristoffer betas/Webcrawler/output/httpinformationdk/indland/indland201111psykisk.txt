’Det er psykisk hårdt at blive ved’
Han er cand.merc. og arbejdsløs. Siden marts måned har Thomas Daugaard Nielsen sendt op mod 100 ansøgninger af sted, og indimellem er det til virksomheder, der også har modtaget 500 andre ansøgninger
’I langt de fleste tilfælde, hvor jeg efterfølgende har spurgt, hvorfor jeg ikke fik jobbet, har forklaringen været min manglende erfaring,’ siger Thomas Daugaard Nielsen.

»Jeg vidste godt, det ville blive svært. Men ikke så svært.«Thomas Daugaard Nielsen er 27 år og arbejdsløs. I marts blev han færdiguddannet som cand.merc. med speciale i HR fra Copenhagen Business School i København, og allerede inden han blev færdig med sit speciale, begyndte han at søge job.Det har han gjort lige siden, og efterhånden har Thomas Daugaard Nielsen sendt et sted mellem 70 og 90 ansøgninger af sted. »I langt de fleste tilfælde, hvor jeg efterfølgende har spurgt, hvorfor jeg ikke fik jobbet, har forklaringen været min manglende erfaring. Der er så mange om buddet, så virksomhederne kan jo nemt finde nogle folk, der har meget mere erfaring, end jeg har,« siger han og tilføjer, at nogle af de store virksomheder modtager op mod 500 ansøgninger, hvis de har slået en stilling op inden for HR.Da Thomas Daugaard Nielsen endnu ikke havde fået sin kandidatgrad i erhvervsøkonomi, begyndte han at overveje, om det ville være en fordel for ham at forlænge sin uddannelse.»Jeg kender flere, som har udskudt deres speciale for at undgå at blive ledig. Det overvejede min specialemakker og jeg også, men vi ville gerne være færdige, så vi endte med kun at forlænge specialet i to måneder,« siger han.Psykisk hårdtI øjeblikket følger Thomas Daugaard Nielsen et kursus om coaching i organisationer, som jobcentret har tilbudt ham at følge. Han håber, at det kan være med til at skærpe hans profil.»Det kan være svært at finde ud af, hvad man skal gøre for at komme til at stå bedre i forhold til at få et job, men kurserne er med til at øge mine kompetencer. Jeg har også været i virksomhedspraktik, og det er en god måde at udvide sit netværk på,« siger han.Resultatet er dog fortsat, at Thomas Daugaard Nielsen endnu ikke har fået en stilling, og det lægger han ikke skjul på er hårdt.»Det er psykisk hårdt at blive ved med at søge. Jo flere gange, man løber panden mod muren, des sværere bliver det at motivere sig selv til at fortsætte. Men det er bare den eneste vej frem,« siger han og tilføjer, at det især er hårdt, når han har sendt en ansøgning til en stilling, han føler sig kvalificeret til, og så alligevel intet hører fra virksomheden:»Hvis jeg har følt, at ansøgningen blev god, og at jeg også havde de rette kvalifikationer, er det knap så sjovt«.Thomas Daugaard Nielsen forsøger at strukturere sin hverdag som arbejdsløs, så det svarer til en almindelig arbejdsdag. Hvis det er en af de dage, han skal på kursus, står han tidligt op og går i gang med at skrive ansøgninger. Han holder typisk en times frokostpause og fortsætter til hen ad eftermiddagen. Når der er gået en uge, har han som regel fået sendt fire eller fem ansøgninger af sted.»Hvis det er til virksomheder, jeg ikke kender i forvejen, så bruger jeg mere tid på dem, men efterhånden har jeg jo fået opbygget nogle skabeloner, så det tager ikke så lang tid,« siger han.Foden indenforUnder sin virksomhedspraktik har Thomas Dau- gaard Nielsen selv fået indblik i, hvor svært det er at få foden indenfor i en virksomhed.»Man kan fornemme, at de er pressede, og der er meget, der skal gå op i en højere enhed, før de kan ansætte nogle flere.«Med sit speciale i HR er han også godt klar over, at han måske ikke altid har den profil, virksomhederne efterspørger.»Tit bliver HR-afdelingerne ramt af nedskæringer, fordi det er der, det administrative personale sidder,« siger han og fortsætter:»Så jeg er begyndt at overveje, om jeg skal begynde at søge nogle jobs uden for mit felt.«
