Tidligere R-landsformand kritiserer skattereformen
Skattereformen er utilfredsstillende, mener den tidligere radikale landsformand Søren Bald, der kritiserer den for at mangle social balance og en regulering af boligskatterne. Også andre tidligere radikale savner en ændret boligskat


 Kritikken er haglet ned over Socialdemokraterne og SF, efter regeringen indgik en skattereform med Venstre og Konservative, mens Radikale Venstre til gengæld er gået fri. Men nu møder partiet kritik fra egne rækker. Tidligere landsformand Søren Bald kritiserer skattereformen for ikke at være socialt afbalanceret.
»Jeg synes ikke, man kan påstå, at den har en solidarisk balance,« siger han og fortsætter: »Det nærmer sig et omvendt Robin Hood-princip, når man på én og samme gang bruger midler fra en begrænsning i væksten af overførselsindkomster til at finansiere reduktioner i topskatten.«
Søren Bald kritiserer også skatteomlægningerne for slet ikke at være en reform.
»Det er ikke en skattereform, men en mindre omlægning af en række skatter. Fraregnet forøgelsen af beskæftigelsesfradraget er der ikke noget at råbe hurra for,« siger han og efterlyser, at boligskat og rentefradrag var blevet inddraget: »Det er bedre at beskatte ting, der ikke kan flyttes, frem for arbejdskraften. Det har de økonomiske vismænd sagt i årevis. Det vil også være en skat, der rammer der, hvor der alt andet lige er betydelige midler til rådighed,« siger han.
Efterlyser boligskat
Siden SRSF-regeringen udformede sit regeringsgrundlag i oktober sidste år, har det været målet at lave en skattereform med »rimelig social balance«. Ifølge Søren Bald er det ikke lykkedes.
»Argumentet er, at ved at styrke beskæftigelsen bliver reformen socialt ansvarlig, fordi alt andet lige er en aktiv beskæftigelsespolitik et af de bedste sociale instrumenter, man kan bruge,« siger han og tilføjer:
»Det er forestillingen om, at ved at få flere til at tilbyde sig som arbejdskraft, at man dermed får flere i beskæftigelse. Men det er slet ikke sikkert, det er den måde klaveret spiller på. Jeg tror slet ikke, der er brug for at øge arbejdsudbuddet lige nu.«
Det tidligere radikale folketingsmedlem Jørgen Estrup havde også gerne set, at skattereformen havde ændret ved boligskatterne.
»Jeg er enig i, at det ikke er en stor reform, men nærmere en omlægning. Det er en svaghed, at man ikke fik standset udhulningen af skatten på fast ejendom. Men det er klart, at der også er hensyn at tage til boligmarkedet,« siger han.
I forhold til den sociale balance er Jørgen Estrup mindre kritisk end Søren Bald.
»Man kan diskutere, om det er acceptabelt, at man rører ved overførselsindkomsterne. Det er ikke det kønneste, jeg har oplevet, men det er på den anden side heller ikke et voldsomt indgreb.«
Forhenværende folketingsmedlem Elisabeth Arnold er »godt tilfreds« med skatteaftalen, men ærgrer sig over, at der ikke ændres ved boligskatterne.
»Jeg havde gerne set, at man ikke havde droppet ændringen rentefradraget, og at man havde set på boligbeskatningen. Det har mange økonomer også sagt. Det er de store boligejere, der har fået de største skattelettelser gennem de sidste mange år,« siger hun, men tilføjer:
»Men jeg ved godt, det ikke kan lade sig gøre, fordi både S og SF har sagt, de ikke vil røre ved det. Men jeg mener, det er et stort problem.«

