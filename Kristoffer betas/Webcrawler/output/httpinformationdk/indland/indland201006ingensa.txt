'Ingen særlige regler for socialdemokrater'
Udviklingsminister Søren Pind opfordrede Helle Thorning-Schmidts mand til frivilligt at indbetale skat i Danmark. Venstres politiske ordfører vil ikke erklære sig uenig  - men heller ikke gentage opfordringen


 - Politisk ordfører Peter Christensen (V) - din partifælle, udviklings-minister Søren Pind, kaldte i Berlingske Tidende Helle Thorning-Schmidt (S) for skattehykler og opfordrede Thornings mand, Stephen Kinnock, til at indbetale differencen mellem skattesatsen i Schweiz og  i Danmark på Skatte-ministeriets konto for frivillige indbetalinger.  Er det Venstres politik?
»Det tror jeg slet ikke bliver nødvendigt. For hvis man har sin familie her og gerne vil være skattepligtig i Danmark, så kan man også komme til at betale skat. Det ved jeg fra min tid i Skatterådet.«
- Så er du enig med Søren Pind?
»Jeg er sådan set ikke uenig med Søren Pind. Der skal være sammenhæng imellem det, man siger, og det, man gør - og dét prøver han at rejse en diskussion om.«
- Men bør Stephen Kinnock indbetale skat frivilligt  - uanset om han rent faktisk er skattepligtig i Danmark eller ej?
»Jeg kender ikke de konkrete forhold i sagen. Jeg har bare kunnet forstå på Helle Thornings kommentarer, at han ikke kunne betale skatten i Danmark, om så han ville. Der kan jeg bare sige, at det kan han godt.«
- Hvorfor skulle han det, hvis han ikke er skattepligtig?
»Hvis man arbejder i udlandet, så kan man under nogle givne omstændigheder skatteplanlægge sig ud af at betale skat i Danmark - og det er selvfølgeligt helt lovligt. Men når der rejses en politisk debat, så er det selvfølgelig, fordi det vedrører Helle Thorning-Schmidts familieøkonomi - og hun har jo det politiske mål at beskatte de rigeste i Danmark hårdere. Så ser det mærkeligt ud«.
- Skal der gælde nogle særlige regler for socialdemokrater?
»Næh. Jeg mener, at der gælder de samme krav til alle politikere - at der skal være sammenhæng mellem det, man siger, og det, man gør.«


