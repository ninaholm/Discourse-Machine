Regeringen og Enhedslisten tror atter på finanslovaftale
Venstres afvisning af en erhvervspakke gør en rød finanslov realistisk. Dermed kommer regeringen tilsyneladende heller ikke igennem med en kontanthjælpsreform i denne omgang – men dagpengespørgsmålet truer lige til det sidste med at ødelægge enigheden med Enhedslisten
Frank Aaen og Johanne Schmidt-Nielsen fra Enhedslisten forhandler igen med finansminister Bjarne Corydon, efter at Venstre tilsyneladende er ude af billede


 SRSF-regeringen ser alligevel ud til at gå efter at lave en aftale om næste års finanslovforslag med Enhedslisten.
Det sker efter, at Venstre og Konservative i går takkede nej til et fem sider langt tilbud fra finansminister Bjarne Corydon (S) – mens Dansk Folkeparti stadig tygger på det – om en såkaldt erhvervspakke. En pakke der blandt andet indeholder afskaffelser af sukker- og fedtafgifterne samt genindførelse af skattefritagelsen til udstationerede danskere.
Det er tilgengæld forslag, som Enhedslisten på forhånd havde nikket ja til. Og ifølge Informations oplysninger er regeringen og dens støtteparti angiveligt enige om »hovedtegningen« i en finanslovaftale, som det udtrykkes.
Selv om Enhedslistens finanspolitiske ordfører, Frank Aaen, understreger, at »der er ikke nogen endelig aftale på plads«, så havde partiets forhandlere i aftes indkaldt hovedbestyrelsens såkaldte følgegruppe for at orientere den om situationen. En endelig finanslovaftale skal i givet fald godkendes af netop Enhedslistens hovedbestyrelse.Enhedslistens topforhandlere konkluderede ellers så sent som for en uge siden, at finansministeren havde valgt side og gik i gang med offentligt at placere ansvaret for det forventede sammenbrud på regeringens skuldre.
Regeringen svarede igen ved at lække, hvad den mente var et godt tilbudom løsningen på dagpengesagen – som Enhedslisten havde sagt nej til: Nemlig at dem, som står til at falde ud af dagpengesystemet til nytår, kan få et uddannelsesforløb op til et halvt år med en indtægt, som svarer til kontanthjælpen.
Efterfølgende gik Bjarne Cory-don da også i gang med at undersøge mulighederne for at lave en finanslovaftale med Venstre og Konservative – ligesom Dansk Folkeparti hurtig bød sig til.
Det stod dog hurtigt klart, at Venstre ikke ville være med til at hæve skatter og afgifter for at finde pengene til den foreslåede erhvervspakke, så pludselig var Enhedslisten atter inde i varmen i finanslovforhandlingerne.
Efter hvad kilder i Enhedslisten beskriver som en »rutschebanetur«, hvor partiets forhandlere nærmest time for time skiftede fra at være ude og inde, kom parterne i weekenden og mandag så tæt på hinanden, at finansministeren gav VKO tilbuddet om erhvervspakken.
Venstres foreløbige farvel til finanslovforhandlingerne betyder samtidig også, at en foreløbig aftale om en kontanthjælpsreform er taget af bordet i Finansministeriet. Til gengæld kræver Enhedslisten stadig mere end de blot seks måneders uddannelse til de dagpengetruede, som hele tiden har lagt på forhandlingsbordet.
I alt har regeringen en pulje på 900 millioner kroner, som kan bruges til at betale for gaverne på Enhedslistens ønskeliste, der blandt omfatter en grøn jobplan.
Både regeringen og Enhedslisten forventer i dag, at en samlet aftale om næste års finanslov falder på plads i weekenden.

