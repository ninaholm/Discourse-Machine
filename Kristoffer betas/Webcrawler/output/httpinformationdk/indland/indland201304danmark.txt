Danmark løber hurtigere, men ikke hurtigt nok
Produktiviteten vokser, men for langsomt, mener produktivitetskommission, der udpeger private serviceerhverv som det svageste led. Mere konkurrence og mindre regulering skal sætte farten op
Foto: Mikkel Østergaard


 »Danmark har et produktivitetsproblem.«
Første sætning i første kapitel i Produktivitetskommissionens Analyserapport nummer ét, netop offentliggjort.
Udsagnet har man arvet fra regeringen, der for et år siden nedsatte kommissionen med tidligere overvismand professor Peter Birch Sørensen, Københavns Universitet, som formand. Regeringen ser det som en hovedopgave »at få lagt grundlaget for en stærk produktivitetsudvikling i hele samfundet,« og Kommissionen skal berede vejen dertil ved at analysere problemet og give anbefalinger, der kan styrke produktiviteten i både den private og offentlige sektor.
Svaret kan ifølge kommissionens rapport være mere konkurrence, mindre regulering, bedre uddannelse.
Produktivitet er et udtryk for, hvor megen værdi der klemmes ud af de ressourcer, der investeres i produktionen. Dvs. af medarbejderne, råstofferne, energien, jorden, maskinerne.
Måden at måle på påvirker, hvad resultaterne kan bruges til og lægger op til. Hvis ambitionen f.eks. er at gøre produktionen så bæredygtig som mulig, er ressourceproduktivitet det relevante at måle. Hvor og hvordan skabes økonomisk værdi med det lavest mulige input af energi og råstoffer?
»Fordi ressourceforbruget er svært at måle korrekt, argumenterer kapitel 3 for, at timeproduktiviteten er mest hensigtsmæssig at bruge i analysen af branchernes produktivitet,« hedder det imidlertid i rapporten, der følgelig fokuserer på værdiskabelsen pr. arbejdstime som den centrale målestok.
’Sakker agterud’
Om produktivitetsvækst målt på denne måde er godt eller skidt, afhænger af, hvad denne effektivisering bruges til. Hidtil er den bl.a. blevet brugt til at spare på arbejdskraften: Gennem de seneste 50 år er produktionen vokset og den enkeltes arbejdstid samtidig faldet.
Men når man ikke bliver ved at nedsætte arbejdstiden, fører vedvarende produktivitetsvækst til arbejdsløshed. Med mindre den øgede effektivitet ledsages af en evne og vilje til vedvarende vækst i forbruget. At forbruge – og derfor producere – stadig mere kan opretholde beskæftigelsen og give en højere levefod, men også en øget belastning af klima og miljø. Hvis ikke den skabte værdi investeres effektivt i miljøbeskyttelse.
Ifølge kommissionen behøver lav produktivitetsvækst ikke i sig selv at være et problem. Når knap så produktive lande ved at tage ved lære og kopiere indhenter højproduktive lande, falder produktivitetsraterne typisk.
»Der er ikke så mange lavthængende frugter mere,« som tidligere overvismand Christen Sørensen sagde om Danmarks muligheder i Informations økonom-enquete i januar.
Ifølge kommissionen er Danmarks gennemsnitlige produktivitetsvækst således faldet fra tre pct. om året i perioden 1960-1995 til under én pct. som gennemsnit de seneste godt 15 år.
Problemet er, mener regeringen og kommissionen, hvis væksten i Danmark er mindre end i de lande, vi konkurrerer med. Og det er den.
»Den danske produktivitet sakker agterud i forhold til de lande, vi normalt sammenlig-ner os med,« fastslås det i rapporten.
»I USA steg den samlede produktivitet gennemsnitligt med knap 1,8 pct. årligt fra 1995 til 2011. I Holland, Sverige og Tyskland var stigningen i gennem-snit 1,6 pct. årligt, mens gennemsnittet i Danmark var 0,8 pct. årligt i perioden,« skriver kommissionen.
Danskerne producerer altså stedse mere pr. time, men ikke så meget mere som konkurrenterne. Danmark har, med regeringens ord i opdraget til kommissionen, »tabt terræn«, og fortsætter det, kan Danmark få »svært ved at fastholde en privat og offentlig velfærd af international høj kvalitet.«
Baglænsløb i servicebrancher
I sin første rapport indkredser Produktivitetskommissionen årsagerne. Den offentlige sektor, der årligt lægger beslag på 500 mia. kr., står i debatten jævnligt for skud som værende ineffektiv. Om det er tilfældet, ved man imidlertid ikke.
»Den offentlige sektors produktivitet kan ikke vurderes på grund af utilstrækkeligt datagrundlag,« fastslår rapporten.
Der eksisterer således ikke nogen markedspris på knæoperationer, daginstitutionspladser etc., og derfor kan man ikke måle værdiskabelsen i de forskellige dele af den offentlige sektor.
»I et af verdens mest tabelbelagte lande skulle man tro, at en sådan konklusion var umulig. Men det er faktisk sandt – tal og informationer mangler,« sukker kommissionen.
Der, hvor Danmark tilsyneladende er mærkbart bagefter, er i de private serviceerhverv, der i dag udgør over halvdelen af Danmarks økonomi. Og »produktivitetsefterslæbet« er størst i servicebrancher rettet mod hjemmemarkedet: detailhandel, advokat-, taxa-, hotel- og restaurationsbranchen m.m.
Her havde man i perioden 1995-2010 en årlig produktivitetsvækst på minus 0,3 pct. – ifølge kommissionen løb man altså ligefrem langsommere – mens private serviceerhverv rettet mod det internationale marked såsom luftfart, it- og telebranchen samt finansiel service havde en produktivitetsvækst på 2,4 pct. og industrien en vækst på 1,9 pct. Højere, men også der lavere end i de nærmeste EU-lande og USA.
Mindre regulering
Produktivitetskommissionen skal i sine næste rapporter give egentlige anbefalinger til, hvor og hvordan produktiviteten kan presses i vejret. Men Analyse-rapport nr. ét rummer klare signaler.
»Konkurrencekulturen i Danmark kan blive bedre,« anfører man som en af vejene til at øge den »virksomhedsdynamik«, der handler om, at virksomhederne skal tilskyndes til »at lægge sig i selen og omsætte nye ideer til produktivitet«.
Her kan Danmark angiveligt lære af USA.
»Mere konkurrence på de amerikanske markeder sikrer, at dårlige ledere ikke får lov at blive i deres job, og at dårligt ledede virksomheder hurtigere går konkurs.«
Det betyder, at amerikanske virksomheder både vokser og nedskærer hurtigere, hvorfor arbejdsstyrken »i langt højere grad bliver beskæftiget der, hvor den er mest produktiv.«
Én vej til at skærpe konkurrenceevnen kan ifølge rapporten være mindre offentlig regulering.
»Regulering sætter grænser for, hvad virksomheder må og ikke må, og de grænser kan hæmme både konkurrence og virksomhedsdynamik mere generelt.«
»Tallene viser, at vi i Danmark regulerer mere end i f.eks. USA,« skriver kommissionen og nævner planloven, markedsføringsregler og regler på arbejdsmarkedet som forhold, der kan hæmme virksomheders produktivitet.
Øget internationalisering og bedre uddannelse er andre faktorer, der ifølge rapporten kan få danskerne til at skabe større værdi pr. arbejdstime.
Kommissionens ni medlemmer skal i løbet af i år levere yderligere en håndfuld rapporter til regeringen.
 

