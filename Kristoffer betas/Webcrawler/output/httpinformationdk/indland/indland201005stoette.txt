Støtter ikke længere kvindelig værnepligt
Forsvarsminister Gitte Lillelund Bech (V) er klar med en buket af tiltag, der skal gøre forsvaret mere attraktivt for kvinder. Men kvindelig værnepligt er ikke længere på dagsordenen
Forsvarsminister Gitte Lillelund Bech var tidligere en varm tilhænger af kvindelig værnepligt. Men nu står det punkt ikke længere på hendes dagsordenen: Nu er jeg jo minister og skal have hele regeringen bag mig, forklarer hun.


 Danmarks nye forsvarsminister Gitte Lillelund Bech vil have flere kvinder i det danske forsvar. Derfor er hun nu klar med en buket af forslag, der skal gøre forsvaret til en mere attraktiv arbejdsplads for kvinder.
Efter ti uger i ministerstolen er hendes tidligere mærkesag; indførelsen af kvindelig værnepligt, imidlertid ikke længere på dagsordenen.
»Det er ikke nødvendigvis det, vi partout skal,« siger Gitte Lillelund Bech og erkender, at hun har skiftet holdning i forhold til, hvad hun sagde så sent som den 23. februar, da hun blev minister.
Den dag kunne man læse på Folk og Forsvar, at den nyudnævnte minister er en varm tilhænger af kvindelig værnepligt.
»Før var jeg i mod (værnepligt, red.). I dag er jeg for. Derfor kan jeg også kun sige ja til kvindelig værnepligt,« sagde hun til bladet. I dag, ti uger senere, mener hun, at det er en række andre og mindre drastiske tiltag, der skal til for at få flere kvinder i trøjen.
»Nu er jeg jo minister og skal have hele regeringen bag mig,« som hun siger.
For få kvinder
Det er imidlertid Gitte Lillelund Bechs plan, at der skal en del flere kvinder i forsvaret end de 6,2 pct., der er i dag.
»Antallet af kvinder i militære stillinger er steget én procent det seneste år, men det er ikke godt nok,« siger hun og præsenterer derfor tiltag, der tilsammen skal gøre det danske forsvar mere attraktivt for kvinder.
For det første vil hun gerne have forsvaret til at fastsætte et mål for antallet af kvinder, ligesom der er for danskere med anden etnisk baggrund.
»Det vil i sig selv fremme ligestillingen, at der er et mål, som skal nås, mener ministeren. Dernæst skal forsvaret blive bedre til at rekruttere kvinder, mener hun.
»Rekrutteringskampagnerne bør understrege, at forsvaret er meget andet end kamp mod Taleban, f.eks. tilbyder forsvaret landets bedste lederuddannelse, og det er noget, der appellerer meget mere til kvinder end kamp,« siger hun.
For det tredje vil Gitte Lillelund Bech have ændret en række interne barrierer, som gør det svært for kvinder at komme ind i forsvaret. F.eks. finder hun det absurd, at forsvaret i dag afviser mange af de unge kvinder, der af sig selv møder op for at komme i trøjen.
»Dem, der melder sig frivilligt, ryger i øjeblikket bag i køen, fordi der er en regel om, at de nye hold først skal fyldes op med værnepligtige,« siger hun. »De unge kvinder, som gerne vil i forsvaret, får derfor at vide, at de kan komme igen om halvandet år, og det gider de fleste ikke vente på,« siger Gitte Lillelund Bech, der mener, at løsningen er at reservere ti procent af pladserne på de nye hold til frivillige, både mænd og kvinder.
Lige, men forskellige
Et fjerde forslag er at give forsvarets kvinder mulighed for at blive udsendt flere gange i træk, før de får børn, og så senere at arbejde i Danmark i en periode, når de har fået børn. I dag er både mænd og kvinder typisk udsendt et halvt år og så hjemme i Danmark et år eller halvandet.
»Der er ingen grund til, at der skal gælde de samme regler for alle. Mænd og kvinder skal nok være lige, men man behøver ikke behandle dem ens,« siger hun. »Der er jo allerede nu forskel på mænd og kvinders barselsorlov, så det er ikke nogen fremmed tanke, at man kan tage forskellige hensyn til de to køn.«
Et femte forslag, der skal få kvinderne ind i forsvaret, er obligatorisk deltagelse i Forsvarets Dag. I dag inviteres alle unge kvinder på 18 år, men deltagelsen er frivillig, og det betyder, at en hel del kvinder aldrig når frem til at overveje en karriere i forsvaret, mener hun,
»Alle unge danskere bør vide, hvad forsvaret kan tilbyde,« siger Gitte Lillelund Bech og mener, at det generelt vil være en stor fordel for forsvaret at få flere kvinder ind i de militære stillinger.
»En arbejdsplads skal hverken være en hønsegård eller ren mandehørm,« siger hun.
I det danske forsvar er der p.t. 8,6 pct. kvinder i Flyvevåbnet, 6,9 pct. i Søværnet og 5,0 pct. i Hæren.
Kvindelig værnepligt findes bl.a. i Israel og Kina.


