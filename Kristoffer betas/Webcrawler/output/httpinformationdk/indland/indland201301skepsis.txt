Skepsis over for elektroniske valg
Trods advarsler fra eksperter fastholder regeringen, at valgmaskiner skal afprøves ved næste valg til Europa-Parlamentet. Oppositionen er skeptisk overfor lovforslaget. Enhedslisten mener stadig, det er for dyrt både økonomisk og demokratisk
It-ordfører for Enhedslisten, Stine Brix, mener, det endnu er for usikkert at forsøge sig med elektroniske valg i Danmark, som regeringen i et lovforslag lægger op til at afprøve allerede ved europaparlamentsvalget i 2014. På billedet ses den manuelle optælling af stemmer ved europaparlamentsvalget i 2009.


 En erfaren hacker advarede i weekendens Information mod at indføre elektroniske valg i Danmark, som et lovforslag lægger op til at afprøve allerede ved valget til Europa-Parlamentet i 2014. Han og flere andre it-eksperter påpeger, at det endnu ikke er muligt at sikre gennemsigtighed i valgprocessen, så resultatet kan efterprøves og samtidigt have fuldstændig anonymitet i stemmeafgivelsen. En anonymitet, der er grundlovssikret. Enhedslisten vil ikke støtte et lovforslag på nuværende tidspunkt.
»Muligheden for at kombinere det, at vi har hemmelige valg med computere er uhyre vanskeligt. Enten risikerer man, at det bliver meget dyrt, hvis man skal sikre anonymiteten eller også risikerer man, at de mange folk, der skal ned og stemme, bliver usikre på, hvorvidt der er tilstrækkelig hemmelighed omkring deres valghandling, og det vil være meget uheldigt,« siger Stine Brix, it-ordfører for Enhedslisten.
Venstre afventer et møde i den kommende uge i Økonomi- og Indenrigsministeriet, inden de gør deres stilling op.
»Vi lytter meget til den kritik som it-eksperter har givet udtryk for, og vi er meget interesseret i at høre ministeriets svar på disse bekymringer. Overordnet støtter vi en øget automatisering, for der er mange penge at spare. Det bliver sværere at få partifolk til at stå for valgene, så det bliver mere og mere kommunale embedsfolk – og så kan det også blive mere sikkert, hvis man griber det rigtigt an. Men jeg er skeptisk overfor lovforslaget som det ligger nu,« siger Venstres it-ordfører, Michael Aastrup Jensen.
Økonomi- og indenrigsminister Margrethe Vestager (R) siger til Ingeniøren, at regeringen lytter til bekymringerne.
»Indvendingerne mod e-valg er lige præcis baggrunden for, at vi gør det som forsøg, i stedet for at køre det ud i fuld skala. Vi mener ikke, at der kun er fordele ved e-valg,« siger hun, men fremhæver, at et elektronisk system ville kunne sikre handicappedes stemmehemmelighed og give færre ugyldige stemmer.
Seks kommuner vil ved europaparlamentsvalget gennemføre forsøget, hvis lovforslaget bliver vedtaget.
Regeringen har valgt at forsøge sig med fremmødevalg, hvor stemmen afgives elektronisk, fremfor et valg over internettet, da de ikke har fuld tillid til metodens sikkerhed. Ministeren vil ikke, før forsøgene er gennemført, forholde sig til, hvilke øgede omkostninger konvertering til et elektronisk system vil eller må give.
»Fordelene er ikke til at prissætte. Hvad er det værd, at der er færre ugyldige stemmer? Jeg mener personligt, at det er meget værd, at folk kan afgive deres stemme og ikke lave fejl. Derfor er det en samlet vurdering, når vi kommer dertil. Jeg har hverken taget beslutning om det ene eller det andet, kun at det er afgørende og ufravigeligt, at tilliden til det at stemme, og til sådan et system, skal være i orden,« siger hun til Ingeniøren.
Netop den tillid ønsker Stine Brix ikke at eksperimentere med.
»Det er meget at gamble med folks tillid til, hvorvidt valghandlingen foregår fuldstændig hemmeligt og ikke kan manipuleres med. Det er en demokratisk grundsten at kunne stole på valgresultater. Det er meget bekymrende, at regeringen ikke lytter til erfaringerne fra Holland, hvor man har valgt at afstå fra elektroniske valg simpelthen fordi, de ikke mener at have nået målet i forhold til tilstrækkelig sikkerhed. Jeg vil ikke udelukke, at det på sigt kan være mere sikkert eller økonomisk rentabelt, men så må man jo vente,« siger hun og påpeger, at det system, vi har i dag, fungerer ganske udmærket.
Helt så trofast overfor det gamle system er Michael Aastrup Jensen ikke.
»Jeg tror faktisk ikke, folk er klar over, at det ikke er så sikkert, som man måske forestiller sig. Så sikker er en blyant heller ikke. Jeg har selv været formand for valgbestyrelsen i Randers i fem år, og jeg ved, hvordan det er med hensyn til optælling, og hvor mange problemer det skaber. I forhold til økonomi, brugervenlighed og sikkerheden er det en god idé at satse på en øget automatisering, men jeg er ikke sikker på, at vi er der endnu.« siger han.
 
 

