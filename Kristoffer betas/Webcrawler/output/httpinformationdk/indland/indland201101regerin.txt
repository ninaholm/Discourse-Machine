Regeringen ignorerede uenighed med USA
Danmark mente til forskel fra USA, at både Taleban og al-Qaeda-fanger burde betragtes som krigsfanger, men regeringen valgte at se bort fra uenigheden, fortæller tidligere topembedsmand


 Det var mindre væsentligt, for USA havde jo lovet at behandle fangerne humant alligevel. Sådan lød forklaringen fra Forsvarsministeriets tidligere departementschef Anders Troldborg, da han i går blev afhørt i den afghanske fangesag.
Her forklarede han, at den danske regering var helt på det rene med, at Danmarks folkeretlige forpligtelser var mere vidtgående end USAs, fordi USA ikke havde tiltrådt den såkaldte tillægsprotokol 1 til Genève-konventionerne.
»Ifølge dansk humanitær folkeret var al-Qaeda og Talebanfanger omfattet af Gen-ève-konventionernes bestemmelser om krigsfanger, ifølge amerikansk tolkning var de udenfor. Efter vores opfattelse drejede det sig om, hvorvidt fangerne skulle have adgang til en kantine, til  lønudbetalinger osv. Det var ikke et så væsentlige rettighedstab, at vi ikke kunne udlevere fanger til dem,« sagde den nu pensionerede topembedsmand.
Kendte til mishandling
Spørgsmålet om de afghanske fangers status er væsentligt i fangesagen, fordi Ghosoullah Tarin, der har anlagt sagen, og hans advokat, Tyge Trier, mener, at USAs manglende vilje til at give fangerne krigsfangestatus burde have været en advarsel til de danske myndigheder om, at man ikke kunne regne med, at amerikanerne ville behandle fangerne ordentligt.
Før udleveringen af Tarin og 30 andre afghanere til amerikanerne i marts 2002 skrev både danske og udenlandske medier om fangemishandling i Kandahar, ligesom den danske styrkechef Frank Lissner skrev hjem om »hårdhændet behandling« af fanger. Trods disse rapporter, nægtede Anders Troldborg at have haft noget kendskab til amerikansk fangemishandling i Kandahar.
»Jeg bed blot mærke i, at amerikanerne lovede en fuldstændig undersøgelse af beskyldningerne og tænkte, at så var vi jo enige om, at den slags er uacceptabelt«, sagde han.
Fik krigsfange-kort
USA meddelte allerede i januar 2002, at man ikke agtede at give de afghanske fanger krigsfangestatus, men ikke desto mindre var det tilsyneladende præcis det, Tarin og hans folk fik, da de den 17. marts blev overdraget til amerikanerne.
I forbindelse med den verserende retssag har Tarin fremlagt det krigsfangekort, som han fik udleveret af amerikanerne efter overdragelsen. Her har han fået POW-nummer 599 og tillige et Røde Kors-nummer.
Spørgsmålet om Tarins status kan få betydning for Østre Landsrets vurdering af den behandling, han har fortalt, han blev udsat for i den amerikanske fangelejr.
Onsdag berettede den tidligere regeringskommandant, hvordan han blev efterladt mange timer på gruset i bagende sol, gentagne gange blev sparket i baghovedet, klædt nøgen og senere interneret i et træbur. Han blev angiveligt også flere gange truet med tæsk af vagterne i lejren.
Fangesagen fortsætter den 8. februar med afhøring af bl.a. tidligere chef for det danske Jægerkorps Frank Lissner, en anonym militærtolk, der angiveligt har overværet fangemishandling, samt tidligere forsvarschef Jesper Helsø.
Sagen ventes afsluttet den 23. februar.


