Rekordoptag med slagside



 Den glædelige nyhed om, at flere i år er blevet optaget på en videregående uddannelse, dominerer medierne i disse dage. Der er også god grund til at være glad, men det øgede optag vil samtidig forværre nogle af de problemer, som lige nu findes på universiteterne.
På nogle fag er der allerede fysiske pladsproblemer - studerende må sidde i vindues-karme osv. På folkeskole- og gymnasieområdet har de fleste politikere en mening om, hvor mange elever der må være i en klasse. Når det kommer til universiteterne er holdningen tilsyneladende: 'jo flere desto bedre'. I går var såvel erhvervsliv som politikere da også ude at kritisere, at 8.000 unge i alt har fået afslag på at komme ind. Selvfølgelig ville det være godt at uddanne flere - spørgsmålet er bare, om det er muligt inden for de nuværende rammer. For ud over de fysiske pladsproblemer, tumler universitetet også med det helt grundlæggende problem, at de mange studerende og de begrænsede basismidler går ud over undervisningens kvalitet. Timeansatte lærere varetager en stadig større del af undervisningen.
Den enkelte løstansattelærer kan være udmærket, men hvis universitetet skal være andet end et udvidet gymnasium, så kræver det, at undervisningen er forskningsbaseret. Rundt om på landets universiteter fyrer man de fastansatte medarbejdere, som traditionelt tager sig af både forskning og undervisning - alene på Københavns Universitet har man i år fyret 82 under henvisning til de manglende basismidler.
På grund den stigende konkurrenceudsættelse af forskningsmidlerne på bekostning af basismidlerne, kommer der flere 'rene forskere' i projektansættelser, mens løstansatte lærere varetager undervisningen. Kombineret med et stigende antal studerende har man opskriften på en kvalitetssænkning af undervisningen og dermed kandidaternes niveau. Derfor må der følge flere basismidler med, hvis politikerne vil uddanne flere kandidater. ville

