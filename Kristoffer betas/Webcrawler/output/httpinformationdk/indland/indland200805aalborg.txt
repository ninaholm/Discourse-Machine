Aalborg Universitet går på strandhugst efter topforskere
Først var det en hel forskergruppe i telekommunikation, så var det en af Danmarks topforskere i biobrændstof og nu snupper Aalborg Universitet en af sværvægterne inden for både privat og offentlig forskning fra Københavns Universitet


 Et tilbud man ikke kan sige nej til. Det er nordjyderne åbenbart gode til at give topforskere og ledere på de store københavnske universiteter. I hvert fald har Aalborg Universitet (AAU) inden for de sidste par måneder snuppet først en hel forskergruppe inden for telekommunikation og dernæst en af topforskerne i biobrændstof fra Danmarks Tekniske Universitet. Og senest er det en af Københavns Universitets topfolk: Lene Lange, der i halvandet år har været institutleder på Biologisk Institut, som er faldet for AAU's gode tilbud.
Lene Lange har været 20 år i Novo Nordisk-koncernen, sidst som forskningschef i Novozymes, og er en af sværvægterne inden for privat og offentlig forskning på det natur- og sundhedsvidenskabelige område. Lene Lange forlader posten på KU til fordel for en nyoprettet stilling som prodekan for forskning. En stilling som ifølge dekan Frede Blaabjerg på De Ingeniør-, Natur- og Sundhedsvidenskabelige Fakulteter ikke har været slået op. Han erkender, at AAU har været hurtige til at kapre topforskerne fra DTU og KU, men mener ikke, at det er noget det nordjyske universitet er alene om.
"Syddansk Universitet har belejret os i et år for at få fat på folk via et headhunting- firma, men også Københavns Universitet benytter sig af den metode. Og den form rekruttering vil vi komme til at se langt mere af, når vi begynder at få uddelt basismidler ud fra, hvor meget ekstern finansiering vi kan tiltrække og hvor mange publikationer vores forskere laver," siger Frede Blaabjerg. 
Lene Lange bliver ligesom telekommunikationsforskerne og biobrændstofprofessor Birgitte Ahring tilknyttet AAU's nye afdeling i Ballerup med det ambitiøse navn Copenhagen Institute of Technology. 
"Vores afdeling i hovedstadsområdet har gjort det muligt at tiltrække folk, vi ellers ikke ville kunne få fat på, og så tror jeg, vi har tidsånden med os, fordi vores fakultet er langt mere tværvidenskabeligt end de andre universiteters," siger Frede Blaabjerg.
Bedrer ikke forskningen 
Rektor på Syddansk Universitet (SDU), Jens Oddershede, mener, at decideret headhunting er blevet en langt mere udbredt praksis på alle danske universiteter. 
"Men det er ikke noget, der gør dansk forskning bedre, hvis vi bare tager hinandens bedste folk. Det kan nok optimere ens eget universitet, men det giver ikke universiteterne som sektor flere ressourcer, der må vi blive bedre til at tiltrække udenlandske forskere," advarer Jens Oddershede. 
Han har dog ikke ligesom AAU planer om at åbne en afdeling i København, så SDU kan tiltrække flere topforskere.
Spørgsmålet er så, hvad det er som det nordjyske universitet kan tilbyde forskerne, som de store hovedstadsuniversiteter ikke kan give dem. 
"Vi konkurrerer ikke på lønnen, men på de forhold, vi kan tilbyde forskerne, og det er tilstrækkeligt, at vi kan give dem muligheden for bedre og mere spændende arbejdsforhold," siger Frede Blaa-bjerg.


