Morten Storm-sag afslører mangler ved ny PET-lov
Sagen om den tidligere PET-agent Morten Storm og hans rolle i drabet på terrorlederen Anwar al-Awlaki demonstrerer ifølge eksperter, hvorfor den kommende PET-lov bør udbygges med regler for brug af agenter


 Embedsmænd i Justitsministeriet arbejder netop nu på at udforme lovoteksten for den kommende lov for Politiets Efterretningtjenestes virke. Men sagen om den danske PET-agent Morten Storm illustrerer ifølge flere eksperter, at der er behov for en bredere lov end den, justitsminister Morten Bødskov forventes at fremsætte til februar.
Tidligere operativ chef i PET Hans Jørgen Bonnichsen peger på, at PET-loven udarbejdes på baggrund af en betænkning fra det såkaldte Wendler Pedersen-udvalg, der har været undervejs siden 1998.
»Udvalgets arbejde har varet næsten 14 år, og derfor er vi også mindst 14 år bag andre lande i forbindelse med kontrol af efterretningstjenesten,« siger Hans Jørgen Bonnichsen og fortsætter: »Det nye lovforslag handler nærmest udelukkende om registreringer af personoplysninger, for Wendler Pedersen-udvalget fik sit mandat tilbage i 1998, og virkeligheden har overhalet kommissoriet fuldstændigt. Men man kan jo håbe, at besindige politikere vil tage den op og sige, at der er altså ting, der rækker ud over persondataloven og dens bestemmelser i forbindelse med PET’s aktiviteter og registreringer.«
Også direktør for Institut for Menneskerettigheder, Jonas Christoffersen, finder det problematisk, at det nye lovforslag stort set kun tager hånd om PET’s personregistreringer, mens resten af tjenestens arbejde, blandt andet dens brug af agenter, mere eller mindre kan fortsætte som før. Og han pointerer, at der er behov for en uafhængig instans, som også hvad angår brug af agenter kan føre opsyn med PET’s arbejde:
»Der ligger sådan et slør af uklarhed og mistænkeliggørelse af PET’s virke, som de har svært ved at forsvare sig mod, da de i sagens natur ikke kan kommentere alt muligt over for offentligheden. Derfor vil det også kunne hjælpe på befolkningens tillid til PET’s virke, hvis man vidste, at der sad et effektivt og uafhængigt tilsyn og så på deres arbejde med kritiske, neutrale øjne,« siger Jonas Christoffersen og peger på, at heller ikke Folketinget i dag kan føre kontrol med PET’s arbejde.
»Folketinget er demokratiets centrale myndighed, men her er de kørt fuldstændigt af banen, og der er ingen parlamentarisk kontrol med PET. Ministeren og Folketinget har et parlamentarisk ansvar, men det kan Folketinget ikke løfte, for de har ikke indsigt i, hvad der foregår. Det betyder i virkeligheden, at man beder dem føre kontrol med en efterretningstjeneste i blinde.«
Vi ved ikke, hvad der foregår
Det er Morgenavisen Jyllands-Posten, der de seneste uger har afsløret, hvordan Morten Storm som PET-agent har hjulpet CIA med at opspore terrorlederen Anwar al-Awlaki, der senere blev dræbt ved et droneangreb i Yemen. Det er blandt andet sket ved, at Morten Storm angiveligt har skaffet al-Awlaki en kone, som kunne føre dem til hans tilholdssted. Uden hendes vidende og med risiko for, at hun også ville miste livet.
»PET kendte konsekvensen, hvis planen lykkedes, nemlig at al-Awlaki sandsynligvis ville blive dræbt, og at Aminah risikerede at ryge med,« sagde Morten Storm til Jyllands-Posten i søndags.
Avisens afsløringer har givet anledning til kritik af PET og PET’s brug af agenter. Har tjenesten sat civile liv på spil? Har den overskredet sine beføjelser ved at medvirke i opsporingen af en terrorleder i Yemen, når deres opgave er at »forebygge, efterforske og modvirke foretagender og handlinger, der udgør eller vil kunne udgøre en fare for Danmark«? Hvorfor var opgaven ikke under FE i stedet?
Men PET’s egne udmeldinger har været yderst sparsomme, og da der ikke er nogen uafhængig kontrol, ved kun meget få, hvad der reelt er sket.
»Når der ikke er noget uafhængigt tilsyn med PET’s arbejde og tjenestens brug af brug af agenter, kaster folk sig grådigt over hver en lille detalje, der kommer om tjenestens arbejde og læser alt muligt ind i det. Noget kan være rigtigt, og noget kan være fantasiforestillinger. Men vi ved grundlæggende ikke, hvad der foregår, og vi kan aldrig få det at vide,« siger Jonas Christoffersen fra Institut For Menneskerettigheder.

