Skolefolk har små forventninger til ny minister
Den store reform af folkeskolen forliste med undervisningsminister Tina Nedergaard. Og det kommer den nye mand på posten, Troels Lund Poulsen, næppe til at lave om på, mener skolefolk


 Den nye undervisningsminister Troels Lund Poulsen (V) kan give måske give et friskt pust til folkeskoledebatten, håber skolefolk. Flere tipper dog på, at det mere handler om valgkampstrategi end om egentlige ambitioner for uddannelsespolitikken.
Formand for Skolelederne Anders Balle har ikke de store forventninger til, at den nye undervisningsminister kommer til at betyde det store for folkeskolen, fordi der er så kort tid til et valg.
»Jeg tror, at den tomgangsperiode, vi har oplevet, vil fortsætte. Men vi kunne godt tænke os, at rokaden betød, at folkeskolens parter reelt blev inddraget i en reform af skolen, for det har knebet lidt under Tina Nedergaard (V), siden projektet om partnerskabet kuldsejlede,« siger han.
Da Tina Nedergaard overtog posten som undervisningsminister i februar sidste år, havde statsminister Lars Løkke Rasmussen allerede lagt op til et 360 graders eftersyn af folkeskolen, et nationalt partnerskab og en større reform. Men partnerskabet strandede i efteråret, og siden har den store skolereform stået i stampe.
Valgkampsoplæg
Danmarks Lærerforening (DLF) frygter, at den nye  undervisningsminister primært er sat ind for profilere Venstre i den kommende valgkamp.
»Det mest sandsynlige er, at der vil være dødvande til efter valget, men undervisningsministeren har også mulighed for at starte en ny dialog med partierne i Folketinget og parterne omkring skolen. Det håber vi, han vil bestræbe sig på,« siger næstformand i DLF Stig Andersen.
Formand for Skole og Forældre Benedikte Ask Skotte nærer samme håb, men betegner det som »et rigtig svært tidspunkt« at træde til som undervisningsminister.
»Forhåbentlig vil den nye minister sætte pris på, at der er brug for en bred aftale om skolen på længere sigt. Han behøver ikke vente til efter valget med at sætte gang i forhandlingerne, selv om vi godt er klar over, at der næppe vil blive truffet store beslutninger,« siger hun.
Information fangede i går Troels Lund Poulsen, som betonede sin erfaring i at forhandle med interesseorganisationer.
»Jeg har jo ikke lavet andet end af forhandle med KL, da jeg var miljøminister. Jeg ved, hvor svært og spændende det er at have med interesseorganisationer at gøre,« lød det fra ministeren, som betoner, at hovedopgaven er folkeskoleudspillet og forhandlingerne derom: »Som vi forhåbentlig skal have på plads.«
Tina Nedergaard har indledt møder med parterne i folkeskoleforliget om blandt andet specialundervisningen. Uddannelsesordfører Christine Antorini (S) er overrasket over valget af Troels Lund Poulsen, fordi han ikke tidligere har beskæftiget sig med uddannelsesområdet i sit politiske virke.
»Risikoen er, at det skal bruges som valgkampsoplæg. Så bliver diskussionen meget ideologisk, og det har folkeskolen ikke fortjent,« siger Antorini, der mener, at Nedergaards tid som minister var præget alt for meget af ideologi.


