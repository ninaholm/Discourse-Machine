Hvem må sidde i feminismens parnas?
Kampen om KVINFO's berettigelse ruller for tiden. Kritikere hævder, at centret lukker døren for borgerlige og anderledes tænkende. Men Kvinfo er skabt for at forandre verden, ikke for at fastholde gamle kønsroller, lyder svaret
Feminister i en nøgendemonstration, der skal symbolisere, at kvinder er 'afklædte i det patriarkalske samfund'. Det er kvinder fra kunstnergruppen Who's the Vampire, der i forbindelse med Kvindernes Internationale Kampdag den 8. marts, ville de sætte fokus på lønulighed mellem kønnene, ved at vandre nøgne ind i Arbejdsmarkedsstyrelsen i København.


 De vedstår det tit og gerne, de borgerlige feminister. Landets eneste videnscenter for køn og ligestilling, KVINFO, er også den klogeste og mest kompetente aktør på området.
Men det freder den ikke, og fra tid til anden blusser stridighederne op mellem ligestillingscentret og en skare af 'blå' feminister, der også kræver anerkendelse.
Senest bar den anonyme satireblogger Bitterfissen Bethany ved til bålet, da hun kaldte den borgerlige feminist og Berlingske-blogger Anne Sophia Hermansen for »meningsfissen«.
Herefter tog konflikten fart, da KVINFOs direktør, Elisabeth Møller Jensen, kortvarigt linkede til teksten på sin Facebook-profil til stor forargelse for de borgerlige debattører.
Herefter har de blå feminister i harmdirrende tonefald kritiseret, at en forskningsinstitution med skattepenge i ryggen henter støtte fra en anonym blogger til at more sig på bekostning af andre.
Men denne harme trækker blot veksler på et andet og vigtigere spørgsmål: Om man som ligestillingsinstitution med 30 millioner af statens kroner i ryggen har førsteret til at definere, hvad der er bedst for kvinder?
Det har KVINFO indlysende ikke ret til, lyder det fra en række borgerlig feminister i miljøet omkring Berlingske, CEPOS og bloggen Damefrokosten.
De opfatter videnscentret som et feministisk parnas uden forståelse for en række holdninger som anerkendelsen af sexarbejde samt modstanden imod kønskvoter og øremærket barsel til mænd.
Staten ud af vores trusser
Historiker og blogger Nina Søndergaard mener, at KVINFO er for selektiv i udvælgelsen af, hvad der er god feminisme.
Selv kalder hun sig prosex-feminist, og med slogans som »Staten ud af vores trusser«, idet hun kritiserer kriminalisering af sexarbejdet. Hun oplever ikke, at hendes tanker vinder gehør i centret.
»Siden KVINFO får penge fra staten, kunne man godt tænke sig, at deres job var at udvælge en vifte af feminister under sig, men det vælger de tilsyneladende ikke at gøre. Prosex- eller borgerlig feminisme er svært at finde derinde,« siger hun og tilføjer:
»Jeg synes, KVINFO burde kalde sig for radikalfeminister. Det vil de nok ikke selv skrive under på, men de producerer en helt bestemt kvinde- og kønsforskning, der bygger på antagelsen om, at kvinder altid er undertrykte og i en underlegen magtposition i forhold til mænd. Det er rigtigt mange steder, men det er ikke helt sandt altid og for alle. Den lille gnist af nuance inden for radikalfeminismen findes ikke.«
Hun anser mange af KVINFOs analyser af sociale magtstrukturer for væsentlige.
Samtidig er institutionen tit forhippet efter at tale på vegne af en masse kvinder, der er forskellige, og hvor nogle eksempelvis er født med mandlige kønsorganer. Og så synes KVINFO nogle gange at have glemt, at de har opnået en del af den magt, kvindebevægelsen historisk har kæmpet for.
»Nogle gange er det lidt uklædeligt at blive ved at kalde sig offer, når vi snakker rige, hvide kvinder, der kan vælge og vrage,« siger hun.
Men er det irrelevant at pege på f.eks. lønforskelle mellem kønnene, og at mænd ikke tager barsel?
»Nej, vi kan sagtens tage diskussionen. Jeg opfatter det da også som problematisk at kommende arbejdsgivere ser en omvandrende barsel i mig. Men irritationen ville ophøre, hvis KVINFO bare inkluderede nogle flere slags feministiske røster, der ikke stryger institutionens linje med hårene. Så skal jeg nok holde op med at brokke mig.«
Hjemløse borgerlige
Forfatter og journalist Angela Brink, der førhen har markeret sig i ligestillingsdebatten på den borgerlige side, tvivler på, bredere repræsentation er vejen frem.
»I en liberal verdensanskuelse giver feminisme ingen mening. For i liberalismen er der principielt ikke forskel på nogen, og man anerkender ikke, at kvinder og mænd kan opleve ting forskelligt. På den måde giver det ikke mening at inkludere en masse liberalister i KVINFO, for de kan ikke snakke sammen og anerkender slet ikke hinandens problemstillinger,« siger hun og tilføjer:
»På den anden side skulle det nok kunne lade sig gøre — jeg har f.eks. aldrig hørt KVINFO have problemer med at favne muslimske kvinder, der frivilligt lever i patriarkalske familier.«
Angela Brink ser i dag et voksende antal yngre kvindelige debattører af borgerlig observans, som er politisk hjemløse. Selv forsøgte hun at give plads til dem, da hun gik ind i CEPOS, hvor hun i halvandet år var kommunikationschef.
Men det var svært, for i det borgerlige Danmark er kønsroller ikke noget, man snakker om. Det er »sådan noget queer-noget, de kører ude på den yderste venstrefløj«.
Derfor er de unge, borgerlige feminister fortsat hjemløse, og så snart de formulerer en holdning, falder den til jorden, siden der mangler en eksisterende feministisk scene at inkorporere synspunkterne på.
»En statslig institution som KVINFO burde magte at invitere dem ind,« siger Angela Brink og uddyber:
»Ligestillingsdebatten er så afgørende vigtig for vores fremtid, at man ikke må skabe en illusion om, at man kun ønsker lighed og et lykkeligt liv for dem, man er politisk enig med. Det er et ekstremt vigtigt emne, og det må ikke gå op i hat og briller.«
KVINFO har selv svært ved at forstå kritikken. Her er det mere borgerlige feministers afviste invitationer og krav om nedlæggelse af centret, der fylder noget, understreger direktør Elisabeth Møller Jensen fra KVINFO.
Vil lege med alle
»KVINFO er for en skare tæt på Liberal Alliance blevet, hvad Institut for Menneskerettigheder var for Dansk Folkeparti. Men vi vil lege med alle dem, der vil lege med os. Jeg vil også gerne diskutere med dem, der helst ønsker, at det traditionelle samfund fortsætter eller at prostitutionen skal ske uhindret,« siger hun og tilføjer:
»Men hvis de vil ind og præge institutionen, så er det en nok god idé, at de arbejder med på den forandringsdagsorden, vi er sat i verden for at udleve.«
Denne dagsorden er på centrets hjemmeside beskrevet som »at initiere og formidle forskning og at bidrage til udviklingen af et ligestillet samfund«.
Hun anser det for en misforståelse, at KVINFO er en feministisk kvindebevægelse, der skal være åben for alle kvinder. I stedet er det en selvejende institution, der arbejder med køn og ligestilling og er forpligtet på at bidrage til større ligestilling.
»Vi er ikke en feministisk bevægelse, der skal repræsentere samtlige kvinder i Danmark. Det er heller ikke pigerne mod drengene — vi inkluderer også de mænd, der er med på et moderne, ligestillet Danmark.«
Rene hænders forskning
Dog vil Elisabeth Møller Jensen medgive kritikere, at prosex-feminismen rigtig nok ikke bliver inviteret med til bords hos KVINFO.
»Selv står jeg på en tradition, der er kritisk over for prostitutionen. Der er nogle nye stemmer, der ser de prostituerede som bannerførende for en ny slags feminisme. Jeg kan sagtens se, det er et legitimt synspunkt, at man ikke skal kriminalisere prostitutionen, men jeg har svært ved at rumme, at prostitutionen er fremtidens iværksætter af ligestilling. Her kan jeg ikke gøre vold på mig selv,« siger hun. Hos den borgerligt feministiske blog Damefrokosten går de ikke efter at sidde på skødet af 1970'er-feminister og queer-teoretikere i KVINFO. De vil ikke inkluderes, men bare forsikres om, at KVINFO holder sig til den rene forskning uden at politisere, lyder det fra medstifter af bloggen Lea Stentoft.
»KVINFO bidrager med god forskning på kønsområdet, men politiserer alt for meget. Som da Elisabeth Møller Jensen gav ligestillingsstjerner til de politiske partier i valgkampen. Det gjorde hun ud fra, hvad hun syntes var gode ligestillingstiltag frem for at fremlægge det fra et neutralt forskningsmæssigt udgangspunkt,« siger hun.
Men institutionen ønsker jo et mere ligestillet samfund. Hvis nogle politiske forslag er bedre til det end andre, hvorfor skal KVINFO så holde sig tilbage?
»Fordi KVINFO jo er en statsfinansieret forskningsinstitution, skal deres forskning komme os til alle gode. De skal tilvejebringe viden, og så må det være op til politikerne at træffe beslutninger,« siger hun.
Elisabeth Møller Jensen ser det som udtryk for en falsk modstilling.
»Ligestillingen er politisk. Punktum. Du kan ikke bevæge dig i det her farvand, uden samtidig at berøre politiske dagsordener. De rene hænders forskning findes ikke. Vi gør os stor umage med at være balancerede, men jeg støtter, hvad man overhovedet kan skimte af ligestillingspolitik hos partierne.«

