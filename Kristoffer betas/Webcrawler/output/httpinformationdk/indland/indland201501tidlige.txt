Tidligere PET-chef genafhørt om journalist Jørgen Dragsdahl
Ole Stig Andersen var PET-chef i 1982, hvor tjenesten iværksatte telefonaflytning af en journalist, men selv om den tidligere chef ikke kan huske særlig mange detaljer om aflyningen af Jørgen Dragsdahl, gav begge parters advokater udtryk for tilfredshed med gårsdagens afhøring i Højesteret
Tidligere PET-chef Ole Stig Andersen blev i går i flere timer afhørt i Højesteret forud for, at injuriesagen mellem tidligere koldkrigsprofessor Bent Jensen og journalist Jørgen Dragsdahl kommer for i maj.


 »Jeg kan ikke sidde over 30 år efter og huske de ting. Det nytter ikke at spørge mig om noget, jeg ikke kan huske …«
Sådan sagde tidligere PET-chef Ole Stig Andersen flere gange, da han i går i flere timer blev afhørt i Højesteret, forud for at injuriesagen mellem tidligere koldkrigsprofessor Bent Jensen og journalist Jørgen Dragsdahl kommer for i maj.
Forud for gårsdagens afhøring havde Ole Stig Andersen henvendt sig til PET for at genopfriske sin hukommelse i dokumenterne fra dengang, men henvendelsen havde været resultatløs, fortalte han i går.
Efter afhøringen, der var ønsket af Bent Jensens advokat Karoly Nemeth, var denne tilfreds: »Ole Stig Andersen bekræftede, hvad han tidligere har sagt om Dragsdahl,« mente Karoly Nemeth.
Også Jørgen Dragsdahls advokat, Rene Offersen, virkede tilfreds: »Det var ikke os, der havde ønsket afhøringen, men vi fik bl.a. frem, at Ole Stig Andersen aldrig har ment, at Jørgen Dragsdahl lavede desinformation,« bemærkede Offersen efter afhøringen.
Injuriesagen går tilbage til en artikel i Jyllands-Posten i 2007, hvor Bent Jensen beskrev Jørgen Dragsdahl, der i 1970’erne og -80’erne var medarbejder på Information, som KGB-agent.
Ved Retten i Svendborg fik Jørgen Dragsdahl i 2010 medhold i, at det var injurier, men i oktober 2013 fik Bent Jensen medhold i Østre Landsret i, at selv om udsagnet om at være KGB-agent var ærekrænkende, var det ikke injurierende.
Vidneafhøringen i går tog afsæt i Ole Stig Andersens forklaring til Østre Landsret, hvor han i september 2013 bl.a. sagde, at Jørgen Dragsdahl var »helt klart påvirkningsagent«.
»Vi vidste, hvem på den sovjetiske ambassade der var KGB-agenter, og dem fulgte vi efter, og på den måde kom vi også ind på Dragsdahl,« forklarede Ole Stig Andersen.
Dragsdahl var den eneste journalist, der blev telefonaflyttet, mens Ole Stig Andersen var PET-chef, så det var en særlig vigtig sag. Alligevel var det ikke meget, den tidligere chef kunne huske.
– Var du med til at træffe beslutning om aflytningen, spurgte Nemeth.
»Det har jeg utvivlsomt været. Jeg ville aldrig gøre det uden at gå til Justitsministeriet. I sådan en sag skulle departementschefen nikke. Og jeg vil gå 90 procent ud fra, at ministeren også var orienteret,« svarede Ole Stig Andersen.
Oplysninger fra MI6
Det var først og fremmest oplysninger fra den senere KGB-afhopper Gordijevskij, der til MI6 i London afleverede en lang liste med kontakter og agenter, hvoriblandt Dragsdahl var nævnt, som førte til telefonaflytningen af Informationsjournalisten.
Men selv om aflytningen stod på i tre år, mente Ole Stig Andersen ikke, at mistanken mod Dragsdahl ville have kunnet bære en straffesag efter straffelovens såkaldt milde spionageparagraf (§ 108), selv om det formentlig var det mistankegrundlag, hvorpå byretten godkendte og i tre år forlængede aflytningerne. Indholdet af dommerkendelserne er aldrig blevet offentliggjort.
PET brugte ifølge Ole Stig Andersen slet ikke agent-begrebet i straffelovens forstand, sådan som hans efterfølger Henning Fode ellers har forklaret i landsretten.
»Det er ikke samme måde, jeg har grebet det an på. Vi har aldrig talt om agenter alene i straffelovens forstand. Her var det en påvirkningsagent,« sagde han.
»I vores arbejde talte vi om ’agents’, når vi talte engelsk mellem tjenesterne.«
»Dragsdahl var agent of influence, altså én, der var med til gennem sine kontakter på en eller anden måde at støtte den tankegang, der var med til at vinde hjerter og hjerner,« fortsatte Ole Stig Andersen.
»Her har vi en pålidelig KGB-mand (Gordijevskij, red.), der betegner ham (Dragsdahl, red.) som agent, og vi har konstateret, at Dragsdahl holder konspirative møder, så på den baggrund synes jeg godt, at man kan sige, at det var det, som Sovjetunionen ønskede: at have gode kontakter.«
Ole Stig Andersen ville ikke svare ja eller nej til, om Dragsdahl-sagen havde været oppe på et af regeringens sikkerhedsudvalgsmøder. Den tidligere PET-chef endte med en formulering om, at det antog han, men sikker var han ikke.
Til møderne i Embedsmændenes Sikkerhedsudvalg, hvor Ole Stig Andersen selv var medlem, og hvor Dragsdahl-sagen havde været oppe, havde han aldrig medbragt PET-materiale, men kun noter at støtte sin fremstilling på.
Til gengæld var der ingen tvivl om, at det, der blev sagt, så var PET’s officielle opfattelse. Talen var ifølge Ole Stig Andersen forinden endda godkendt af departementschefen i Justitsministeriet.
Det kan være interessant, hvis Ole Stig Andersen har ret i, at han ikke medbragte PET-materiale til møderne i sikkerhedsudvalget. Hvor- vidt brugen af ordet agent i forbindelse med Dragsdahl i forskellige PET-dokumenter, som skulle være udarbejdet op til møderne, har været udtryk for PET’s officielle vurdering af journalisten, eller om det har været udtryk for enkelte medarbejderes vurdering, er et af de felter, som der har været stor uenighed om i den langstrakte sag.
’Ingen desinformation’
Tilbage i 1982 fik PET lavet en analyse af omkring 20 udvalgte artikler, som Dragsdahl havde skrevet til Information. Analysen er aldrig blevet offentliggjort. Den indgår i sagens fortrolige materiale og indeholder ifølge Dragsdahl to mulige – men ret forskellige konklusioner:
Enten var Dragsdahl en »dygtig ’agent of influence’«, der var hvervet af KGB med opgaven at undergrave tilliden til USA og sammenholdet i NATO, eller også var han »nærmest« en »SF’er med stærk sympati for fredsbevægelsen« men »ikke som et redskab for SU«.
Dragsdahl har fået adgang til datoerne for artiklerne og har nu offentliggjort dem på sin hjemmeside.
»Hvad jeg fik at vide – og hvad jeg selv kunne læse mig til – var, at Dragsdahl helt klart skrev artikler, der svarede til den sovjetiske udenrigspolitik, og indholdet var ubehagelige for regeringens NATO-politik. Det kunne jeg konstatere, og det byggede jeg på,« uddybede den tidligere efterretningschef på flere direkte spørgsmål fra Offersen, formentlig fordi såvel tidligere PET-chef Henning Fode som operationschef Per Larsen forklarede i landsretten, at de ikke kunne se, at artiklerne »reproducerede oplysninger fra KGB«.
Da en dommerfuldmægtig senere læste sit referat af afhøringen i Højesteret op, ønskede Ole Stig Andersen at rette det til, at »det var linjen i Dragsdahls artikler, der støttede sovjetisk udenrigspolitik. Det var ikke skrevet efter diktat,« sagde Ole Stig Andersen og tilføjede, at linjen i artiklerne sammenholdt med oplysningerne fra Gordijevskij havde betydet, at Ole Stig Andersen – og dermed PET – opfattede Dragsdahl som påvirkningsagent.
– Er en påvirkningsagent så en person, der udfører desinformation, ville Offersen vide.
Formentlig fordi det er en af de anklager, Bent Jensen har rejst mod Dragsdahl. Men her rejste Ole Stig Andersens nakkehår sig: Nej, det havde han aldrig påstået, sagde han.
Efter lidt diskussion blev det tilført retsbogen, at Ole Stig Andersen definerer desinformation som bevidst videregivelse af fejlagtige faktuelle oplysninger på vegne af en fjendtlig efterretningstjeneste, og at vidnet aldrig havde påstået, at Dragsdahl havde lavet bevidst desinformation.

