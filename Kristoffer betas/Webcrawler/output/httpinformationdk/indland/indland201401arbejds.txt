’Arbejdsmarkedet er blevet mindre rummeligt’
Når virksomhederne bliver presset af krise og konkurrence, skiller de sig af med de mindst produktive medarbejdere. Sådan forklarer eksperter, at antallet af svage kontanthjælpsmodtagere er vokset markant siden krisens begyndelse
 
	Selv om 10.000 personer har fået et job inden for det seneste år, er det ikke ensbetydende med, at det går ubetinget godt på det danske arbejdsmarked. For i samme periode er antallet af de svageste kontanthjælpsmodtagere vokset med 6.300. Arkiv


 
	Det er et tegn på, at der er blevet mindre plads på arbejdsmarkedet til folk med for eksempel psykiske eller sociale problemer, når antallet af svage kontanthjælpsmodtagere er steget med 40.000 personer siden den økonomiske krise ramte, mener to arbejdsmarkedseksperter.

	»Det er et udtryk for, at arbejdsmarkedet er blevet mindre rummeligt over for personer, der har problemer i deres liv, end tidligere, hvor der var brug for alle,« siger Erik Bjørsted, der er senioranalytiker i AE-Rådet.

	Erik Bjørsted står bag en ny analyse, der viser, at i alt 70 procent af alle kontanthjælpsmodtagere er svage, ikkearbejdsmarkedsparate, og at der i dag er godt 110.000 ikkearbejdsmarkedsparate kontanthjælpsmodtagere. Også Thomas Bredgaard, der er lektor ved Institut for Statskundskab på Aalborg Universitet og har forsket i arbejdsmarkedet og kontanthjælpssystemet, siger, at udviklingen er et tegn på, at arbejdsmarkedet er blevet »mindre rummeligt«.

	»Der er mindre plads til de skæve eksistenser – dem, der ikke er fuldt produktive ude på arbejdsmarkedet – fordi man i mange virksomheder har måttet skære ind til benet, og det går formentlig ofte ud over de svageste,« siger Thomas Bredgaard.

	At kontanthjælpsmodtagerne er ikkearbejdsmarkedsparate betyder, at de har andre problemer end ledighed. Det kan være misbrugsproblemer, kriminalitet, psykiske problemer eller helbredsproblemer, som gør, at de ikke er i stand til at have en fast tilknytning til arbejdsmarkedet, forklarer Erik Bjørsted.

	Men det betyder ikke, at de permanent er trukket tilbage fra arbejdsmarkedet. Derfor er der altså et håb om, at gruppen kan komme i arbejde igen, selv om det ifølge Thomas Bredgaard er svært.

	»Al erfaring og al forskning på området viser, at det er utroligt svært at reintegrere den her gruppe på arbejdsmarkedet,« siger han.

	Både Thomas Bredgaard og Erik Bjørsted hæfter sig dog ved, at det tidligere har vist sig, at når der er gang i økonomien, kommer flere af de ikkearbejdsmarkedsparate kontanthjælpsmodtagere i job.

	»Erfaringen viser, at når der er gode tider, så er det muligt at reducere gruppen og få dem til at blive en del af arbejdsmarkedet. Det så vi i de gode år. Derfor er det også en gruppe, der ikke er tabt for arbejdsmarkedet,« siger Erik Bjørsted.

	»Hvis de først får foden inden for på arbejdsmarkedet, så kan det også være, at de kommer ind i et mere positivt livsforløb, hvor de også kommer af med nogle af de problemer, de har i deres liv.«

	Han vurderer, at den nye kontanthjælpsreform, der trådte i kraft ved årsskiftet, trækker i den rigtige retning i forhold til at nedbringe gruppen af svage kontanthjælpsmodtagere.

	»Jeg synes, at man i reformen tager nogle skridt i den rigtige retning, men det er klart, at det ikke er en udvikling, man vender fra den ene dag til den anden,« siger han.

	Erik Bjørsted peger blandt andet på, at reformen skal sikre, at unge, der ikke har en uddannelse, skal i uddannelse. Og uddannelsen er noget af det, der sikrer den tætteste tilknytning til arbejdsmarkedet, forklarer han. Alene det at gå fra at være ufaglært til faglært giver i gennemsnit otte til ti ekstra år som erhvervsaktiv.

	Angribes fra flere sider

	I en mail til Information skriver beskæftigelsesminister Mette Frederiksen (S):

	»Der er en stor gruppe borgere, der inden kontanthjælpsreformen var overladt til passiv forsørgelse uden en indsats, og gruppen er desværre blevet større under krisen. Det er blandt andet derfor, at vi har lavet reformen, der betyder, at dem, der kan, skal, mens dem, der ikke er klar til at arbejde eller gå i gang med en uddannelse, skal have en bedre hjælp, end de får i dag«.

	De radikales arbejdsmarkedsordfører, Nadeem Farooq, siger, at regeringen i foråret vil kigge nærmere på beskæftigelsesindsatsen for de arbejdsmarkedsparate kontanthjælpsmodtagere og efter sommerferien på indsatsen for dem, der ikke er arbejdsmarkedsparate:

	»Det er helt oplagt, at vi med reformer af beskæftigelsessystemet kan få omsat nogle af de penge, der går til meningsløs aktivering, over i mere konkret kompetenceløft til nogle af dem, der har brug for det.«

	Samtidig peger Nadeem Farooq på, at man endnu har til gode at se effekten af kontanthjælpsreformen.

	Men han medgiver, at de senere år har været en overlevelseskamp for mange virksomheder. Og det er gået ud over de svageste medarbejdere, at virksomhederne har haft fokus på omkostningerne, siger han.

	Enhedslistens arbejdsmarkedsordfører, Christian Juhl, siger, at »det siger sig selv«, at han er bekymret over, at gruppen af svage kontanthjælpsmodtagere vokser.

	»Men det er også et problem, at i takt med at gruppen vokser, så tæver man dem mere,« siger han.

	»De arbejdsløse bliver angrebet på to områder. Vi får et mere brutalt arbejdsmarked, og vi får en mere brutal lovgivning,« siger Christian Juhl og peger på, at han mener, at regeringens reformer af for eksempel førtidspension, kontanthjælp og sygedagpenge alle trækker i en retning:

	»Man vil prøve at piske dem ud på et arbejdsmarked, hvor der ikke er plads til dem,« siger han og fortsætter:

	»Vi taler alt for endimensionalt om det, som om vi kan lave en lovgivning, hvor alle kommer ud af systemet. Det er jo ikke virkeligheden. Der vil stadig være nogen tilbage, og hvad skal de så?«

