Ny global aftale skal redde verdens dyre- og plantearter
FN's globale topmøde i Nagoya i Japan endte som en succes. De deltagende lande kunne fredag aften oplyse, at de havde en aftale om at mindske det stigende tab af dyre- og plantearter verden over. 'Et vigtigt øjeblik for verden,' sagde generaldirektøren for FN's miljøprogram


 Ministre fra 190 lande blev fredag aften enige om en ny aftale for at forhindre den stigende udryddelse af forskellige dyrearter. Det bekræfter den danske miljøminister, Karen Ellemann (V), ifølge en pressetalsmand over for Ritzau.
Den nye 20-punkts-plan sætter en masse mål for de deltagende lande, som skal være opfyldt inden 2020 rinder ud.  Som overordnet mål skal tabet af biodiversitet, det vil sige dyr og planter, være stoppet i 2020.
Tæt på det totale kollaps
Forskere over hele kloden har på det seneste tordnet op om faren for en regulær masseudryddelse af arterne og et totalt kollaps i det globale økosystem.
Hos Danmarks Naturfredningsforening glæder de sig over, at advarslerne er blevet hørt af verdens ledere:
»Verdens regeringer er nået frem til et klart overordnet mål og en række konkrete delmål. Det skal vi nu følge op på i Danmark, og med den nye aftale slipper regeringen ikke for at udarbejde en national strategi og handlingsplan for biologisk mangfoldighed,« siger Ella Maria Bisschop-Larsen, præsident i Danmarks Naturfredningsforening til Ritzau.
Der er opnået enighed inden for tre overordnede indsatsområder. Man har udviklet en strategisk plan med et klart mål for de næste 10 år. Planen har 20 delmål, en juridisk bindende protokol for lige adgang og udbyttedeling ved brugen af genetiske ressourcer og endelig et finansieringsprogram med nye penge til at give økonomisk hjælp til udviklingslandenes indsats i kampen for for biologisk mangfoldighed.
Et vigtigt øjeblik
I den strategiske plan er det altoverskyggende mål at stoppe tabet af biologisk mangfoldighed som planter og dyrearter, inden udgangen af 2020.
Vigtige delmål er blandt andre, at landene senest i løbet af 2020 skal indarbejde biologisk mangfoldighed i de nationale regnskaber, samt at alle lande inden 2015 skal udarbejde nationale strategier og handlingsplaner.
I 2020 skal tabet af alle naturlige habitater inklusive skov, planter og dyr mindst halveres og hvor muligt ophøre.
»Det er et vigtigt øjeblik for FN. Det er vigtigt, fordi det viser muligheden for at sætte små uoverensstemmelser, som alt for ofte adskiller os, til side til fordel for den brede aftale, der kommer os alle til gode,« sagde Achim Steiner, generaldirektør for FN's miljøprogram, efter aftalen kom i hus, ifølge the Guardian.
Den danske miljøminister Karen Ellemann kalder aftalen for et vendepunkt i forsøget på at bevare og beskytte klodens artsrigdomme både for os selv og de kommende generationer.
»Med denne aftale har verdenssamfundet taget et vigtigt skridt til at vende den nuværende tilbagegang i naturens rigdom. Jeg håber, dagen i dag vil blive husket som et afgørende vendepunkt for beskyttelsen af naturen og den biologiske mangfoldighed,« siger Karen Ellemann til Ritzaus Bureau.

