Fagbosser: Regeringen lader arbejdsløse i stikken
Debatten om dagpenge risikerer at køre af sporet, advarer fremtrædende folk i fagbevægelsen, mens nye tal viser, at en udskydelse af nye regler for dagpengeperioden vil koste 800 millioner kroner


 Regeringen efterlader tusindvis af arbejdsløse i usikkerhed, når den ikke kan samles om en fælles melding om fremtidens dagpengesystem. Sådan lyder kritikken fra en række fagbosser, der opfordrer SRSF-regeringen til hurtigst muligt at finde fælles fodslag i sagen.
Samtidig viser nye tal fra Beskæftigelsesministeriet, at det vil koste 800 millioner kroner at udskyde forkortelsen af dagpengeperioden med yderligere et halvt år.
»Den signalforvirring, vi er vidner til i øjeblikket, hvor Mette Frederiksen siger et, de radikale siger noget andet og SF noget tredje, er uholdbar. Derfor vil jeg gerne opfordre regeringen til at komme med et samlet udspil på dagpengeområdet. Det kan ikke vente til slutspurten af finanslovsforhandlingerne,« siger HK’s formand, Kim Simonsen.
Formanden for FOA, Dennis Kristensen, er enig.
»Hvis der var udsigt til, at vi havde opsvinget rundt om hjørnet, kunne man til nød forstå, at der skulle være denne usikkerhed. Men ingen kan jo se for sig, at der er et opsving rundt om hjørnet. Der er brug for at finde en varig løsning, så mennesker ikke skal leve i utryghed for, hvad der sker, hvis de ikke finder et job,« siger Dennis Kristensen, der mener, at sagen risikerer at eksplodere mellem hænderne på regeringen til efteråret.
Bør skabe tryghed
Formanden for hovedorganisationen FTF, Bente Sorgenfrey, opfordrer regeringen til med det samme at forlænge dagpengeperioden, som til nytår kun vil være to år mod tidligere fire.
Ifølge A-kassernes Samvirke vil 2.400 personer her gå fra dagpenge til kontanthjælp eller ingen ydelser. Derudover vil der hver måned i det nye år være 1.000 mennesker, der ryger samme vej.
»Regeringen bør skabe tryghed med en samlet melding i den her debat. Vi ved godt, at den står med en økonomisk udfordring, men der er som minmum behov for et klart signal om, at det her skal løses i finansloven,« siger Bente Sorgenfrey.
Thorning: Penge mangler
Enhedslisten har længe krævet, at ledige bliver kompenseret for de forringelser, som blev lavet i forbindelse med genopretningspakken i 2010. Da en mindre regulering af overførselsindkomsterne blev en del af regeringens skatteaftale med Venstre og Konservative før sommerferien, skærpede støttepartiet sit krav.
Statsminister Helle Thorning-Schmidt (S) sagde i et interview med Berlingske i fredags, at det ikke er viljen til at hjælpe de ledige, der mangler, men penge.
Siden har SF’s politiske ordfører, Jesper Petersen, meldt ud, at SF støtter Enhedslistens krav, mens Radikale Venstre, som selv støttede genopretningspakken, afviser, at der kan blive tale om en forlængelse af dagpengeperioden.

