Har du sagt 'neger' i dag?
Det høflige og politisk korrekte sprog er ikke så dumt endda - og det er ikke en modsætning til ytringsfriheden, mener Marie Dinesen, som har skrevet speciale om to danske udgaver af Tintin i Congo. Den gamle 'politisk korrekte' - og den nye 'politisk ukorrekte'
Selv i Tintins hjemland, Belgien, har -Tintin i Congo- skabt røre og retssager for sine koloniale synspunkter. I 2007 lagde den congolesiske studerende Mbutu Mondondo sag an mod forlaget og kaldte bogen for racistisk og krævede et fogedforbud, der skulle trække bogen tilbage fra handlen. Hans sag blev forsøgt afvist af statsadvokaten i Bruxelles.


 Vi bør være mere politiske korrekte, når vi taler og skriver, mener Marie Dinesen. Hun har skrevet speciale ved Dansk på Københavns Universitet om 'det politisk korrekte sprog' - ud fra en analyse af to oversættelser af Tintin i Congo - en politisk korrekt udgave fra 1975 og den politisk ukorrekte oversættelse fra 2005, som er mere tro mod Hergés franske originaludgave helt tilbage fra 1931. Og hendes konklusioner går lidt imod tidsånden:
"Det er jo nærmest blevet sådan, at det bedste, man kan være, er politisk ukorrekt. Det bliver virkelig opfattet som noget positivt," siger hun. 
Politisk korrekt
Alligevel mener hun på baggrund af sin Tintin-analyse at være kommet frem til en definition af det politisk korrekte sprog. Og det er i kontrast til den gængse opfattelse ikke en modsætning til ytringsfriheden: "Ytringsfrihed er en ret, man har. Politisk korrekt sprog er et valg. Fordi man vælger at bruge et politisk korrekt sprog, så får man ikke frataget sin ytringsfrihed," siger Marie Dinesen, som har opfundet betegnelsen ordskik om det politisk korrekte sprog:
"Det er lige som bordskik. Politisk korrekt sprog klinger så negativt, men bordskik kan de fleste forstå værdien af." 
Marie Dinesen mener, at der naturligvis sker en indskrænkning af ytringsfriheden, når man benytter sig af et politisk korrekt sprog:
"Det er klart, at vil man udtrykke sig politisk korrekt, så kan man ikke bare sige, hvad der passer en. Det fremgår tydeligt af den måde Tintin taler til de sorte i den politisk korrekte version af Tintin i Congo, som blev udgivet i 1975. Men der er masser af andre situationer, hvor vi synes, at det er helt fint, at vi ikke kan sige, lige hvad der passer os. På den ene side fratager ytringsfriheden os ikke ansvaret for vores handlinger, men politisk korrekt sprog fratager os på den anden side heller ikke vores ret til at tænke, tale og tegne, som vi vil," siger hun og tilføjer:
"Ytringsfrihed er en ret - høflighed er et valg. Det ene udelukker ikke det andet, og er man fortaler for politisk korrekt sprog, er det ikke ensbetydende med, at man ikke anser ytringsfriheden for at være en af demokratiets grundpiller." 
I sit speciale har Marie Dinesen analyseret to vidt forskellige udgaver af Tintin i Congo. De indeholder de samme tegninger og samme talebobler, men vidt forskellig tekst. 
Forklaringer 
Eksemplerne på det politisk korrekte sprog er mange:
En missionær spørger, om Tintin vil med på elefantjagt. I den gamle udgave er det, fordi der er en elefant, der er 'blevet forrykt; I den nye siger missionæren, det er fordi, det er spændende:
"I den gamle version er man nødt til at forklare, at man skal slå en elefant ihjel. Det er så, fordi den er 'forrykt' og ellers vil den måske gøre skade på sig selv eller andre. På den måde vil man hver gang retfærdiggøre, at et dyr skal slås ihjel - men der bliver jo slagtet en del truede dyr i løbet af bogen." 
Som en direkte modsætning står den nye oversættelse fra 2005:
"I den nye slår man bare dyrene ihjel for spændingens skyld. Da elefanten er nedlagt, siger Tintin - "Min elefant...stendød." I den gamle siger han "endelig fik den fred. Den slags forskelle fortsætter bogen igennem." 
Også når det kommer til de sortes måde at tale på, er der forskelle de to versioner imellem: "Tintin taler ofte ret kommanderende til sin sorte hjælper i den nye version. Og der står ofte, at de er 'sorte'. I den nye tiltaler de sorte også konsekvent Tintin som massa, hvilket viser et underdanighedsforhold. I den gamle er de meget mere lige," siger Marie Dinesen og giver et eksempel fra den gamle version: "Hvid massa kom og slog lille, sorte Coco," som i den nye er blevet til "Hvid mand kom og slog Coco." Det er ifølge Marie Dinesen en typisk forskel:
"Man har udeladt lille sorte. Og man har skiftet massa ud med mand."
Forskellen fortsætter bogen igennem. De sorte taler også konsekvent grammatisk meget forkert i den nye oversættelse:
"Hvide massa ham stor medicinmand! Ham gøre min mand rask! Hvide massa ham stor bula matari!"
I den gamle version har man været noget sødere ved den sorte og desuden fjernet de udtryk, der skaber ulighed:
"Hvid mand er stor heksedoktor! Han kurerer min mand!"
Den bedste 
Ud fra sine analyser bestemmer Marie Dinesen det politisk korrekte sprog:
"Det politisk korrekte sprog handler ikke kun om, at man ikke må sige de og de ord. Det handler også om, hvordan man i det hele taget taler med og om hinanden. Debatten herhjemme er ofte forsimplet til spørgsmålet om, hvorvidt man må sige 'neger' eller ej. Og så kommer det også til at handle om censur, og hvorvidt ytringsfriheden bliver indskrænket. Der synes jeg, det vil være mere frugtbart, hvis man så bredere på det. Så fokus kom på hele den måde, vi taler på." 
Selv om Marie Dinesen mener, at mange med fordel kan tale mere politisk korrekt end de gør i dag, så mener hun ikke, at den politisk korrekte udgave af Tintin i Congo er den bedste:
"Når man skal bedømme, hvad der er politisk korrekt, er det vigtigt, at man ser det i forhold til tid og sted. Jeg synes i Danmark i 2008, at den nye politisk ukorrekte er den bedste version. For den har en historisk værdi, og det kan være fornuftigt at blive mindet om, hvordan man har behandlet sorte mennesker og vilde dyr engang - og hvordan det var under koloniseringen af Congo," siger hun og tilføjer: 
"Men hvis man skulle lave en ny tegneserie i dag, ville det sende et andet signal at skrive i sådan et sprog og tale om 'sorte' på den måde. Så ville det jo være udtryk for en nutidig holdning."


