FOA-formand til S: Kom ud af busken
Socialdemokraterne kan vente modstand fra de offentligt ansatte, når indholdet af den økonomiske plan bliver foldet ud, mener FOA-formand Dennis Kristensen. Han opfordrer til klare udmeldinger i forhold til bl.a. efterløn, og også andre står klar med råd til S-toppen forud for weekendens kongres
Det er uklogt at præsentere Fair Løsning uden at tage en diskussion om indholdet. Så lad være med at udskyde debat-terne til efter et valg, siger FOA-formand Dennis Kristensen med adresse til Socialdemokraterne.


 Det er med blandet succes i meningsmålingerne, at Socialdemokraterne i dag indleder deres årlige kongres.
Og ifølge fagforeningen FOA's formand er der også god grund til at være på mærkerne og ikke mindst til at melde politikken mere klart ud. Særligt når det kommer til efterløn og de fremtidige forhold for offentligt ansatte har Socialdemokraterne ikke spillet med tilstrækkeligt åbne kort, lyder det fra Dennis Kristensen. Han forudser en betydelig utilfredshed hos de offentligt ansatte, når indholdet af den økonomiske plan Fair Løsning afdækkes.
Planen lægger blandt andet op til at forhøje kontingentet til efterløn samt mulighed for at få udbetalt det hidtil indbetalte til ordningen ved framelding.
»Man vil bevare ordningen, men åbner indirekte for, at færre tager efterlønnen. Det er et uklart signal,« siger Dennis Kristensen, som mener, at »der ville være mere musik i«, at oppositionen holdt fast i velfærdsaftalen fra 2006, hvor efterlønsalderen på sigt hæves.
Utilfredse ansatte
Dennis Kristensen medgiver, at den socialdemokratiske løsning med en lille vækst  i det offentlige er bedre end regeringens nulvækst, men udsigten til, at alle skal arbejde mere, mens en del offentlige job skal udfases og i stedet komme det private erhvervsliv til gode, vil vække harme blandt FOA's medlemmer, spår formanden. Han henviser til, at arbejdstidsaftalen som foreslået af S og SF rummer en vækst i den offentlige sektor på 1,4 procent svarende til 40.000 flere over en  fireårig periode.
»Men en modregning i den ekstra arbejdstid betyder, at man ved naturlig afgang kan frigøre 25.000 job til den private sektor. Og når en pædagog oplever, at hun skal arbejde mere, mens den næste stilling bliver nedlagt, når hendes kollega går på pension, vil det nok føre til utilfredshed,« siger Dennis Kristensen og tilføjer:
»Der er altså lagt en vækst ind, men den øgede arbejdstid skal bruges til at gavne det private erhvervsliv. Det bliver svært at få FOA's medlemmer til at hoppe på den limpind.«
Dennis Kristensen opfordrer den socialdemokratiske ledelse til at melde klart ud:
»I forhold til den offentlige sektor er det en hurdle, som ikke er håndteret særlig intelligent. Det er uklogt at præsentere Fair Løsning uden at tage en diskussion om indholdet. Så lad være med at udskyde debatterne til efter et valg. Klarhed og åbenhed er med til at gavne troværdigheden - så kom ud af busken,« siger FOA-formanden.
'Vis mod'
Peter Mose, der er politisk kommentator i Information, kalder Socialdemokraternes forsøg på »partnerskabs- ledelse« både i samarbejdet med SF og med fagbevægelsen for et interessant bud på forandring i partiet.
»De prøver med Fair Løsning at lave en ny, moderne form for kontraktpolitik, hvor de laver en kontrakt med aktører i samfundet  - især fagbevægelsen, og hvis de lever op til den kontrakt, kan det være en god model at arbejde videre med,« siger Peter Mose, der også mener, at samarbejdet med SF rummer nytænkning.
Forudsætningen for at det lykkes er, at fagbevægelsen kan levere. Hvis ikke, må S-ledelsen vise mod og tage opgøret med baglandet, lyder Moses opfordring:
»Nyrup og Lykketoft gjorde det i starten af 90'erne efter Schlüter-regeringen, da de tog fat på ungdoms- arbejdsløsheden med en lang række upopulære arbejdsmarkedsreformer. Ledelse er jo at turde tage opgøret med sine egne, så hvis fagbevægelsen ikke lever op til deres del af aftalen, må S-ledelsen vise mod og tage fat på efterlønnen,« siger han.
Ifølge en meningsmåling fra juli er 63 pct. af danskerne klar til at skære ned på udgifterne til efterløn - kun 25 procent holder fast i, at efterlønnen ikke skal ændres.
Centrum-venstre-tænketanken CEVEA har tidligere opfordret S til at gentænke velfærdsstaten i mere borgernær retning. Ifølge direktør Jens Jonatan Steen er der dog fortsat en diskussion om efterlønnen og om reform af førtidspension.
»Dér mangler vi flere bud på, hvordan vi kan skabe det fleksible arbejdsmarked. Det samme gør sig gældende for produktiviteten, som skal i vejret,« siger han.
Partiets ungdomsorganisation roser den økonomiske plan, men DSU-formand Peter Hummelgaard Thomsen så gerne en mere klar linje over for De Radikale og på integrationsområdet.
»Vi skal være klare i mælet, når det handler om integration og tage helt almindelige menneskers bekymringer alvorligt. Derfor må ledelsen også tage stilling til, hvordan de forholder sig til De Radikale, hvis de bliver ved med at lægge snubletråde ud med snak om at afskaffe efterløn og slække på udlændingereglerne,« siger Peter Hummelgaard Thomsen.


