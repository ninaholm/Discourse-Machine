Åbenhed skal sikre troværdigheden
Den seneste udvikling på klimaforskningens område er et eksempel på, hvad der sker, når forskere ensidigt søger efter oplysninger, der støtter deres forudfattede meninger


 Troværdighed er en af videnskabens mest afgørende karakteristika. For at sikre denne troværdighed er al forskning indhyllet i en række 'love og regler' om åbenhed, publicering, datatilgængelighed og procedurer mv. Nu er forskere imidlertid også mennesker, der kan begejstres, og som reagerer på de incitamenter, omgivelserne giver, herunder krav om stigende publicering. Alle, der har bevæget sig i forskningslandskabet, ved, at videnskabelige diskussioner, såvel skriftlige som mundtlige, er en absolut nødvendighed i processen. Men de ved også, at selv om videnskabelige diskussioner burde være præget af ønsket om at finde 'sandheden', også til trods for at den strider mod hidtidige positioner, er dette ideal ofte ikke opfyldt. Forskningen er desværre også præget af personer, der er så overbevist om, at de har fundet sandheden, at de ifører sig skyklapper og ensidigt søger efter forhold, der kan bekræfte deres teori. En sådan Confirmatory Research er forskningens svøbe.
Den seneste udvikling på klimaforskningens område er et eksempel på dette, og når dette medfører, at naturen vinder over optugtelsen, således at man som IPCC (The International Panel for Climate Change) ensidigt søger efter oplysninger, der støtter ens forudfattede meninger, går det galt. Det er  i sig selv ikke bekymrende, at der opnås resultater, der senere viser sig at være ukorrekte. Det er en naturlig del af enhver videnskabelig proces. Det bekymrende er, at en videnskabelig organisation som IPCC åbent erkender, at man anvender og selvfølgelig udvælger kilder, hvis kvalitet må betegnes som blakket.
Den evige sandhed
I visse tilfælde indebærer en videnskabsmands overbevisning om at have fundet den evige sandhed også, at han  ikke finder det nødvendigt, at efterleve de almindelige regler for god videnskabelig skik. Han sjusker med sine eksperimenter, hævder at stikprøvens forsøgspersoner er repræsentative for den population, der ønskes undersøgt (selv om en sådan repræsentativitet ikke er undersøgt ordentligt), anvender statistiske målemetoder og test af hypoteser, der ikke kan måle og teste det, de hævdes at kunne osv. Mange tror, at den slags forseelser altid bliver afsløret i den peer review proces, som indebærer, at andre sagkyndige skal acceptere kvaliteten af artiklen. Men det er desværre ikke tilfældet. Mange tidsskrifter kræver f.eks. ikke, at data og metoder offentliggøres og stilles til rådighed for andre videnskabsfolk, og nogle tillader oven i købet publicering, selv om dataadgang m.v. nægtes.
Og her er vi ved sagens kerne. Videnskabeligt arbejde er, som nævnt, omgærdet af en lang række love og regler, der skal kvalitetssikre processen. Men det er ikke muligt at opstille et regelsæt, der forhindrer sjusk og det, der er værre. Beslutningsprocessen i forbindelse med empiriske undersøgelser er i den klassiske statistik lagt i øjensynlig helt faste rammer. Den starter med opstilling af en nærmest gudgiven statistisk hypotese, opstilling af adækvate måle- og testmetoder og udførelse af eksperimentet på baggrund af en stikprøve, der er tilfældigt udtrukket af den bagvedliggende population og derfor repræsentativ. På denne baggrund udledes en konklusion, der ikke kan bekræfte, men i teorien kun kan forkaste den opstillede hypotese. Sandheden er imidlertid, at hypotesen som regel er opstillet efter mange tidligere forsøg, at de anvendte måle- og testmetoder er baseret på ofte urealistiske forudsætninger som f.eks. om fuld kontrol af omgivelserne, og at stikprøven ikke er helt så repræsentativ, som antaget osv.
Man bør således gøre sig klart, at ethvert videnskabeligt resultat udgør en mindre del af en forhåbentlig fremadskridende proces. Det er en del, der bør kvalitetssikres ved at udsætte ethvert resultat for en skånselsløs og saglig kritik, hvilket igen kræver hudløs ærlighed og åbenhed. En sådan ærlighed og åbenhed kan kun sikres, hvis dette er et uomgængeligt krav fra det belønnings- og publiceringssystem, der nu afgør forskeres karriere, projekters finansiering og universiteters placering på en af de så populære Stakhanovskalaer.

Svend Hylleberg er dekan på Det Samfundsvidenskabelige Fakultet på Aarhus Universitet

