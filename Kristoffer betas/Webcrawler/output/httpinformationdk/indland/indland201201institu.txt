Institut erkender at have fejlinformeret minister
Rigsrevisor slår fast, at oprydningsarbejdet efter regnskabsrodet på Institut for Menneskerettigheder fortsat ikke er afsluttet, selv om det er blevet fremstillet sådan af instituttet


 Da direktør for Institut for Menneskerettigheder mandag sendte en redegørelse til udviklingsminister Christian Friis Bach (R) om det omfattende regnskabsrod på instituttet, konstaterede han, at redegørelsen kunne »tjene som en passende markering af, at oprydningsarbejdet er afsluttet.« Men sådan ser rigsrevisor Henrik Otbo ikke på sagen. Han har gennem flere måneder fulgt arbejdet med at rydde op efter instituttets kreative bogføring for over 3 millioner kr., og selv om den direkte fusk antagelig er blevet stoppet i 2008, har instituttet fortsat ganske alvorlig rod i økonomien.
»Sagen er bestemt ikke afsluttet,« fastslår Henrik Otbo. »Det, der ligger lige for nu, er at få smøget ærmerne op, og få problemerne afklaret og afstemt.«
— Har du noget indtryk af, hvor lang tid det tager?
»Det håber jeg meget, at instituttet prioriterer som det allerhøjeste. Så jeg ved ikke på stående fod, hvor længe det tager. Men det skal have højeste prioritet«
—Mangler der meget at blive ryddet op i, for læser man Jonas Christoffersens rapport, får man det indtryk, at oprydningsarbejdet er afsluttet?
»Det er vores vurdering, at der nu udestår et arbejde, som altså ikke lige er gjort på en eftermiddag. Sådan så vi på et tidspunkt forhåbentlig kan komme frem til en vurdering af, at nu er regnskabsarbejdet på instituttet endelig på plads.«
Godt at I ringer
—Men er der stadig problemer med regnskaberne den dag i dag?
»Vi har gennem en lang periode ikke været tilfredse med regnskabsprocedurer, afstemninger og projektstyring i instituttet.«
—Også efter 2008?
»Også efter 2008, ja. Nu er tiden kommet til, at det skal på plads. Og nu afventer vi instituttet og har et samarbejde med dem. De skal få det arbejde gjort nu.«
— Er I utilfredse med, at man kan få det indtryk fra Jonas Christoffersens rapport, at I ikke har en finger at sætte på oprydningsarbejdet?
»Jo, og jeg glæder mig over, at du har ringet til mig, så jeg fik lejlighed til at sige det til dig. At det, der udestår nu, er, at instituttet skal have håndteret de regnskabsmæssige problemer, der er.«
Direktør for IMR Jonas Christoffersen medgiver, at han har videregivet forkerte oplysninger, da han oplyste, at oprydningen i instituttets økonomi nu er afsluttet.
»Jeg forstod det sådan, at der var ryddet færdig op i de projekter, hvor tab har været skubbet rundt. Men jeg må konstatere, at Rigsrevisionens rapport endnu ikke foreligger. Det har ikke været min hensigt at foregribe begivenhedernes gang, men give udtryk for, hvordan jeg havde opfattet dem,« siger Jonas Christoffersen.
— Rigsrevisor siger, at han fortsat er utilfreds med regnskaberne? 
»Det forstår jeg godt. Vi har, som det også fremgår af vores redegørelse, arbejdet meget intensivt med at forbedre vores interne økonomistyring. Og det var i den forbindelse, at vi nåede ud i krogene og opdagede det her (sagen om direkte fusk, red.).«
 
    Rigsrevisor Henrik Otbo er ikke tilfreds med, at Institut for Menneskerettigheder hævder, oprydningen efter det omfattende regnskabsrod på instituttet er afsluttet. Foto: Keld Navntoft/Scanpix 

