Bagsiden: Mogens, Mogens, Mogens ...
Tidligere udenrigsminister, nuværende medlem af folketingets præsidium, udenrigsordfører for Socialdemokraterne og nu rejseguide. Mogens Lykketoft ser ikke noget problem i at støtte juntaen i Burma
Kan en tidligere dansk udenrigsminister tillade sig at optræde som turistguide for rejselystne danskere i et af verdens mest brutale diktaturer.


 Der er ikke noget galt i at rejse til Burma som turist velvidende, at man ikke kan undgå at støtte en af de mest brutale militær-juntaer i verden. Det er i hvert fald Socialdemokraternes udenrigsordfører, Mogens Lykketofts, holdning. Han har nemlig fået sig et bijob som turistguide i Burma, hvor han i 19 dage vil give 25 danskere oplevelser og sætte dem »i perspektiv og trække linjerne op: Lokalt, regionalt såvel som storpolitisk«. Det hele får man for den nette sum af 27.900 kroner. Det har fået flere kolleger fra folketinget og organisationer til at kritisere Lykketoft for at støtte regimet i landet.
»Han repræsenterer Danmark som medlem af Folketingets Præsidium. Militærjuntaen kunne ikke have bedt om en bedre støtte og blåstempling« siger Venstres udenrigsordfører, Michael Aastrup Jensen, til Jyllands-Posten. Også foreningen Den Danske Burma Komité er kritiske overfor Lykketofts medvirken. Især fordi formand Jørgen Juul Rasmussen betragter Lykketoft som »en intelligent politiker«. Han undrer sig især over, at Lykketoft vil »løbe den risiko at blive misbrugt af regimet« og indgå i dets propaganda.
Privatpersonen Mogens
Men der er ikke noget at komme efter! Det siger annoncen og Lykketoft samstemmigt. I annoncen i dagbladet Politiken understreges det, at man ved at deltage i rejsen ikke støtter regimet økonomisk. Man benytter det »private initiativ«, hedder det i annoncen og støtter derfor ikke regimet. Under alle omstændigheder rejser Mogens Lykketoft som privatperson og blåstempler på ingen måde regimet ved at deltage i rejsen.
»Med mindre pressen blæser det op, tror jeg ikke, at regimet er opmærksom på, at jeg kommer derud,« siger han, men undsiger samtidig annoncens påstand om, at man ikke skæpper i generalernes kasse ved at tage til landet. Det kan man nok ikke helt undgå, medgiver han.
Men måske kunne Lykketoft forklare, hvilke oplevelser det er, som skal trækkes op og sættes i global perspektiv? Slavearbejdet ved turistattraktionerne, som oppositionspartiet NLD med Aung San Suu Kyi i spidsen gør opmærksom på, er meget udbredt? Lykketoft, den gamle fagøkonom i Arbejderbevægelsens Erhvervsråd, er måske ude på at vise de altid velmenende Politiken-læsere frugterne af organiseret 'samarbejde' mellem stat og 'arbejderbevægelse'.
Han kan måske ligefrem lære noget af dette samarbejde nu, da turen skal sættes i global perspektiv. I så fald kan LO-arbejderne herhjemme godt glæde sig til de (måske) kommende treparts-forhandlinger herhjemme. Men undertegnede må nok hellere stoppe nu. Pressen skulle jo nødigt blæse det op, så generalerne bliver opmærksomme på det fornemme besøg fra Danmark. Lykketoft selv kan jo ikke klandres han rejser jo som privatperson.

