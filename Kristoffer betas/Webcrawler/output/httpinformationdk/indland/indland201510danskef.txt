’Den danske familie viste mig, at danskerne er virkelige søde’
Altaher Gelgam havde aldrig troet, at han skulle lære en almindelig dansk familie at kende. Men et middagsselskab i Aalborg mellem to familier var alt, hvad der skulle til for at opbygge forståelse og venskab
 21-årige Khoulod har taget hennafarver med og dekorerer hænderne på selskabets kvinder. Hun taler ikke så meget engelsk, men hendes far, Altaher Gelgam, oversætter, når der er noget, hun vil fortælle.


 Den libyske familie Gelgam og den danske familie Engqvist sidder samlet i sofaerne i den lyse stue i Aalborg, da Alf Kristian Engqvist finder en skåret kande frem og med den i hænderne begynder at fortælle et eventyr.
Eventyret handler om en gammel mand, som hver dag hentede vand i sine to lerkrukker. Hver gang han kom tilbage fra sin tur, var den ene krukke næsten tom, fordi den lækkede efter at være blevet klinket oven på et uheld. Den halvtomme lerkrukke var bedrøvet over situationen; den følte sig mindre værd end den anden krukke, som altid var fuld, og den beklagede sig til den gamle mand. Den gamle mand sukkede over den skårede krukkes bekymring og fik krukken til at se på stien, hvor den hver dag havde lækket sine vanddråber. Langs den ene side af stien var der tørt og øde, men på den side, der hvor lerkrukken havde dryppet, stod der farverige blomster og planter. Hver gang jeg har gået langs vejen, forklarede den gamle mand til krukken, har du vandet blomsterne. Og vi kan ikke undvære nogen af delene. Hverken vandet eller blomsterne.
 I asylcentret er syvårige Salsabil svær at skille fra sin far, og normalt går hun ingen steder uden ham. Men da familien Gelgam besøger familien Engqvist, leger hun med de mennesker, der er forsamlet.
Cathrine Ertmann
Alf Kristian Engqvist stiller den skårede kande fra sig og sætter en streg under historiens morale:
»Vi har alle brug for hinanden. Altså, selv om vi har været slået og er knust, kan vi lappes sammen til noget med værdi.«
Altaher Gelgam fra Libyen er 51 år gammel. Han klapper, da Alf Kristian Engqvists’ fortælling er ovre. Sammen med sine fire børn, der er mellem fire og 21 år gamle, kom han for syv måneder siden til Danmark for at søge asyl. Familiens møde med Alf Kristian Engqvist er et af de første møder med det danske civilsamfund.
Indtil videre er familien Gelgam mest stødt på embedsmænd og folk, som er ansat til at tage sig af dem på det plejehjem i Vrå, der er blevet omlagt til asylcenter – og altså huser blandt andre familien Gelgam.
Tøm et asylcenter
De to familier mødtes første gang for en måned siden, da det frivillige initiativ ELSK Aalborg havde arrangeret fællesmiddage for asylansøgere i forbindelse med begivenheden ’Tøm et asylcenter’. Her blev flere end 400 asylansøgere sat sammen med danske familier, der gerne ville have dem på besøg. Flygtningene blev kørt i busser til Aalborg og fik klistermærker på brystet med navn og adresse på den familie, som de skulle tilbringe en aften med.
Altaher Gelgam var en anelse nervøs inden mødet.
»Jeg havde ingen idé om, hvad jeg skulle forvente,« siger han i dag.
»Jeg havde aldrig troet, at jeg skulle lære en almindelig dansk familie at kende. For hvordan skulle vi kommunikere med hinanden, og hvordan mon deres mentalitet var?«
På én aften var nervøsiteten væk. Det viste sig, at Alf Kristian Engqvist er uddannet arkitekt, præcis som Altaher Gelgam. Det talte de nu ikke så meget om, familien Engqvist var mere interesseret i at høre om familiens nuværende situation i Danmark.
»Efter vores møde har jeg ændret min mening om danskerne 100 procent. Den danske familie viste mig, at danskerne er virkelige søde, kærlige, venlige. Og de kan godt lide flygtninge og asylansøgere.«
Især maden, som familien Engqvist serverede for gæsterne, overbeviste Altaher Gelgam om deres imødekommenhed.
»Det var god mad, som var tilberedt efter muslimske traditioner. Det satte jeg stor pris på,« siger Altaher Gelgam.
Alf Kristian Engqvist og hans kone Birthe på 74 år har været gift i 53 år. De serverede kylling, sovs og kartofler og æblekage til dessert. Parret havde også inviteret en del af deres venner, som støttede op om projektet.
Det var en munter aften, siger Kristian Engqvist, da han i dag fortæller om den. Og der gik da også kun få dage efter de to familiers første møde, til at Altaher Gelgam kontaktede familien Engqvist og tilbød at lave couscous til familien, som de spiser i dag i Alf og Birthes stue.
 21-årige Khoulod har taget hennafarver med og dekorerer hænderne på selskabets kvinder. Hun taler ikke så meget engelsk, men hendes far, Altaher Gelgam, oversætter, når der er noget, hun vil fortælle.
Cathrine Ertmann
Det nye venskab glæder Philip Svarre, som er frivillig i gruppen ELSK Aalborg. Det var netop det, der var ideen med projektet.
»Vi ville gerne vise det danske folk og asylansøgerne, at de kan samarbejde og lave forskellige aktiviteter sammen. Vores sigte er ikke politisk, men vi tror ikke, at det er en god idé, at asylansøgerne tilbringer alt for lang tid i centrene.«
Ingen racisme
I dag er den libanesiske families opmærksomhed rettet mod den 99-årige ældre herre i selskabet. Han hjælper til med at servere kaffe og kan klare sig selv. Det er familien meget imponeret over.
Altaher Gelgams datter Khoulod på 21 år er ikke så god til engelsk, men hun har købt noget hennafarve, som hun udsmykker kvindernes hænder med. Så gør det ikke så meget, at man ikke kan tale sammen. Når der er noget, hun vil sige, oversætter hendes far til engelsk.
»Før jeg mødte den danske familie, frygtede jeg, at danskerne var racister. Nu ved jeg, at det ikke forholder sig sådan. Forhåbentligt er alle danskere som den familie, vi har mødt nu,« siger datteren igennem sin far.
»Disse møder har været en ganske særlig oplevelse for min familie,« tilføjer Altaher Gelgam.
Hans lille datter Salsabil på fire år er stærkt knyttet til sin far. I Asylcentret ser man dem altid sammen, hun går ingen stedet uden ham. Men i dag leger hun med familien Engqvist og deres venner – de fleste er i bedsteforældrealderen, og den lille pige går på skift fra skød til skød.
»Altaher og hans familie er dejligt selskab,« siger Alf Kristian Engqvist.
»Før jeg mødte familien, vidste jeg ikke meget om asylansøgere. Ikke andet end hvad jeg kunne læse på internettet om de lange og anstrengende veje, som de tager for at komme herop.«
»Jeg kan godt forstå, at Altaher vil finde et sted, hvor hans børn kan vokse op i sikkerhed. Jeg håber, at familien får en chance for at leve her.«
Flygtningespørgsmålet optager Alf Kristian Engqvist meget, og han taler meget med sin omgangskreds om det.
»En af mine venner har sagt noget meget klogt til mig. Og det var, at vi alle i den situation, vi står i nu, burde holde vores hjerter varme og vores hoveder kolde. Det synes jeg, at han har ret i.«
Og lille Salsabil er slet ikke i tvivl om, at dagens møde har været en succes: »Det har været en god dag. Jeg fik slik!«
Skrevet i samarbejde med Catarina Nedertoft Jessen

