Fald i den privat finansierede forskning
Stik imod regeringens mål er andelen af den privat finansierede forskning faldet siden 2003. Eksperter vurderer, at det bliver umuligt at nå målet om, at de private skal investere to procent af BNP i forskning i 2010. Ministeren har indkaldt til møde om de dårlige tal i dag


 Andelen af forskning, der er finansieret af private virksomheder, er faldende. I 2003 svarede de private investeringer i forskning til 1,78 procent af BNP. Trods en svag stigning i absolutte beløb, ligger tallet for 2006 på bare 1,65 procent af BNP, viser tal fra Videnskabsministeriet. 
Dermed er der lang vej op til regeringens - og hele EU's - målsætning om, at den privat finansierede forskning skal op på to procent af BNP i 2010. Faktisk bliver det nærmest umuligt at nå målet, vurderer forskningsleder Ebbe Graversen fra Center for Forskningsanalyse ved Aarhus Universitet:
"Jeg tror ikke, vi når det. Det er mit personlige skøn," siger han på baggrund af de nye statistikker. 
Videnskabsminister Helge Sander har indkaldt det meste af toppen af det danske erhvervsliv til en 'rundbordssamtale' i dag om situationen. Med ved bordet er repræsentanter fra organisationerne Dansk Industri og Dansk Erhverv. Hos sidstnævnte er forskningspolitisk chef, Jannik Schack Lindemann, heller ikke optimistisk omkring 2010 målene:
"Man kan ikke dømme målene helt ude, men det bliver svært at nå, især hvis den strategiske forskning ikke inddrager serviceerhvervene," siger han. 
Forkert vej
Når det går den forkerte vej med investeringerne, skyldes det blandt andet højkonjunkturen, mener Ebbe Graversen fra Center for Forskningsanalyse:
"Når virksomheder kan sælge alt det, de producerer, så har man generelt mindre fokus på at forske og udvikle nye produkter," siger han. 
En anden og måske mere væsentlig grund til faldet er, at mange danske virksomheder er begyndt at placere deres forskning i udlandet, vurderer Ebbe Graversen:
"Virksomhederne tænker 'hvor udføres forskningen bedst og billigst'. Og det kan lige så vel være i Indien som i Danmark. Dermed falder en del af problemet også tilbage på de forhold, vi har for udenlandske forskere i Danmark," siger han. 
Det er forskningspolitisk chef i Dansk Industri, Charlotte Rønhof, meget enig i:
"Vi ser nogle klare faresignaler, som det er værd at holde øje med. Man kan sige, at de nye tal viser, at regeringens ambition om at ville være videnssamfund på afgørende punkter hviler på et tyndt grundlag," siger hun og efterlyser lavere skatter og mere lempelige regler, når det kommer til at tiltrække udenlandsk arbejdskraft til Danmark.
Samme holdning har man hos Dansk Erhverv: "Det her handler i høj grad om skat og fornuftige arbejdsbetingelser for udlændinge. Vi mærker en klar tendens til, at man tager til udlandet. Man vurderer, at man ikke kan få adgang til de højtuddannede kompetencer i Danmark, og så flytter de forskningsafdeling ud," siger Jannik Schack Lindemann og tilføjer, at også Danmarks brand i udlandet er problematisk, når det kommer til at tiltrække udenlandske forskningsmidler til Danmark:
"Man kan ikke måle effekten af Muhammedkrisen og den danske udlændingepolitik, men vi har bestemt ikke det bedste brand blandt højtuddannede, der gerne vil søge andre græsgange." 


