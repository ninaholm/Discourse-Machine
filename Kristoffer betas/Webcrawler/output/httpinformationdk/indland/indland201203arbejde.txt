Arbejderen: Politisk populær, men truet som folketingsmand
Mens de politiske partier bejler til arbejderne, bliver der færre og færre af slagsen på Christiansborg. Information har talt med tre MF’ere med arbejderbaggrund om, hvordan det er at sidde i et folketing domineret af akademikere
Fra venstre: Bent Bøgsted fra Dansk Folkeparti, Leif Lahn Jensen (S) og Henning Hyllested  fra Enhedslisten har haft deres hyr med at følge trop med Folketingets papirdynger og de timelange møder. Det har krævet tilvænning fra deres tidligere job med mest fysisk arbejde.


 I efteråret kappedes Socialdemokraterne og Venstre om at være Danmarks arbejderparti. Og for nylig spillede den danske arbejder »i orange keddeldragt« igen en hovedrolle, da skatteminister Thor Möger Pedersens (SF) skrev en kronik om den kommende skattereform i Berlingske. Det var det arbejdende folk, som skal have glæde af lettelserne. Men selv om arbejderen er populær i den politiske kommunikation, er han en truet som folketingsmand. Andelen af folketingsmedlemmer med arbejderbaggrund er den mindste i årevis.
»Alle elsker historien om arbejderen, der kommer i Folketinget, og der er et kæmpe behov for at få almindelige mennesker med erhvervserfaring herind. Men ingen gør noget ved det,« siger folketingsmedlem og tidligere havnearbejder Leif Lahn Jensen (S).
Mens valget i 2011 kun gav 17 pladser til personer med stillinger som skibsbygger, snedker og specialarbejder, satte akademikerne sig tungt på majoriteten af de 179 pladser. Eksperter beskrev den skæve klasserepræsentation som et demokratisk problem, og denne avis fortalte om fremkomsten af et folketing, hvor 27 procent af de nyvalgte enten læser på eller har fuldført en kandidat i statskundskab.
Få chancer
Men akademikernes dominans i Folketinget er blot sidste led i en proces, der begynder med, at den enkelte vælgerforening skal opstille kandidater:
»I bund og grund sidder aben hos partierne. Det er jo dem, der skal føre de ufaglærte og faglærte medlemmer frem, men det har de forsømt,« siger Henning Hyllested (EL), der ligesom Leif Lahn Jensen, har en mangeårig fortid som havnearbejder.
»Hvis faglærte eller ufaglærte stikker hovedet frem til et opstillingsmøde, får de ikke mange chancer, for de skal konkurrere med veltalende akademikere, og det er svært, når du kommer med dit jævne dansk,« siger Henning Hyllested. Han tilføjer, at det ikke forbedrer de ufaglærtes odds, at flertallet af de aktive partimedlemmer, der udvælger kandidaterne, ofte selv er fra den veluddannede middelklasse. MF for Dansk Folkeparti og tidligere fabriksarbejder Bent Bøgsted er enig:
»Det handler om, hvordan man opstiller folk til møderne. Selv om du har en masse erfaring fra din arbejdsplads, vil du ofte tabe til en fra universitetet.«
Bagud på point
Deres politiske uenigheder til trods har Leif Lahn Jensen, Henning Hyllested og Bent Bøgsted to ting til fælles: Før de kom i Folketinget, var de alle eksempler på den hårdtarbejdende dansker, som skatteministeren nærmest poetisk forsøgte at beskrive i sin kronik. Og for dem alle var skiftet fra den tidligere arbejdspladsen til en dagligdag i landets mest magtfulde kontorbygning voldsomt.
»Det var en kæmpe ændring at komme ind fra et fysisk job til et skrivebord, hvor man skal sidde med hovedet i en computer eller til møde 10 timer om dagen. Jeg har aldrig set så meget papir i mit liv,« siger Henning Hyllested:
»Jeg er nok bagud på point i forhold til folk, der er vant til at sidde ned og behandle og sortere oplysninger og målrette deres indsats.«
Også Leif Lahn Jensen oplever sommetider at må arbejde hårdere end de veluddannede kollegaer:
»Det er et minus, at jeg ofte skal læse et lovforslag tre eller fire gange for at forstå det, mens en akademiker måske forstår det første gang. Jeg har heller ikke haft medietræning, og jeg har ikke lært at have struktur på mails og møder,« siger Leif Lahn Jensen, der efterhånden er kommet efter det, blandt andet ved at følge Christine Antorini (S):
»Hun fik langt mere fra hånden end mig, fordi hun var bedre til at planlægge sin tid. Det har jeg jo aldrig lært, for jeg har bare kørt containertruck,« siger Leif Lahn Jensen.
Troværdighed
Det giver dog langtfra kun problemer at komme fra en arbejdsplads til Christiansborg. Tværtimod giver levet erfaring autenticitet og større slagkraft i politiske diskussioner, mener Leif Lahn Jensen: »Mine kollegaer ved, at når jeg siger noget, så er det rimelig ægte, for det bygger ofte på noget, jeg har oplevet personligt.«
– Så en arbejderbaggrund giver såkaldt ’streetcredibillity’ på Borgen?
»Ja, det gør den faktisk. Det giver noget troværdighed. Du ved selv, at du bliver mere tændt af at høre på en person, der har oplevet noget, i stedet for at have læst det i en bog. Det er mere nært, og det har været en fordel for mig, både herinde og ude ved debatmøder.«
– Men det handler vel ikke om, hvor man kommer fra, men hvilken politik, man fører?
»Jo, men der er også noget andet i det. Almindelige mennesker forstår ikke politikernes sprog. Mine havnearbejdervenner eller min gamle far, som er LO’er, kan ikke forholde sig til, når en ung pige fra universitetet snakker politik. Hvis vi skal snakke om vores politik på universiteterne, så sender vi en akademiker, men hvis nogen skal ud til nogle havnearbejdere og stå på en ølkasse og tale politik, så sender vi mig,« siger Leif Lahn Jensen.
Også Bent Bøgsted opfatter sin baggrund som et plus, når han møder vælgerne.
»Der er ingen tvivl om, at mine uddannede kolleger er bedre til at snakke end mig. Det har de jo lært. Nede i salen kan de sagtens sige ord, som jeg ikke forstår et hak af, for jeg er ikke akademiker. Men jeg taler i et sprog, som almindelige danskere taler, ganske vist med dialekt, men alligevel.«
Boble at leve på Tinget
Udover udfordringerne med mange møder og store mængder lovtekster og mails, har det været interessant at komme ind i det lille samfund, som eksisterer på Christiansborg, siger Henning Hyllested:
»Det er en meget snæver verden. Det kan jeg jo høre, når folk snakker sammen. De har alle været på gymnasiet og på universitetet. Folk kender hinanden på kryds og tværs, og de har dårligt nok været ude på arbejdsmarkedet. Til gengæld har mange haft studenterjobs i ministerierne,« siger han og understreger, at folk er flinke og rare:
»De har bare et fælles sprog og en begrebsverden, som er anderledes end min.«
Leif Lahn Jensen er bekymret for, hvorvidt den store forskel på de folkevalgtes og befolknings dagligdag spiller ind, når der skal prioriteres politisk:
»Hvorfor var det så nemt for folk herinde at forringe efterlønnen? Det er vel fordi, hverken de selv, eller deres bekendte får brug for den. Hvorfor mangler erhvervsskolerne penge, men ikke universiteterne? Kunne det være fordi, folk herinde selv kommer fra universiteterne?,« spørger han.
Fødte politikere
Spørgsmålet er, om man kan vende udviklingen, så MF’erne i højere grad afspejler befolkningen:
»Systemet herinde er ikke indrettet på, at der kommer folk uden den store uddannelse. Og det er noget skidt,« siger Henning Hyllested, der har overvejet, hvordan man i praksis kunne gøre systemet bedre:
»Jeg har spekuleret på, hvordan man skulle indrette Christiansborg, hvis vi nu var 20 procent ufaglærte og 30 procent faglærte. Men jeg har ikke fundet svaret.«
Leif Lahn Jensen har været med til at starte Arbejdernetværket, der skal fungere som talentskole for faglærte og ufaglærte. I sidste weekend afholdt man seminar, hvor politisk interesserede fra landets arbejdspladser blev undervist i alt fra EU-politik til læserbrevsskrivning.
»At være en kompetent politiker er nogen født som – andre må lære det,« står der i folderen.
Netværket er begyndelsen på et langt, sejt træk, men hvis ambitionen lykkes og flere faglærte og ufaglærte dermed kommer i Folketinget, vil de blive mødt af en stadig mere kompleks politisk virkelighed. Globaliseringen gør det bestemt ikke lettere, siger Bent Bøgsted:
»Systemet bliver mere og mere indviklet. Det allersværeste stof kommer fra EU, og det kræver efterhånden en uddannelse at forstå det.«
Bent Bøgsted frygter, at det til sidst bliver umuligt for faglærte og ufaglærte at begå sig Folketinget:
»Jeg håber, der bliver ved at være plads til folk med arbejderbaggrund herinde - men vi er godt nok ikke mange tilbage.«

