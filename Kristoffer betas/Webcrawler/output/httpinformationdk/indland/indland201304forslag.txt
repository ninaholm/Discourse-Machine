Forslag om dagbøder for forhaling af aktindsigt
Tre prisbelønnede journalister har lavet deres eget forslag til ny offentlighedslov, og her kan det koste en myndighed dagbøder at forsinke et svar på en aktindsigt


 Tre Cavlingpris-modtagere har sendt Retsudvalget et forslag til, hvordan en ny offentlighedslov kunne udformes, hvis den skulle tage hensyn til journalister og andre interesserede borgere.
»Lovteksten er vort bud på, hvad der efter erfarne pressefolks opfattelse skal til, hvis fornyelsen af offentlighedsloven skal ende med realistiske forbedringer og ikke med alvorlige indskrænkninger af åbenheden,« skriver Erik Valeur, Lars Rugaard og Jesper Tynell i et brev til Retsudvalget.
En af forslagets markante nyskabelser er, at det kan blive dyrt for en myndighed, hvis en aktindsigt er blevet forsinket med vilje.
»Overtræder en myndighed de i stk. 1 omtalte tidsfrister (14 arbejdsdage, red.), kan domstolene pålægge denne myndighed at betale dagbøder,« hedder det i journalisternes forslag til nye lovparagraffer.
De tre journalister har tidligere fremsendt et lignende forslag i 2011, efter den daværende justitsminister Lars Barfoed (K) havde fremsat VK-regeringens forslag til en ny offentlighedslov.
»Vores forslag til en ny lov er ikke en happening, men alvorligt ment. Det er et element i den debat om Morten Bødskovs lovforslag, der lige nu spidser til,« siger Erik Valeur, der finder det »logisk« at genfremsætte journalisternes lovforslag:
»Men bøtten er vendt i forhold til, hvem der har allieret sig om at mørkelægge Danmarks fremtid inden for centraladministrationen, så vi er oppe mod værre odds nu end under Lars Barfoed,« siger Erik Valeur.
Langt fra virkeligheden
Journalisternes forslag til en ny lov er ligesom ministeriernes lovtekst forsynet med lovbemærkninger, der kan bruges til at fortolke paragrafferne. Her forklarer de tre journalister, hvorfor det ikke er nok bare at have en tidsfrist indsat i lovteksten:
»Erfaringsmæssigt har frister for meddelelse af aktindsigt meget lidt med virkeligheden at gøre. De er i bedste fald at betragte som tidspunkter, hvor ansøgeren orienteres om, at der vil gå endnu længere tid end fastsat.«
»Den slags breve, hvor en aktindsigt udsættes og udsættes, har jeg som journalist gennem mange år fået mindst 200 af,« anslår Erik Valeur.
At mange aktindsigter bliver forsinkede, dokumenteres af den gennemgang af ministeriernes svartider, som Information offentliggjorde tirsdag. Gennemgangen omfattede 936 sager om aktindsigt fra 12 ministerier fra tidsrummet 2011-12. 60 procent af sagerne var ikke blevet besvaret inden for den i dag gældende 10dages-frist i offentlighedsloven. Flere end hver fjerde af de mange sager var mere end måned om at blive besvaret, mens hver syvende sag havde taget mere end to måneder.
 

