Hvad blev der af verdensklassen, Sander?
Naturvidenskab har fået markant færre midler de sidste ti år, viser nye tal fra Danmarks Forskningspolitiske Råd. Det betyder 750 færre forskere på de naturvidenskabelige fakulteter, og det går hårdt ud over dansk økonomi, mener Dansk Industri.Videnskabsminister Helge Sander lover at undersøge problemerne på naturvidenskab
Forskningsminister Helge Sander vil nu se på, hvilke initiativer regeringen skal tage for at støtte den naturvidenskabelige forskning i Danmark.


 Naturvidenskab har over en ti-årig periode fået langt færre forskningsmidler. Det viser Danmarks Forskningspolitiske Råds nye årsrapport. 
Konsekvensen af de manglende midler er, at der på ti år er 750 færre forskere ansat på de naturvidenskabelige fakulteter, samt at naturvidenskabs andel af de offentlige forskningsmidler er raslet ned fra 30 procent i 1997 til 23 procent i 2006. 
Og de tal stemmer på ingen måde overens med de gentagne politiske udmeldinger om forskning i verdensklasse og en større satsning på naturvidenskab. 
Således sagde statsminister Anders Fogh Rasmussen i Folketingets åbningstale 4. oktober 2005, at "vi skal opbygge forskningsmiljøer i verdensklasse, og vi skal forske i de ting, samfundet har brug for. Forskning i naturvidenskab og teknik er blevet nedprioriteret gennem de sidste 10 år. Det vil vi rette op på. Vi skal sikre kvaliteten ved at øge konkurrencen og midlerne."
Men i dag er virkeligheden på de naturvidenskabelige fag på landets universiteter nedskæringer og fyringer. 
I sidste måned måtte Naturvidenskab på Københavns Universitet fyre 70 medarbejdere, og derfor kommer Danmarks Forskningspolitiske Råds tal ikke som nogen overraskelse for dekan Nils O. Andersen:
"De tal stemmer meget godt med stemningen blandt forskerne her på naturvidenskab, hvor vi oplever, at vores økonomi bliver stadig strammere. Vi er blevet færre folk til at forske, og det betyder også mindre bredde og kvalitet i uddannelserne. Selvom vi har fordoblet antallet af kandidater fra naturvidenskab i den periode, så er der sket en klar økonomisk nedprioritering af naturvidenskab i de sidste ti år." 
Også på Syddansk Universitet kan de mærke faldet i midler, men her mener dekan Henrik Pedersen primært, at problemerne skyldes manglende interesse for at læse naturvidenskab: 
"Det er jammerligt, at unge mennesker på 18 år skal bestemme, hvad Danmark skal forske i i fremtiden, men derfor kunne man jo godt vælge at prioritere og sondre rent politisk. Men når politikerne satser på flere midler til strategisk og anvendt forskning, så går det faktisk sjældent til naturvidenskab, fordi vi har meget mere grundforskning." 
Danmark valgt fra
At Naturvidenskab får færre midler, har allerede nu haft store konsekvenser for dansk 
økonomi, mener Charlotte Rønhof, der er forskningspolitisk chef i Dansk Industri. 
"Den her udvikling har helt sikkert betydet, at både internationale og danske virksomheder vælger Danmark fra. Det ved vi fra vore egne undersøgelser fra sidste sommer, og fravalget af Danmark betyder, at vi mister vidensarbejdspladser, konkurrenceevne og rigtig store investeringer i dansk erhvervsliv," siger Charlotte Rønhof.
De videnstunge virksomheder har især brug for forskning og kandidater fra naturvidenskab, men også fra sundhedsvidenskab og teknik. 
Manglende interesse
"Men der er jo en grænse for, hvor meget kontakt til erhvervslivet den enkelte forsker kan have, og når der er 750 færre forskere på naturvidenskab, så er det en del af forklaringen på, at store internationale virksomheder ikke er særligt interesserede i at investere i Danmark," siger DI's forskningpolitiske chef.
Også næstformand i Danmarks Forskningspolitiske Råd og tidligere direktør i Danisco Leif Kjærgaard er bekymret over, hvor få udenlandske virksomheder der vil bruge penge på dansk forskning. 
"Men det er jo logisk nok, når der er 750 færre forskere. Især fysik og kemi, hvor vi er allerdygtigst og har Nobelvindende forskning, er der skåret afsindigt meget ned. Problemet er, at hvis vi ikke holder fast i de grundvidenskabelige fag, så vil der på sigt heller ikke kunne skabes strategisk forskning, for det bygger jo på de her fag," siger Leif Kjærgaard.
Bestemt ikke meningen
Videnskabsminister Helge Sander (V) fremhæver, at sundhedsvidenskab, samfundsvidenskab og humaniora er gået frem i samme periode.
"Men det er tankevækkende, at naturvidenskab er blevet svækket i løbet af den periode. Både når det drejer sig om den relative andel af de offentlige bevillinger, og når det drejer sig om antallet af forskere. For det er jo bestemt ikke, fordi regeringen ikke har lagt vægt på at styrke den naturvidenskabelige forskning," skriver Helge Sander som svar på rapportens tal. 
De sidste ti års forskning har dog efter videnskabsministerens mening også betydet en stigning i antallet af tværgående forskningsfelter som eksempelvis nanovidenskab og bioteknologi.
"Men jeg mener bestemt, at vi i Videnskabsministeriet skal se nærmere på analysen fra Danmarks Forskningspolitiske Råd. Regeringen har jo i flere sammenhænge lagt vægt på at styrke naturvidenskab. Med udgangspunkt i rådets rapport vil jeg bede embedsværket om at vurdere, om udviklingen giver anledning til nye initiativer fra regeringens side," slutter Helge Sander.


