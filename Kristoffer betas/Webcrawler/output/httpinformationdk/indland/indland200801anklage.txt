Anklager: Vi vil ikke dæmonisere
På trods af protester fra forsvareren blev flere halshugningsvideoer blæst op på storskærmen i Østre Landsret i går. Ifølge anklagerne så de terrordømte i Bosnien og den dengang 17-årige EH filmene for at hærde sig selv. Beviser mod den tiltalte var det dog småt med


 Der er en susende lyd på filmklippet. Kameravinklen er skæv, og billederne er ikke helt i fokus. Alligevel er det ikke svært at se blodet eller de to hovedløse kroppe, der ligger i unaturlige stillinger på jorden.
Selve halshugningen er klippet ud af filmen. Vi ser afhøringen af to bagbundne mænd, hvis forbrydelse er, at de har arbejdet på en amerikansk base i Irak. Vi ser, at de tvinges ned på maven af deres sortklædte bødler, som holder ofrenes hoveder fast. Så klippes der.
Den 19-årige EH, der nu for anden gang sidder på anklagebænken i Østre Landsret i den såkaldte Glostrupsag, kiggede i går ned i bordet, mens filmene blev vist. Hvis man skal tro anklagerne, skulle han ellers være vant til den slags. 
EH's forsvarer har protesteret mod, at halshugningsvideoerne bliver vist i retten. 
"Formålet kan alene være at dæmonisere EH og fremstille ham som en potentiel terroristspire i stedet for en søgende og videbegærlig ung mand," sagde Thorkild Høyer under retsmødet i mandags. Protesten blev i går afvist af dommerne.
"Det er ikke vores formål at dæmonisere EH. På ingen måde," forsikrede anklager Dorthe Vejsig da også, inden videoen med halshugningen blev vist på en storskærm foran nævninge, dommere og pressen. 
Politiet: 'Stærke sager'
Endnu har vi ikke set de varslede "stærke sager", som politiet skal have fundet på den tiltaltes egen computer. De film, der blev vist i retten i går, var nemlig ikke EH's, men tilhørte de to terrordømte, Maximus og AC, der nu afsoner lange fængselsstraffe i Bosnien. EH's navn dukkede kun op i gårsdagens bevisførelse, fordi hansemailadresse lå på Maximus' computer. De kendte altså hinanden. Men at den dengang 17-årige EH skulle være en kommende terrorist, har den danske anklagemyndighed stadig til gode at bevise. 
'Radikaliseret'
Gårsdagens øvelse gik ud på at vise, at EH ved anholdelsen i oktober 2005 var ved at blive 'radikaliseret' ligesom de dømte. At EH - ligesom Maximus og AC - var ved at blive "hærdet" til at "acceptere voldelige metoder til at opnå gruppens mål", som Dorthe Vejsig udtrykte det. Blandt andet ved at se film med halshugninger og sårede muslimer.
"Radikalisering er en proces, som i stigende grad får unge til at acceptere terror som et nødvendigt middel til at opnå et mål, der bliver vigtigere end den rædselsfulde handling, det er at ofre menneskeliv," sagde den anden af de to anklagere, vicestats-advokat Jørgen Jensen. 
I morgen skal den tiltalte EH i vidneskranken. Anklagemyndigheden ville også gerne have afhørt Maximus og AC i landsretten, men de bosniske myndigheder afviser at lade fangerne rejse ud af landet. Derfor må både anklagere og forsvarer Thorkild Høyer afhøre den dansk-tyrkiske AC og svensk-bosniske Maximus i lokaler, som den bosniske domstol stiller til rådighed. Afhøringen vil blive optaget på video og senere vist til nævningetingeti Østre Landsret.


