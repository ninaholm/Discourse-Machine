Forsvaret begærer fogedforbud mod bog
Militæret tager nu juridiske skridt for at  bremse en bog om jægersoldaters mørklagte missioner i blandt andet Afghanistan


 Forsvaret har nu begæret et fogedforbud mod bogen "Jæger", som den  tidligere jægersoldat Thomas Rathsack har skrevet om sin indsats i elitekorpset, skriver Politiken.dk. Thomas Rathsack beskriver i bogen, at elitekorpset har været på 'skarpe operationer', langt oftere end offentligheden hidtil har fået at vide.
Siden 2002 har jægersoldaterne årligt været på missioner i Afghanistan, Irak eller Kosovo, skriver soldaten i bogen, som Forsvaret nu prøver at standse.
Jakob Kvist, som er kreativ direktør i Peoples Press, der udgiver bogen, fortæller Politiken.dk, at forlaget netop har modtaget Forsvarskommandoens begæring om fogedforbud.
Begæreingen var ventet, men Forsvaret har ikke villet konkretisere, hvilke dele af bogen, det er, man betragter som problematiske, for eksempel af hensyn til rigets sikkerhed og hensyn til forholdet til fremmede magter.
»De (Forsvaret, red.) sagde bare, at de arbejder på et fogedforbud«, siger Jakob Kvist til Politiken.dk.
Hvis et fogedforbud bliver godkendt i retten, kan det betyde at forlaget ikke må udgive bogen, og at medier ikke må citere fra den.
Men bogen er allerede ude, fordi den for længst er sendt til medier med henblik på omtale og anmeldelse, og i løbet af weekenden har flere medier også bragt uddrag fra bogen.
»Vi synes, at det er et kneb fra middelalderen, fordi bogen er ude elektronisk (fordi den er sendt til journalister, red.), ligesom væsentlige afsnit er trykt i medierne«, siger Jakob Kvist.
»Forsvaret har en af landets største og dygtigste kommunikationsafdelinger. Jeg nægter at tro, at de har en reel forestilling om, at man kan undertrykke sådan en bog«.
»De ved udmærket godt at oplysningerne nok skal komme ud og at deres fremfærd kun er med til at øge mediernes og befolkningens nysgerrighed«, siger forlagsdirektøren.
Læs her kapitlet "Under cover" fra Thomas Rathsacks bog.

