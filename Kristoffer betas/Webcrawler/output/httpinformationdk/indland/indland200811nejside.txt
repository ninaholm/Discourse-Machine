Nej-siden tvivler på grønlandsk ansvarlighed
Kun det lille parti Demokraterne anbefaler et nej til selvstyreaftalen. De tvivler på, at Grønlands regering vil forvalte selvstyret økonomisk ansvarligt. Koloniseret tankegang, svarer ja-siden
I morgen skal grønlænderne stemme om selvstyre. Og kun et enkelt lokalt parti anbefaler et nej.


 "Lysten til magt er større end fornuft, " siger Demokraternes formand, Jens B. Frederiksen. 
Som de eneste i Landstinget anbefaler det lille borgerlige parti et nej til folkeafstemningen om selvstyre i morgen. 
Demokraterne tror ikke, at den grønlandske regering, Landsstyret, vil vente med at overtage selvstyrets 32 nye sagsområder, til det er økonomisk forsvarligt.
"Alene i folkeskolerne og den store offentlige boligmasse er der et renoveringsefterslæb på 3,8 milliarder kroner, og på næste års finanslov er der underskud på flere hundrede millioner kroner. Det er mange penge for os, og vi har regnet os frem til, at med den finanspolitik, der bliver ført, er kassen tom i 2011 eller 2012," siger Jens B. Frederiksen. 
20 pct. vil sige nej
Ifølge en ny meningsmåling fra Grønlands Universitet vil kun 20 pct. af grønlænderne stemme nej, men mistilliden til styret er stor. 
Den samme måling viser, at omkring 70 pct. af vælgerne tror, at politikerne kun er ude på at berige dem selv, siger forsker fra Grønlands Universitet Pia Vedel Ankersen, der står bag undersøgelsen.
"Der er ingen tillid til politikerne, og det er ikke ubegrundet. Man kan ikke tage for givet, at Landsstyret vil handle økonomisk forsvarligt. For der har været den ene skandalesag efter den anden heroppe," siger Pia Vedel Ankersen. 
11 ministre tvunget af
Siden den nuværende landsstyreformand Hans Enoksen kom til i 2005, er 11 landsstyremedlemmer, det vil sige ministre, blevet tvunget til at gå af. Det viser, at Grønlands politiske styre er alt for ustabilt på nuværende tidspunkt, mener Demokraternes forman.
"Vi mener, at den politiske og økonomiske situation er afgørende for, om selvstyret bliver en succes. Landsstyret mangler politisk modenhed, hvis de ikke tør se problemerne i øjnene," siger Jens B. Frederiksen.
Han understreger, at Demokraterne også går ind for selvstyre, men det kræver et stabilt landsstyre og medfølgende danske penge til de nye områder, så Grønland ikke er afhængig af usikre oliemilliarder.
Men det er en grotesk tankegang, mener Kuupik Kleist, der er formand for det største oppositionsparti, IA. 
"Det er en form for koloni-tankegang, hvor man ikke tror på, man kan selv, og opgiver på forhånd. Det handler netop om at blive mere politisk og økonomisk uafhængige af Danmark, og så kan man ikke komme og bede om flere penge," siger Kuupik Kleist.
"Selvfølgelig er der masser af problemer, men dem må vi tage os af, hvad enten det hedder hjemmestyre, selvstyre eller selvstændighed. Man vil aldrig nogensinde komme i en situation, hvor man har løst alle problemer," siger han.
Flere tvivlere
Også folketingsmedlem Lars-Emil Johansen fra det største regeringsparti, Siumut, skyder skarpt igen på Demokraterne, der selv har været med til at forhandle selvstyreaftalen på plads.
"Demokraterne kan jo starte med at skabe politisk stabilitet i egne rækker. Deres kovendingen skyldes intern splittelse, som har kostet dem tre landstingsmedlemmer," siger Lars-Emil Johansen.
"Forskellen fra hjemmestyre til selvstyre er netop, at man har før har levet på danske skatteyderes regning, men nu selv skal betale," siger han.
Omkring 20 pct. af vælgerne har endnu ikke besluttet sig, og forsker Pia Vedel Ankersen tror, der bliver flere og flere tvivlere. Hun understreger dog, at hun ikke har videnskabeligt belæg for den antagelse.
"Jeg har hørt flere gå fra et ja til et nej, men jeg har endnu ikke mødt en, der er gået den anden vej," siger Pia Vedel Ankersen.

