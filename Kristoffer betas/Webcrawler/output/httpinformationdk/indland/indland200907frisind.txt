Frisind er en stærk mening
Vi er alle endt som kulturradikale, men frisindet gør en forskel, mener undervisningsminister Bertel Haarder (V). Ifølge ham er Grundtvig den vigtigste kilde til den specielle version af det danske frisind, hvor der bliver skelnet skarpt mellem ligeglad tolerance og ægte frisind
'De kulturradikale gjorde den fejl, at de løsrev mennesket fra den folkelige sammenhæng. Dér er forskellen til Grundtvig,' siger undervisningsminister Bertel Haarder (V).


 Det særlige danske frisind ligger undervisningsminister Bertel Haarder (V) meget på sinde. Det er noget, han er stolt af. Noget han vil kæmpe for at bevare. Men er han ikke netop ved at nedbryde frisindet som medlem af en regering, der har indført kontrol med, hvem man må gifte sig med, tørklædeforbud i dommerstanden, som fører retssag mod Christiania og har øget kontrollen med de offentlige ansattes arbejde?
Haarder mener, det harmonerer fint:
»Jeg mener ikke, at vi har gjort indhug i frisindet. Jeg burde i så fald være medansvarlig som tidligere integrationsminister. Bortset fra tørklædeforbuddet blandt dommere, der kan diskuteres, så synes jeg ikke, vi har solgt ud af frisindet, og det ville jeg i så fald have modsat mig. Jeg er stolt af at kunne sige, at Hizb-ut-Tahrir kan sige, hvad de vil i Danmark, for det kan de ikke i vores nabolande,« siger Bertel Haarder, da Information møder ham. Og den ekstreme grad af ytringsfrihed i den danske grundlov hænger tæt sammen med Bertel Haarders definition af frisind: Det handler om at have en stærk mening og give udtryk for den - og derfor også acceptere andres ret til det samme.
Det særlige danske frisind udspringer efter Bertel Haarders mening fra præsten og forfatteren N.F. S. Grundtvig:
»Selv i kirken skulle man efter Grundtvigs mening have lov at sige det, man ville. Han kaldte det: 'Munden fri, men hænderne bundet'. Det vil sige, at man har lov til at sige, hvad man vil, men ikke magt til at krumme et hår på nogen kætters hoved. Det er Grundtvigs opskrift på frisind, som jeg har citeret på adskillige ministermøder, når vi har ærgret os over Hizb-ut-Tahrirs hæslige islamisme.«
Friskoler er frisind
Som studerende på statskundskab på Aarhus Universitet i starten af 70'erne skrev Bertel Haarder speciale i Grundtvigs frihedssyn, og interessen for det grundtvigianske frisind har hængt ved. Efter Haarders mening er de danske friskoler et af de smukkeste eksempler på det danske frisind:
»Lige præcist friskolerne er en særlig dansk værdi, for de findes ikke magen til andre steder. Det, at man ikke bare ligestiller mindretallet, men giver dem en ekstra støtte, er meget unikt for Danmark. Friskoleloven betyder, at man har ret til at sende sine børn i en skole, som passer med ens forestillinger om, hvad der er en god skole,« siger Bertel Haarder.
Den danske friskolelov har endda været så rummelig, at den tillod nazistiske eller stærkt islamistiske skoler, men det er blevet ændret: I dag skal eleverne forberedes til et samfund med frihed og folkestyre. At oprette skoler efter ens egen overbevisning er dog stadig tilladt. Skolerne får bare ikke statsstøtte længere.
»Så frisindet er efter min mening intakt,« siger Bertel Haarder.
Frisind og kontrol
Men hvordan passer Haarders idealer om frisind  sammen med den stigende kontrol med folkeskolen  via elevplaner og nationale tests?
»De frie skoler har lov til at blæse på alt det, vi har fundet på, for vi har undervisningspligt og ikke skolepligt i Danmark, hvilket jo også betyder, at der er frihed til hjemmeundervisning,« forklarer Bertel Haarder, der selv er blevet undervist hjemme fra tredjetil syvende klasse.
At frisindet eller frihedsgraderne kun gælder friskolerne kan Haarder ikke se noget problem i: »Folkeskolen er det sted, hvor det politiske flertal udtrykker sin mening om, hvad der er en god skole. Heldigvis kan mindretallet praktisere en helt anden opfattelse, hvis de er uenige. Men vi bliver nødt til at kunne stille nogle krav til folkeskolen, når der er problemer med, at alt for mange børn ikke lærer at læse. Men jeg ville have det dårligt, hvis der ikke var mulighed for at praktisere helt andre opfattelser, for så ville vi jo stivne.«
Lalleglad tolerance
At lade stå til og ikke have en holdning til undervisningen og ens kultur, kaldte Grundtvig det flove kæleri.
»Det er godt udtryk,« lyder det fra Bertel Haarder. Grundtvig var imod Rosseaus og en række andre oplysningsfilosoffers ide om, at børnene skulle befries for kulturelt pres. Han tog udtrykkeligt afstand fra den holdnings- og kulturløse skole, forklarer Bertel Haarder.  Og holdningsløshed er for Bertel Haarder tæt forbundet med begrebet tolerance, som han ved fælere lejligheder har taget afstand fra.
»Forfatteren Henrik Pontoppidan beskriver i en af sine bøger en højskoleforstander, der er så tolerant, at han er som en åben ladeport, hvor alting kan blæse igennem: Pontoppidan udtrykker indirekte sin dybeste foragt for sådan en vatnisse, og da jeg lige var trådt til som undervisningsminister første gang i 1982, skrev jeg en kronik, der hed: Frisind er ikke en åben ladeport,« fortæller Bertel Haarder og fortsætter:
»Forskellen er, at den frisindede har en opfattelse, en rodfæstethed, noget som man tror på og er forpligtet på, som er så vigtigt, at man nødvendigvis må give andre den samme frihed. Den tolerante er ligeglad. Han siger: 'Lad enhver blive salig i sin tro', mens den frisindede siger: 'Jeg vil slås for det, jeg mener, er det rigtige'.«
Det kunne lyde som lidt af en farlig glidebane at afvise tolerancen som lalleglad, men Bertel Haarder mener ikke, at det er noget problem, så længe man stadig går ind for frisind.
»Forskellen er alene, at frisindet forudsætter mennesker med stærke meninger, mens tolerancen siger, at det hele kan være ligegyldigt. Frisindede er jo ikke intolerante,« siger Bertel Haarder, der ikke er enig i, at det grundtvigianske frisind har en iboende nationalisme i sig, som kritikere mener.
»Grundtvig kan jo ikke gøre for, at han er dansker, og det kan jeg heller ikke, derfor er vores holdninger præget af dansk tradition,« siger Bertel Haarder.
Vi er alle kulturradikale
Som frisindet og Venstremand føler Bertel Haarder sig stærkt forpligtet til, at der skal være plads - også til dem der ikke har de rigtige holdninger. Da formanden for EU-Kommissionen José Manuel Barroso sidst sammensatte kommissionen, gav han en kommissærpost til en katolsk italiener, som havde et andet syn på homoseksuelle end de fleste, fortæller Bertel Haarder:
»Det førte til, at Lone Dybkjær og andre startede en kampagne mod ham, og det lykkedes dem at stoppe hans udnævnelse, men jeg synes, at loftet sænkede sig i Europa. Kan det virkelig passe, at man ikke må være en almindelig gammeldags troende katolik i Europa længere? Hvis man overhovedet mener noget med, at man skal have lov til at være muslim med tørklæde, og alt hvad dertil hører, skal man så ikke også have lov at være katolik? Hvad er logikken? Jeg forstår ikke, hvorfor de radikale er så ivrige efter, at vi skal være tolerante over for muslimer, men ikke over for katolikker. På den måde mener jeg, at Venstre er et mere frisindet parti end De Radikale,« siger Bertel Haarder, der i høj grad mener, at frisindet er noget, der hører hjemme på højrefløjen.
Mange ville nok opfatte de kulturradikale og dele af venstrefløjen som dem, der har holdt frisindets fane højt. Men måske det er en anden form for frisind end de grundtvigianske venstrefolks?
»I dag er vi jo alle sammen kulturradikale, men vi er det på forskellig måde. På den måde har de kulturradikale sejret, men nogle af de kulturradikale manglede også frisindet - nogle af dem, der blev kommunister, var så overbeviste om deres egen klogskab, at den skulle påtvinges andre. På den måde kom de intolerante kulturradikale til at minde om de mere sorte fra indre mission, hvor der jo også eksisterer meget frisindede mennesker,« mener Bertel Haarder.
»De kulturradikale gjorde den fejl, at de løsrev mennesket fra den folkelige sammenhæng. Dér er forskellen til Grundtvig,« siger Bertel Haarder og tilføjer:
»Selv Georg Brandes måtte tage afstand fra de kulturradikale, fordi de var ligeglade med sønderjyderne syd for Kongeå-grænsen.«
Særlige privilegier
Der findes også både missionærer og manglende frisind på højrefløjen, erkender Bertel Haarder, og det har bidraget til modstanden mod f.eks. Ungdomshuset og Christiania.
»Der har været en modvilje imod det, der er anderledes, men mit ideal er, at der skal være plads til at være anderledes, men vi er selvfølgelig nødt til at overholde samfundets fælles regler. Konflikterne omkring Christiania og Ungdomshuset handler jo om, at her er nogen, der tiltager sig særlige privilegier. Spørgsmålet er, om der skal gælde særlige rettigheder for et overklasseproletariat. Det mener jeg ikke.  Hvis vi generelt skal håndhæve nogle regler, så går det ikke, at der er nogle reservater, hvor de ikke gælder, og hvem er det, der får de privilegier? Det er dem, der  råber højest,« siger Bertel Haarder.
At en privilegeret overklasse på friskolerne kan blive fritaget for elevplaner, test og eksamener, mener Bertel Haarder er noget andet:
»De har ret til at gøre tingene på deres egen måde på friskolerne, derfor er de fritaget for regler. Friskolerne søges ikke af en privilegeret overklasse - i hvert fald ikke på landet - og i øvrigt er næsten alle forældre meget glade for elevplaner.«
Folkeskolen, der underviser flertallet og de mindst privilegerede børn, skal derimod ikke have ret til at vælge elevplaner og nationale test fra. For når der er ting, der ikke fungerer, så hører frisindet op og magthaverne griber ind med love og regler: I Folkeskolen, på Christiania og mange andre steder i det danske samfund.
Men derudover er der så godt som ingen grænser for det danske frisind, mener Bertel Haarder:
»Frisind består jo netop i, at man stort set uden hensyn til samfundet kan sige, hvad man vil og praktisere, hvad man vil. Så længe man ikke generer andre og hindrer andre i at gøre det samme.«


