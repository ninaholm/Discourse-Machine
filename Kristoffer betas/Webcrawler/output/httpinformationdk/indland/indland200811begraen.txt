Begrænset glæde for globaliserings-aftale
Fordelingen af de omstride globaliseringsmidler er ved at falde på plads. Oppositionen og rektorerne er tilfredse med resultatet, selvom de gerne havde set flere basismidler til universiteterne


Efter flere ugers forhandlinger, ser der nu ud til at være enighed blandt partierne bag globaliseringspuljen om, hvordan midlerne skal fordeles i 2009. Ud af den ene milliard får universiteterne lov til selv at råde over 270 millioner i form af de såkaldte basismidler - resten skal placeres i forskellige puljer og bruges på strategiske satsninger. Basismidlerne har været det store stridspunkt efter at regeringen i første omgang spillede ud med blot 100 millioner i basismidler. Hos Socialdemokraterne er man derfor glade for de ekstra 175 millioner:"Vi er kommet et vigtigt skridt videre, og det er vores vurdering, at det her var så langt som vi og de radikale kunne komme i denne omgang," siger Kirsten Brosbøl, som dog mener, at der skal flere basismidler til universiteterne, når globaliseringsmidlerne for de næste år skal fordeles: "Vi fortsætter kampen for at få flere basismidler - og en anden god ting ved aftalen er, at vi har fået lovning på, at niveauet holdes i 2010, 2011 og 2012. Og vi har tilmed fået en lovning på, at der vil ske en yderligere forøgelse af basismidlerne i de kommende år - og det vil vi holde regeringen fast på," siger Kirsten Brosbøl.Flere af landets universitetsrektorer har været ude og beklage udsigterne til de relativt få basismidler - blandt andre Finn Kjærsdam fra Aalborg Universitet - han er glad for de nye midler men ikke imponeret over resultatet:"Det er meget bedre end de 100 millioner, men det er stadig skuffende," siger Finn Kjærsdam, som mener, at de ekstra basismidler kun akkurat dække de øgede udgifter på universiteterne:"Vi er nede i en størrelsesorden, hvor der knapt nok er nok til at dække vores ekstra udgifter til de mange nye studerende. De skal have forskningsbaseret undervisning, og derfor er der behov for flere basismidler til forskningen," siger Finn Kjærsdam og tilføjer:"Regeringen har også besluttet, at vi skal have de Ph.d.-studerende. Det er helt fint, men de skal jo også have en vejleder, så også dér er der brug for flere basismidler." Finn Kjærsdam mener desuden, at oppositionen heller ikke kan være helt tilfreds med resultatet:"Resultatet er jo næsten tre gange så godt, som det, der blev spillet ud med fra regeringens side. Men det er ikke noget, som universiteterne kan skabe noget fremadrettet og nyt for, og der er lang vej op til de procentsatser, som oppositionen har meldt ud."Det erkender Kirsten Brosbøl: "Vi ville da gerne have haft flere basismidler. Men det her var det bedst mulige resultat i denne omgang," siger Kirsten Brosbøl. Videnskabsminister Helge Sander ønsker ikke at udtale sig om aftalen, før forhandlingerne er endeligt afsluttet, hvilket formentlig sker i dag.ville@infromation.dk
