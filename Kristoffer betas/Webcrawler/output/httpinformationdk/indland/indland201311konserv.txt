Konservative
Partiformand Lars Barfoed vil holde nøje øje med de 12 kommuner, som De Konservative i dag har. Partiet håber, de kan genvindes med snedige konstitueringsforløb


 
	»Hvis vi taber Frederiksberg, kan det hele være lige meget.«

	Så klar er meldingen fra en af Konservatives topfolk. Forud for kommunalvalget i 2009 viste adskillige målinger, at den konservative højborg, Frederiksberg Kommune, var på vippen. Borgmester Jørgen Glenthøj fik dog opbakning af 39,7 procent af Frederiksberg-borgerne og fik afværget katastrofen. I år viser målinger, at Glenthøj sidder sikkert i borgmesterstolen, men i de øvrige 11 konservative borgmesterbyer håber partiet på, at borgmestereffekten slår igennem, så partiet ikke oplever så voldsom en nedtur ved kommunalvalget, som partiet har oplevet i meningsmålingerne.

	Hos Konservative på Christiansborg ses kommunalvalget som første del af en tretrinsraket, der støt og roligt skal give medvind i målingerne. Først kommunalvalget med borgmestrene, til næste år et Europa-Parlamentsvalg med tidligere minister og formand Bendt Bendtsen i spidsen, og så skal hele partiet toppe ved folketingsvalget.

	Skal den plan lykkes, er det altafgørende, at partiet bevarer sin lokale repræsentation, så der er en platform at arbejde ud fra, når statsminister Helle Thorning-Schmidt (S) udskriver valg senest om små to år.

Målsætning: Otte procent af det samlede stemmeantal samt at bevare de 12 borgmesterposter, partiet har i dag.

Profil: Hans Toft, borgmester i Gentofte.

