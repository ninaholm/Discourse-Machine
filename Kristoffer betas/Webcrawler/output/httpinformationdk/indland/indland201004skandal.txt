Skandalen der koster borgerne milliarder
Staten indførte den digitale tinglysning for at spare 100 millioner kroner årligt på lønninger. Men indtil videre har tinglysningen kostet private borgere en milliard kroner i uforskyldte ekstrarenter. Dette er historien om en forudsigelig skandale
Jette Kunzendorf vil ikke betale de 48.000 kroner, som renterne på mellemfinansieringslånet til hendes lille rækkehus i Odense er løbet op i på grund af tinglysningsskandalen.

Der er dage, hvor Jette Kunzendorf næsten ikke kan holde afmagten ud. Det er værst, når hun ikke længere kan udskyde at ringe til banken, og når hun sidder fast i telefonkøen hos den digitale tinglysning i Hobro.»Jeg ved næsten ikke, hvordan jeg skal sætte ord på min frustration. Jeg føler, jeg uforskyldt er kommet i klemme, og jeg ved ikke, hvordan jeg skal komme ud af det igen. Jeg føler mig krænket, og jeg kan slet ikke forstå, hvorfor regeringen mener, at jeg skal betale pengene, bare fordi jeg tilfældigvis har været uheldig at sælge min ejendom på det forkerte tidspunkt,« siger Jette Kunzendorf.I august sidste år fik hun og eksmanden endelig solgt det nedlagte landbrug, de havde haft til salg i over to år. Da slutsedlen var underskrevet, sagde ejendomsmægleren halvt i sjov:»Nu bliver det spændende, hvordan det går med tinglysningen. Det er tredje gang, de forsøger at lancere den, og jeg er spændt på, om der er børnesygdomme denne gang.«En måned senere, den 8. september 2009, gik Danmark som det første land i verden fra manuel til digital tinglysning. Lanceringen var en succes. Justitsministeriet, Domstolsstyrelsen og udvikleren CSC var svært begejstrede. Det, som daværende justitsminister Brian Mikkelsen (K) kaldte »det mest avancerede it-system i Danmark nogensinde«, var gået i luften uden alarmerende fejl.På det tidspunkt havde Jette Kunzendorf endnu ikke fået tinglyst salget af den nedlagte landejendom.Der gik endnu en måned. Så brød helvede løs.Den 2. oktober udråbte it-specialmediet ComON den digitale tinglysning til »Danmarks nye it-skandale«. I artiklen fortalte ejendomsmæglerkæden Home og formanden for Danske Boligadvokater, Henrik Høpner, at alle køb og salg af ejendomme strandede i det nye tinglysningssystem. Det gik øjeblikkeligt galt. Borgerne brugte nemlig ikke den digitale tinglysning selv, men underskrev i stedet skøder på boligsalg via deres ejendomsmægler. Det var systemet ikke beregnet til. Henrik Høpner gik så langt som at kalde det nye tinglysnings- system for »helvede på jord«.Han var især gal over, at systemet ikke var blevet testet af advokater og ejendomsmæglere, inden det blev taget i brug. Retspræsidenten for tinglysningen forklarede, at systemet ikke blev testet af brugerne, fordi det var »Domstolsstyrelsens ansvar, at det fungerede«. I øvrigt var der ham bekendt ingen problemer.Siden blev han bekendt med problemerne.I de følgende måneder blev flere og flere danskere ramt af de massive forsinkelser i den digitale tinglysning. Det betød, at de ikke kunne få frigivet salgssummen for deres ejendomme og derfor måtte forlænge mellem- finansieringen af deres nye bolig. Normalt varer en mellemfinansiering højst 10 dage. Men efterhånden som efteråret 2009 blev til vinter, eksploderede renterne til mellemfinansiering for de ramte borgere. Omkring jul var antallet af forsinkede sager oppe på 75.000. Et sted i bunken lå Jette Kunzendorfs nedlagte landejendom.Justitsminister Brian Mikkelsen beklagede, men mente, at »man må forvente børnesygdomme, når så stort et it-system bliver implementeret«. Information kan i dag afsløre, at han havde god grund til at forvente 'børnesygdomme'. Ministeriet var nemlig advaret om, at den var gal.Måtte ikke udskydesLanceringsdatoen for den digitale tinglysning havde allerede været udskudt to gange. Endnu en forsinkelse ville være en skandale i sig selv. Men en forsinkelse kunne slet ikke lade sig gøre. For formålet med at digitalisere var at spare 100 millioner kroner årligt i lønninger. Medarbejderne var allerede blevet fyret og genansat en gang. Det kunne ikke lade sig gøre igen. Med dem væk ville Danmark stå uden tinglysningssystem fra den 8. september 2009, hvis det nye system blev udskudt.Med andre ord havde daværende justitsminister Brian Mikkelsen malet sig op i et hjørne, da hans departementschef, Michael Lunn, to måneder inden lanceringen modtog et brev fra den samlede finanssektor. Brevet blev også sendt til daværende økonomi- og erhvervsminister Lene Espersens (K) departementschef.Finanssektoren var dybt involveret i digitaliseringen af tinglysningen fra begyndelsen. Deres it-systemer skulle passe til det nye system. De fortrolige dokumenter, som Information er i besiddelse af, viser, at samarbejdet mellem Domstols- styrelsen og finanssektoren blev mere og mere betændt. Domstolsstyrelsen og CSC overholdt hverken aftaler eller frister. I dag fortæller kilder i finanssektoren, at Domstolsstyrelsens ledelse tydeligvis ikke havde de faglige kompetencer til at styre kæmpeprojektet.Finanssektorens hovedkrav var en prøvetid af det helt færdige system på mindst tre måneder. Den prøvetid fik de aldrig. I stedet sender Realkreditrådet, Realkreditgruppen og Finansrådet den 3. juli 2009 brevet til Justitsministeriet. I brevet advarer de kraftigt mod systemet. Blandt andet lægger de vægt på, at de under deres test af det foreløbige system »er stødt på så alvorlige fejl i e-TL- (den digitale tinglysning,red.) systemet, at testen gentagne gange har måttet suspenderes«. De advarer om, at kun 25 procent af advokaters og ejendomsmægleres indgang til tinglysningen er testet. Finanssektoren finder også, at det faktum, at »Domstolsstyrelsens e-TL-projekt, meget atypisk for så stort et it-projekt, arbejder uden en egentligfall-back-plan, er stærkt bekymrende«.Brevet slutter med, at finanssektoren »anbefaler Justitsministeriet at revurdere det samlede risikobillede af igangsætningen af systemet til digital tinglysning«.Afviser advarslerneNogenlunde samtidig henvender Danske Boligadvokater sig til Domstolsstyrelsen og tilbyder at teste den portal, de skal arbejde med, når tinglysningen bliver lanceret. Domstolsstyrelsen afviser hjælpen.Domstolsstyrelsens direktør, Adam Wolf, afviser også advarslerne fra finanssektoren. I en email til Justitsministeriet skriver han den 20. juli 2009, at »Domstolsstyrelsen er ikke enig i finanssektorens beskrivelse af forløbet«, og herefter tilbage- viser han de fleste kritikpunkter. På spørgsmålet om enfall-back-plan skriver han, at det på grund af bemandingen vil være vanskeligt at forsinke systemet. I stedet er det mere realistisk, at »fortsætte med det nye system og rette problemerne op under drift«. Han skriver videre, at »det er muligt, at enfall-back-plan ikke vil leve op til finanssektorens forventninger«. Han slutter svaret således: »Hvis der bruges for meget tid på at vaske hænder, så kommer projektet ikke i mål«.I januar 2010 begynder Jette Kunzendorf for alvor at blive bekymret. Når hun kigger på mellemfinansieringskontoen, som hun har brugt til at købe sit nye rækkehus, kan hun se renterne vokse. Hun forsøger at ringe til tinglysningsretten i Hobro, men som alle andre sidder hun håbløst fast i telefonkøen.'Blev grundigt testet'Det er daværende justitsminister Brian Mikkelsen klar over, da han den 28. januar i år sætter sig til rette i stolen i Folketingets retsudvalg. Foran ham sidder en opposition, der lugter blod. Men ministeren sender spørgsmålet om erstatning til hjørnespark hos Kammeradvokaten og afviser ethvert ansvar for skandalen med ordene: »Så vidt jeg ved, har ingen advaret inden«. Han understreger, at systemet var blevet grundigt testet af finanssektoren, boligadvokater og ejendomsmæglere, og at »alle aktører sagde god for systemet«.Men det er ikke korrekt. Næste dag udsender Ritzau et telegram, hvor de citerer it-mediet ComON for, at ministeren vildledte retsudvalgets medlemmer. Mens det var korrekt, at finanssektoren havde været med til at teste tinglysningen, havde advokater og ejendomsmæglere ikke testet. De var blevet afvist. Ministeren afviser anklagerne som nonsens. På det tidspunkt er det kun Domstolsstyrelsen, Økonomi- og Erhvervsministeriet og Justitsministeriet, der kender til advarslen fra finanssektoren.Den 4. marts i år hilser retsudvalgets medlemmer den nye justitsminister Lars Barfoed (K) velkommen. Han er indkaldt til samråd på grund af de urigtige oplysninger, hans forgænger afgav en måned tidligere. Den nye minister indrømmer, at forgængerens svar var ukorrekt:»Domstolsstyrelsen vurderede, at det ville være for dyrt og forsinke tinglysningen for meget, hvis der skulle etableres et egentligt testmiljø, som ejendomsmæglere og advokater kunne teste,« siger ministeren.Jette Kunzendorf og alle andre ramte sidder fast i den del af tinglysningen, der ikke blev testet. Det viser sig øjeblikkeligt, at borgerne ikke bruger systemet, som det var tænkt. I stedet for selv at underskrive skøderne digitalt, giver de ejendomsmægleren fuldmagt. De fuldmagter skal behandles manuelt. Det havde Domstolsstyrelsen slet ikke afsat personale til. Derfor kom de nyansatte og uerfarne medarbejdere øjeblikkeligt bagud.I samrådet understreger ministeren, at systemet var gennemtestet af finanssektoren. Han afviser, at regeringen bærer ansvaret for skandalen, og mener, at man i stedet for at »skyde skylden på nogen og placere ansvar« burde se frem.Vil ikke betaleDet er ni måneder siden, Jette Kunzendorf underskrev salgspapirerne på sin og eksmandens nedlagte landejendom. Selv om køberne for længst har overtaget gården, er salgssummen endnu ikke frigivet. Hun ved ikke, hvorfor hendes sag sidder fast i tinglysningssystemet. Når hun ringer, er der intet svar. Hun ved ikke, hvornår sagen bliver behandlet, og købssummen udbetalt. Hun ved kun, at hun ikke vil betale de 48.000 kroner, som renterne på mellemfinansieringslånet til hendes lille rækkehus i Odense er løbet op i.»Jeg kan slet ikke forstå, hvordan noget sådant kan ske i et demokrati og en retsstat. Jeg kan slet ikke forstå, hvordan nogen kan forestille sig, at jeg skal betale for forsinkelser, jeg ikke er skyld i,« siger hun.Udregninger fra Dansk Byggeri viser, at skandalen har kostet private borgere mindst en milliard kroner. Ejendomsforeningen Danmark vurderer, at skandalen koster erhvervslivet en milliard kroner om måneden.Ifølge dansk retspleje er man erstatningsansvarlig, hvis man grundet forsætlig eller uagtsom adfærd påfører andre et økonomisk tab.Artiklen bygger på interviews med alle involverede parter, eksterne eksperter, jurister, politikere, ministre, fortrolige og offentlige dokumenter og bilag fra FolketingetRasmus Karkov er freelancejournalist  og har tidligere dækket tinglysningsskandalen for  it-mediet ComON
