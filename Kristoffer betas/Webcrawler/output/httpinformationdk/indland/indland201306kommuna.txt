Kommunale institutioner tør ikke bruge deres penge
Flertal af kommunale institutioner tør ikke bruge hele budgettet af frygt for økonomisk straf, viser FTF-tal


 
	I 68 procent af kommunerne tør institutionerne ikke bruge budgettet fuldt ud af frygt for at blive straffet økonomisk.

	Det viser tal fra FTF, som opfordrer regeringen til at lempe sanktionerne for at bruge flere penge end planlagt i budgetterne.

	Ifølge tallene fra hovedorganisationen FTF er det netop udsigten til økonomisk straf, der får mange kommunale institutioner til holde mere på pengene, end de er blevet bedt om.

	Skoler, børnehaver og plejehjem er på grund af regeringens såkaldte regnskabssanktion blevet så forsigtige med at bruge hele deres servicebudget, at de i større eller mindre grad underforbruger i forhold til det, der er planlagt.

	Sådan svarer 68 procent af de 48 kommuner, der har deltaget i FTF’s årlige rundspørge til landets kommunaldirektører.

	Formand for FTF, Bente Sorgenfrey, peger på, at kommunernes overdrevne forsigtighed går ud over beskæftigelsen og samfundsøkonomien. Landets 98 kommuner har for eksempel nedlagt hele 30.000 fuldtidsstillinger i løbet af de tre seneste år.

	»Den frygt og usikkerhed, som de mange fyringer skaber hos borgerne, forplanter sig i deres eget private forbrug. På den måde er hverken det private eller offentlige forbrug med til at øge væksten og få gang i beskæftigelsen,« siger Bente Sorgenfrey.

	»Regeringen må derfor afskaffe de skrappe økonomiske sanktioner, der de seneste år har fået kommuner og regioner til at holde mere på pengene, end de er blevet bedt om,« mener hun.

	Bente Sorgenfrey siger, at kommunerne ikke sparer af lyst – de sparer af frygt for en benhård økonomisk straf som følge af regeringens sanktioner.

	Cepos: Spar lidt mere

	FTF mener, at behovet for at lempe sanktionerne over for de kommuner og institutioner, der overskrider deres budgetter, er presserende.

	»Vi regner med, at regeringen tager hånd om det i forbindelse med aftalerne om kommunernes økonomi,« siger Bente Sorgenfrey.

	Regeringen og Kommunernes Landsforening mødes igen i dag for at blive enige om kommunernes økonomi for 2014.

	FTF peger på, at der er behov for at lempe regnskabssanktionen – nu er behovet mere presserende end nogensinde, mener organisationens formand.

	Cheføkonom Mads Lundby Hansen fra den borgerligt-liberale tænketank Cepos mener ikke, at kommunerne skal bruge, hvad de har aftalt med finansminister Bjarne Corydon (S), men hellere spare mere end aftalt.

	»Et af de største problemer, vi har haft i dansk økonomi under 00’erne med Fogh, var, at kommunerne år efter år brugte flere penge end aftalt. Det bidrog til et meget stort holdbarhedsproblem i de offentlige finanser,« siger Mads Lundby Hansen.

	Han er uenig med de økonomiske vismænd, som opfordrer regeringen til at øge de offentlige investeringer i 2014 og 2015 med godt 10 milliarder kroner for at sparke gang i økonomien: »Jeg undrer mig over vismændenes melding. Vi ligger historisk højt i det offentlige forbrug. I 2014 skal vi hellere lempe finanspolitikken ved at sænke marginalskatten eller selskabsskatten, der forbedrer vækstpotentialet,« siger Mads Lundby Hansen.

	Samtidig vil Cepos-cheføkonomen fortsætte reformerne af dagpenge og kontanthjælp.

