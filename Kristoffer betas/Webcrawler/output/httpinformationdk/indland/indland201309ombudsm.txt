Ombudsmanden retter skarp kritik mod Forsvarsministeriet
’Helt uacceptabelt’, kalder Ombudsmanden det, mens forskningschef mener, det er ’grotesk’, at Forsvarsministeriet har brugt et år og syv måneder på at besvare en anmodning om aktindsigt fra Information


 
	En samlet sagsbehandlingstid på et år og syv måneder på en anmodning om aktindsigt hos Forsvarsministeriet bliver skarpt kritiseret af Folketingets Ombudsmand i en ny afgørelse. Samtidig kritiserer Ombudsmanden også, at Forsvarsministeriet i to perioder på samlet omkring 13 måneder slet ingen sagsbehandling har foretaget.

	Efter at Information i december 2011 søgte om aktindsigt i indberetninger om overgreb på tilbageholdte i Irak, som ikke har været i dansk varetægt, svarede Forsvarsministeriet, at ministeriet ville træffe afgørelse »ultimo januar 2012«. Men derefter gik der halvandet år, adskillige rykkere og en række henvendelser fra ombudsmanden, før ministeriet endelig i juli 2013 besvarede anmodningen – og gav afslag.

	»Det er i sig selv helt uacceptabelt, at journalister har skullet vente i et år og syv måneder på at få aktindsigt. Det er helt i strid med offentlighedlovens ordning. Det er en skærpende omstændighed, at ventetiden i sig selv kan have betydet, at han slet ikke har fået aktindsigt, som han ellers ville have fået,« siger Folketingets Ombudsmand, Jørgen Steen Sørensen.

	Den lange ventetid betød nemlig, at anmodningen om aktindsigt blev omfattet af den kommission, som regeringen nedsatte for at undersøge Danmarks deltagelse i krigene i Irak og Afghanistan. Nedsættelsen af kommissionen medførte, at de almindelige regler om aktindsigt blev sat ud af kraft, og det var op til kommissionen at vurdere, om der skulle gives aktindsigt, hvilket den afviste.

	I sin klage til Ombudsmanden udtrykte Information den 9. oktober 2012 bekymring for, at ministeriet bevidst forhalede besvarelsen af aktindsigtsanmodningen, indtil den for længst bebudede undersøgelseskommissionen var nedsat, for på den måde at forhindre aktindsigt i de pågældende dokumenter. Dertil siger Jørgen Steen Sørensen: »Vi har ikke grundlag for at fastslå, om Forsvarsministeriet bevidst har forhalet afgørelsen, men det er meget uheldigt, at ministeriet i kraft af den lange sagsbehandlingstid overhovedet er kommet i en situation. hvor der kan opstå mistanke om, hvorvidt de har forhalet afgørelsen.«

	I sin afgørelse skriver Ombudsmanden også, at det er hans vurdering, at den samlede sag har resulteret i »fejl og forsømmelser af større betydning«. Derfor er Ombudsmanden forpligtet til at orientere Folketingets Retsudvalg og Forsvarsudvalget om afgørelsen. Det er ifølge Jørgen Steen Sørensen »ret sjældent«, at Ombudsmanden tager den paragraf i anvendelse.

	Også professor i forvaltningsret ved Københavns Universitet Michael Gøtze vurderer, at det er »usædvanligt«, at Ombudsmanden sender sin afgørelse til udvalg i Folketinget:

	»Dermed får Ombudsmanden sat en tyk streg under, at offentlighedsloven fortsat er et af hans kerneområder. Udtrykket ’helt uacceptabelt’ kan tyde på, at Ombudsmanden har været nærmest moralsk indigneret, hvad der er en lidt ny måde at udtrykke en juridisk kritik på,« siger Michael Gøtze.

	’Grotesk lang forhaling’

	Ifølge forskningschef ved Danmarks Medie- og Journalisthøjskole, Oluf Jørgensen, er det interessant, at Ombudsmanden i denne sag har undersøgt, om der reelt er foregået sagsbehandling i løbet af de 19 måneder, behandlingen af anmodningen har taget.

	»Og det er der selvfølgelig ikke. Ombudsmanden har konstateret og dokumenteret, at der i sammenlagt over et år i to perioder ikke er sket noget som helst. Der har man overhovedet ikke kigget på sagen. Den har bare ligget og samlet støv. Det er en ekstrem og grotesk lang forhaling af aktindsigt, og det undergraver i realiteten offentlighedsloven,« siger Oluf Jørgensen.

	Forsvarsministeriet kalder over for Ombudsmanden selv sagsbehandlingstiden for »ikke acceptabel«, og ministeriet oplyser over for Ombudsmanden, »at ministeriet bl.a. på baggrund af denne sag har taget initiativ til, at der udarbejdes en intern instruks for behandlingen af anmodninger om aktindsigt«.

	»Det her bør absolut ikke gentage sig,« siger Folketingets Ombudsmand, Jørgen Steen Sørensen, med henvisning til de nye instrukser i Forsvarsministeriet.

	Det har ikke været muligt at få en kommentar fra forsvarsminister Nicolai Wammen (S). Han henholder sig ifølge hans særlige rådgiver til en kommentar på ministeriets hjemmeside:

	»Forsvarsministeriet tager derfor Ombudsmandens udtalelse til efterretning og skal stærkt beklage behandlingen af den pågældende aktindsigtsanmodning.«

