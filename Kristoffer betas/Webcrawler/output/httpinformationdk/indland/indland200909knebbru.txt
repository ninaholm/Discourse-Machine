Alle kneb i brug i kamp om værtskab
Barack Obamas lynvisit i København er blot kulminationen på en stigende politisk og økonomisk indflydelse på IOC's valg af olympiske værtssbyer, som for alvor begyndte for 10 år siden


 Efter korruptionsskandalen i Salt Lake City, hvor ti medlemmer af IOC blev smidt ud for korruption, forbød IOC sine menige medlemmer at besigtige olympiske kandidatbyer, som i årtier havde bestukket besøgende medlemmer med penge, gaver og tjenesteydelser. En amerikansk undersøgelse afslørede, at 12 byer i løbet af kun et år tilsammen havde brugt 800 millioner kroner på lobbyarbejde over for IOC's medlemmer.
Kandidatbyerne har til gengæld ikke forbud imod at præsentere IOC-medlemmerne for deres ansøgninger i dagene op til den endelige afstemning. Og det udnytter kandidatbyerne nu til at fedte for de 106 IOC-medlemmer ved hjælp af hver 100-200 olympiske sælgere og adskillige ydmygt bukkende statsoverhoveder, kongelige, sportsstjerner og andre kendte personer.
Da London vandt værtsskabet for OL 2012 med kun fire stemmer foran favoritten Paris, fik Storbritanniens daværende premierminister, Tony Blair, ene mand æren for sejren - også selv om det britiske tv-selskab BBC forinden havde dokumenteret, at nogle IOC-medlemmer stadig var villige til at sælge deres stemmer mod bestikkelse. Det gjaldt blandt andre det bulgarske medlem Ivan Slavkov, som efterfølgende blev smidt ud af IOC.
Selv om Tony Blair få dage efter den afgørende afstemning i 2005 skulle være vært for et G8-topmøde i Skotland, fløj han til IOC's session i Singapore. I to dage kørte han hele sin karismatiske charme af på IOC's medlemmer, mens Frankrigs præsident Jacques Chirac stod i et hjørne og surmulede og fik skylden for, at Paris tabte. Det storpolitiske spil gentog sig i 2007 under IOC's session i Guatemala. Her holdt Ruslands politiske leder, Vladimir Putin, for første gang en international tale på engelsk. Med fire stemmer foran sydkoreanske Pyeongchang lykkedes det ham at sikre Sochi værtsskabet for de olympiske vinterlege i 2014, blandt andet ved at love Sochi og IOC ubegrænset russisk statsstøtte.
Det nu tidligere danske medlem af IOC, Kai Holm, har inden afstemningen om OL 2016 i København udtalt, at præsident Barack Obama alene i kraft af sin politiske position og udstråling kan sikre Chicago sejren.
Tør ikke indføre forbud
Men Kai Holm kalder også de senere års kamp om OL-værtsskabet for »et sindssygt kapløb,« som IOC har overvejet at begrænse ved at forbyde regeringsledere og andre politikere at deltage i kandidatbyernes valgkampagner. Når forbuddet endnu ikke er trådt i kraft, skyldes det ifølge Kai Holm, at IOC's ledelse er bange for, at de største byer og lande så slet ikke ønsker at deltage i kampen om olympiske værtsskaber. Men det »sindssyge« olympiske kapløb er i høj grad også et økonomisk kapløb.For ti år siden kostede en olympisk kampagne for at blive værtssby omkring 100 millioner kroner. I dag bruger Chicago, Rio de Janeiro, Tokyo og Madrid i nærheden af én milliard kroner hver i løbet af de to år, ansøgningsproceduren varer.


