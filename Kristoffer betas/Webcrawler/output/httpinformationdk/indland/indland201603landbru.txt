Landbrugets krise – der er andre veje
Danske landmænd er under dobbelt pres fra en nådesløs strukturudvikling og forbrugere, hvis tillid smuldrer i kølvandet på striden om landbrugspakken. Men så længe landbrug og forbrugere råber ad hinanden, lykkes omstillingen til mere holdbare løsninger ikke. Et stort folketræf i næste måned – Det Fælles Bedste – vil bane vej for en ny samtale og dermed nye svar


 Dansk landbrug fik i sidste uge licens til at hælde yderligere 50-60.000 ton kvælstof ud over markerne samt et ordentligt læs møg hældt ud over sit omdømme.
»Vores image har virkelig, virkelig lidt skade de seneste to uger,« sagde direktør i Landbrug & Fødevarer Karen Hækkerup til Berlingske lørdag. Og uddybede samme aften i DR’s Deadline: »Der er blevet stillet en mistillid, ikke kun til ministeren, men også til det danske landbrug. En mistillid til om vi overhovedet fra landbrugserhvervet kan finde ud af at forvalte og passe på vores natur.«
Så efter en treårig imagekampagne til mindst 60 mio. kr., som angiveligt forbedrede danskernes syn på erhvervet, er Landbrug & Fødevarer og de danske landmænd slået tilbage til start. Forholdet mellem landbrug og forbrugere er på ny stærkt polariseret, ikke mindst takket være regeringen og blå blok, der med landbrugspakken sender et signal om fremtidens landbrug som ét, der skal øge sin konkurrenceevne og effektivitet i en accelereret strukturudvikling ved bl.a. at gøde mere og producere flere svin. Man skal fortsætte den nådesløse strukturudvikling, der i snart mange år har lukket to landbrug om dagen, bragt antallet af heltidsbedrifter ned på 10.000 og påført erhvervet en samlet gæld på over 370 milliarder kr. – trods fortsat massiv støtte fra både EU og statskassen.
Så Danmarks hårdtarbejdende landmænd er dobbelt klemt: Underlagt en benhård, konkurrencebestemt udvikling mod fortsat industrialisering af produktionen og samtidig intenst kritiseret af forbrugere, der udtrykker stigende afsmag for denne industrialiserings konsekvenser for naturen, dyrevelfærden, sundheden, fødevarekvaliteten og trivslen på landet.
Folketræffet i Lejre
Det er ikke bæredygtigt. Hverken for erhvervet, for miljøet eller for relationen mellem fødevareproducenter og -forbrugere. Der må andre svar og nye strategier til. Og det kræver en samtale på tværs af tillidskløften. Det siger folkene bag Det Fælles Bedste.
»Der er gravet meget dybe grøfter, og der er stor frustration over måden, tingene foregår. Hvis landbruget skal have den folkelige opbakning tilbage, skal man ikke bare fortælle om sig selv, men også lytte efter, hvad borgerne siger,« mener Trine Krebs.
Hun er formand for Landsforeningen Praktisk Økologi og én af initiativtagerne til det store folketræf under overskriften Det Fælles Bedste, som otte organisationer i fællesskab er ved at forberede. Det finder sted i Bededagsferien den 22.–24. april i Lejre, ’Danmarks økologiske kommune’, og ventes at samle et meget stort antal græsrødder, økologiske jordbrugere, ngo-repræsentanter og nysgerrige enkeltpersoner til tre dages dialog om vejen frem mod bæredygtige løsninger, herunder for landbruget og fødevareproduktionen.
Folketræffet i Lejre er en opfølgning på det første folketræf, der i 2014 samlede 400 mennesker på Samsø til en weekend med workshops og diskussioner om samarbejde og strategier for at fremme den grønne omstilling.
»Alle forlod det møde med en rigtig stor oplevelse i bagagen og et stærkt ønske om at mødes igen. Det er dét, der nu sker i Lejre,« fortæller Trine Krebs.
I disse uger er et stort antal frivillige fra de otte organisationer ved at forberede folketræffet via en række arbejdsgrupper. Et par hundrede deltagere har allerede tilmeldt sig, og af dem har næsten halvdelen tilbudt at afholde workshops. Om fremtiden for dansk landbrug, om økologisk jordbrug, permakultur og skovhaver, om en ny grøn økonomi, om bæredygtige husbyggerier og bofællesskaber, om den internationale omstillingsbevægelse og meget mere.
»Vi er stadig så tidligt i processen mod en bæredygtig omstilling, at der er brug for at få alle tanker og meninger i spil. Vi har sådan set de teknologiske løsninger – det, vi er bagud med, er den demokratiske dimension og måden, hvorpå menneskers engagement kan spille med. Det er først og fremmest det, som Det Fælles Bedste forsøger at komme videre med.«
»Men dermed kan Det Fælles Bedste også ses som en stor opfordring til landbruget om på ny at bringe sig selv i en samtalesituation. Jeg er opvokset på landet, og den form for samtale, jeg kan huske 40 år tilbage, er i dag blevet til krisehåndtering og indsatser for at få lukket munden på kritiske røster. Med den attitude er der ingen forbrugere og borgere, der har lyst til at hjælpe landbruget,« siger Trine Krebs.
»Hvis landbruget i stedet åbner op og erkender, at man har lavet fejl og nu gerne vil gå i en ny retning, så tror jeg, at forbrugerne er klar til at gå med dem. Det oplever vi jo f.eks. i de nye fødevarefællesskaber: Når man bliver del af samtalen og får indblik i den komplekse proces, det er at drive en fødevareproduktion, så bliver man også åben for, at det kan slå fejl engang imellem, og at det er et fælles ansvar at få det til at fungere. Hvis vi får en demokratisk samtale – ikke mindst på lokalt niveau – om hvordan landbruget, fødevareproduktionen og naturbeskyttelsen skal indrettes, så bliver borgerne også mere villige til at betale, hvad det koster,« pointerer hun.
Konkurrenceforvridning
Trine Krebs ser Det Fælles Bedste som et sted, hvor nye ideer kan lægges på bordet, via diskussioner modnes og derefter bæres ud for at blive testet på virkeligheden.
Blandt dem, der møder op i Bededagsferien, er også Økologisk Landsforening og Danmarks Naturfredningsforening, der begge medbringer mere konkrete visioner og forslag til en ny og bæredygtig landbrugspolitik som inspiration til processen.
»Som økologiske landmænd står vi med det ene ben solidt plantet i den pragmatiske virkelighed, men samtidig vil vi gerne være med til at kaste snøren længere ud, og det er jo det samme, man vil med Det Fælles Bedste,« siger Per Kølster, formand for Økologisk Landsforening.
»Landbrug & Fødevarer har med en reklamekampagne forsøgt at genskabe dialogen med forbrugerne, men det er nok os, der har fat i den lange ende, fordi vi står for det, folk beder om: At slippe for giften og lægge hovedvægt på miljø, dyrevelfærd osv. Vores rolle er at konkretisere talen om bæredygtighed i form af en ny praksis.«
Økologisk Landsforening kalder blå bloks landbrugspakke »konkurrenceforvridende«, fordi tilladelsen til at gøde mere skal sikre en indkomststigning til den konventionelle sektor – estimeret af regeringen til 1,3-1,8 mia. kr. årligt – som økologerne ikke kan få andel i. Det er faktisk sådan, at selve væksten i det økologisk dyrkede areal, hvor man gøder mindre med kvælstof, har skabt et råderum for øget gødskning, som altså nu de konventionelle producenter kan drage økonomisk nytte af.
»Hvis vi skal have fair konkurrence mellem økologi og konventionelt landbrug og miljøgennemskuelighed for forbrugerne, så bør det konventionelle landbrug og dets forbrugere selv betale alle omkostninger ved at dyrke arealerne med mere gødning og pesticider hektar for hektar,« mener Per Kølster.
Han taler også for at genetablere det politiske mål om fordobling af det økologisk dyrkede areal, som Eva Kjer Hansen var med til at definere under sin første periode som fødevareminister under VK-regeringen, men som hun og Venstre-regeringen droppede sidste efterår.
Ved at gøre sig fri af fordoblingsmålet, og hvad det måtte forpligte til af økologistøtte, har regeringen gjort det lettere for sig selv at skaffe økonomisk råderum til at hjælpe det konventionelle landbrug som beskrevet i landbrugspakken.
Det bobler af nye ideer
Danmarks Naturfredningsforening taler for en ny kurs, hvor natur, miljø og klima tænkes sammen med landbruget, så erhvervet bliver en del af processen mod bæredygtighed, snarere end en bremse for den. Man ser en økologisk omlægning af hele erhvervet som det langsigtede mål, men her og nu argumenterer man for at justere den vedtagne landbrugspakke via den tillægspakke, som De Konservative har forlangt.
Indholdet kan ifølge foreningen hentes i anbefalingerne fra Natur- og Landbrugskommissionen, som partierne bag landbrugspakken indtil nu har valgt at se bort fra: Omlægning af dele af landbrugsarealet til vedvarende græs, stop for intensiv drift af arealer ved ådale, søer og vandløb, jordfordeling, mindre grødeskæring m.m.
For initiativtagerne til Det Fælles Bedste er det afgørende at genskabe den demokratiske samtale.
»Det bobler med så mange nye ideer,« siger Trine Krebs med henvisning til de stadig flere fødevarefællesskaber, nye bylandbrug, projekter med at dele jorden, andelsorganiserede økosamfund, lokale jordbrugsfonde m.m.
»Det er lidt som dengang for omkring 35 år siden, da nogle unge mennesker købte Svanholm Gods og lavede det første økologiske landbrugskollektiv. De vidste ikke ret meget, vidste kun at de ville flytte på landet og lave et giftfrit landbrug. Jeg kan mærke, at den stemning er på vej igen. F.eks. unge mennesker, der flytter ud af byen for at realisere nye løsninger,« siger Trine Krebs.
»Men hvis det alt sammen skal kunne føre til noget og bane vej for mere decentrale, bæredygtige løsninger, så kræver det, at borgere og landmænd i fællesskab vinder noget af den beslutningskraft tilbage, som i dag i høj grad er parkeret i Bruxelles. Og forudsætningen for det er, at vi kan begynde at tale åbent med hinanden og samarbejde. I dag råber landbrug og forbrugere ad hinanden – det er nødt til at stoppe.«

