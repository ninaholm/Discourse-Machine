Krisemøde i Sudan om domstol
Krisemøde og  regeringsarrangerede demonstrationer i Khartoum et døgn før, ICC-domstolen ventes at udstede anholdelsesordre mod landets præsident
Demonstranter råber -Ned med USA- under en støttedemonstration for Sudans præsident Omar al-Beshir, der i dag forventes at blive begæret anholdt af ICC-domstolen for sin andel i folkedrab i Darfur.


 Khartoum - Tusindvis af demonstranter protesterede i går i Sudan mod USA og Den Internationale Strafdomstols, ICC's, planer om at udstede anholdelsesordre mod præsident Omar al-Beshir for folkedrab i Darfur.
Den sudanske præsident holdt imens krisemøde med sin regering for at diskutere den ventede anholdelsesordre fra ICC.
Demonstrationen i Khartoum, som var organiseret af regeringen, stoppede al trafik i hovedstaden, mens hundredvis af mennesker samledes uden for bygningen, hvor krisemødet blev holdt.
"ICC gør kun, hvad EU, USA og Israel siger, at den skal gøre," sagde demonstranterne i en erklæring, som skulle indgives til FN-kontorer.
Sudan har sagt, at ICC med en arrestordre kan undergrave forsøgene på at få afsluttet konflikten i Darfur, og højtstående regeringskilder sagde, at Sudan formentligt vil søge støtte fra Kina, Rusland og afrikanske lande i FN for at få blokeret for ICC.
Kina leverer våben
Kina er Sudans største våbenleverandør og dominerer landets olieindustri. Det britiske BBC har i en ny tv-dokumentar for første gang vist, hvordan Sudans regering bruger kinesiske våben og fly mod oprørere i Darfur. FN vurderer, at konflikten har kostet mellem 200.000 og 300.000 civile livet.
Sudanske politikere og embedsmænd har i flere dage ført intense drøftelser for at danne en forenet front mod ICC, som i dag ventes at reagere mod Beshir. Sudan har også anmodet om krisemøde i Den Arabiske Liga og tilkaldt ambassadører i Khartoum for at advare om, at Sudan vil reagere politisk, hvis ICC griber ind over for højtstående politikere i landet.
Frygt for øget vold
Krisemødet i Khartoum i går eftermiddag indledtes et døgn før, domstolens chefanklager, Luis Moreno-Ocampo, ventes at søge anholdelsesordren udstedt. Det vil være første gang, at domstolen, der ligger i Haag, tager skridt til at anklage et siddende statsoverhoved for sådanne forbrydelser.
Talsmænd for Sudans udenrigsministerium forudsiger kaos i Khartoum, hvis ordren udstedes, og myndighederne har skærpet sikkerheden i byen - navnligt omkring den britiske, den franske og den amerikanske ambassade. 
Sudan har advaret om, at den fastlåste fredsproces i Darfur kan blive helt ødelagt, og der er frygt for optrappet vold i regionen.
Sudan afviser at anerkende ICC og tidligere anholdelsesordrer mod en sudansk minister, Ahmed Haroun, og mod lederen af Janjaweedmilitsen, Ali Kosheib.
FN's Sikkerhedsråd bad i 2005 den internationale domstol om at undersøge personer, der var mistænkt for at stå bag massakrer, mord, voldtægter og plyndringer i Darfur. 


