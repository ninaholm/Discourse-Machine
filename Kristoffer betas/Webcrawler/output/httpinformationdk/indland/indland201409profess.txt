Professor: Intensiv svineproduktion skyld i bakteriespredning
Det er den intensive svineproduktion i dansk landbrug, hvor dyrene handles på kryds og tværs og ’flokmedicineres’ med antibiotika, der både skaber og spreder smitten af svine-MRSA, siger professor og overlæge Hans Jørn Kolmos. Myndighederne har svigtet fatalt, mener han


 Fremkosten og smitten af svine-MRSA er tæt forbundet med produktionsforholdene i landbruget.
Det vurderer Hans Jørn Kolmos, der er overlæge med speciale i klinisk mikrobiologi på Odense Universitetshospital og professor på Syddansk Universitet:
»Det, der er rationelt ud fra en industriel betragtning, er irrationelt ud fra en smitteforebyggende betragtning,« siger Hans Jørn Kolmos og tilføjer:
»Meget store svinestalde, hvor der måske går tusinder af dyr på meget lidt plads, er ud fra en biologisk betragtning den helt gale måde at gøre det på. Det giver enorme smittemuligheder.«
Handlen med levende dyr øger samtidigt potentialet for smitte med svine-MRSA, mener professoren:
»Den specialisering, hvor nogle landmænd producerer smågrise, mens andre feder dem op, og hvor grisene handles på kryds og tværs, det bidrager også til at sprede bakterierne.«
Et andet problem opstår, når smågrise tidligt i opvæksten bliver taget fra soen.
»På det tidspunkt har smågrisene i virkeligheden et umodent tarmsystem. Og det går ikke at tage smågrisene fra patterne fra den ene dag til den anden. De skal have et etableret en ordentlig bakterieflora, inden de skal spise på egen hånd, ellers svarer det til at give spædbørn rugbrødsmadder,« siger Hans Jørn Kolmos.
Parallelhistorie
Den eneste grund til, at stordriftsproduktionen af svin kan fungere, er, at man i landbruget hænger en beskyttende »paraply af antibiotika« ud over dyrene, mener professoren. Det er samtidig med til at udbrede problemet med svine-MRSA, der ifølge professoren netop er forårsaget af overdreven brug af antibiotika.
»Så snart der udbryder en sygdom i staldene, så flokmedicinerer landmændene og putter eksempelvis antibiotika i foderet for at prøve at stoppe det på den måde. Det fører til, at man får et stort antibiotikaforbrug,« siger Hans Jørn Kolmos.
Poul Bækbo, der er afdelingschef for Landbrug & Fødevarers Videncenter for Svineproduktion, afviser, at storproduktionen forårsager svine-MRSA i Danmark.
»Selv i Norge, hvor man ikke har stordrift, men små gammeldags og hyggelige svinebrug, har man også MRSA. Det alene, at man har moderne svineproduktion er ikke afgørende for, om man har MRSA,« siger Poul Bækbo.
I Norge er udbredelsen af den resistente bakterie dog langt mindre end i Danmark.
Poul Bækbo tilføjer: »Men du kan sige, at hvis man har rigtigt mange dyr, så har man selvfølgelig også et højere smitteniveau inden for besætningen.«
Professor Hans Jørn Kolmos mener, at myndighederne har svigtet i sagen om svine-MRSA, og at det svigt stammer helt tilbage fra 2009.
»Vi har gjort myndighederne opmærksomme på problemet i mere end fem år og har virkelig løbet dem på dørene for at advare om, at man skulle tage problemet i opløbet i stedet for at lade det udvikle sig. Men myndighederne valgte at se bort fra det og etablerede i stedet en parallelhistorie,« siger han og hævder, at elementerne i den parallelhistorie er falske:
»Bakterierne smitter faktisk, de gør folk syge, særdeles syge, og hvis man bliver syg, så bliver man syg af en multiresistent bakterie, som vi ikke har særligt meget antibiotika imod. Det har myndighederne fortiet.«

