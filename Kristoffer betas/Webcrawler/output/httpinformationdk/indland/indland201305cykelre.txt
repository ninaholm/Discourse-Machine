Cykelregister skal nedbringe antallet af cykeltyverier
Hvis Danmark vil være verdens førende cykelland, hjælper det ikke noget, at cyklerne hele tiden bliver stjålet, lyder det fra cyklistforbundet. Nu kræver et politisk flertal et offentligt register over de stjålne cykler. Justitsmisteren er ’positivt indstillet’
Politiet har ikke ressourcer til at opklare de mange cykeltyverier, og derfor vil et centralt register over stjålne cykler være kærkomment, mener et flertal i Folketinget.


 
	Du kender nok situationen. Du er cyklet på arbejde, til stationen eller til fest, og nu er det tid til at komme hjem. Men hvor er cyklen? Den er blevet stjålet.

	Sidste år blev der anmeldt 68.000 cykeltyverier til politiet, men det reelle tal kan være helt op mod en kvart million, mener eksperter. Mange gider nemlig ikke bruge kræfter på at anmelde et cykeltyveri, da politiet kun opklarer en halv procent af tyverierne.

	Nu vil et flertal på Christiansborg – om ikke tyverierne til livs – så i hvert fald gøre det sværere for tyvene at afsætte cyklerne, hvilket forhåbentlig får en præventiv effekt.

	Det skal ske ved at oprette et offentlig register over de stjålne cykler, som alle kan slå op i, inden man køber en brugt cykel i GulogGratis, Den Blå Avis eller bare den lokale avis (mens andre cykler ender helt uden for Danmarks grænser): »Det skal være muligt at tjekke stelnumre, og det er interessant i to tilfælde: Hvis man står og skal til at købe en brugt cykel, eller hvis man i nogen tid har undret sig over, om den cykel, som bliver ved med at stå nede foran opgangen, egentlig er stjålet,« siger Konservatives retspolitiske ordfører, Tom Behnke, som allerede foreslog et sådan register, da partifællen Lars Barfoed var justitsminister.

	Siden har forslaget imidlertid cyklet rundt uden at komme nogen vegne. Men efter Datatilsynet har fastslået, at det er muligt at lave sådan register over stelnumre »inden for persondatalovens rammer«, kræver et flertal uden om SRSF-regeringen, at den nuværende justitsminister, Morten Bødskov (S), realiserer forslaget.

	»Vi må bare erkende, at politiet ikke har ressourcer til at opklare de mange cykeltyverier, så derfor er det nødvendigt at tænke alternativt,« siger Venstres retspolitiske ordfører, Karsten Lauritzen, mens Dansk Folkepartis ditto, Peter Skaarup, understreger, at ét er at få stjålet sin cykel:

	»Noget andet er jo, at man – udover at stå og mangle den – også skal i gang med at melde den stjålen til politiet og forsikringsselskaber, hvorefter man skal ud og købe en ny.«

	Enhedslistens transtportordfører, Henning Hyllested, kan heller ikke se noget til hinder for et sådan register.

	»Cykeltyverier er noget af det, som vi bliver nødt til at gøre noget ved – samtidig med at det netop er lavt prioriteret hos politiet. Så hvis det kan hjælpe, er det klart en god idé, hvis det ellers kan håndteres administrativt. Og det burde det jo. Alle cykler er udstyret med et stelnummer,« siger Henning Hyllested.

	De senere år har blandt andet Falck og Hviscykel.dk oprettet registre eller såkaldte sites/portaler, hvor bestjålne cykelejere kan melde tyveriet af deres cykel. Men forsikringsbranchen, som sidste år udbetalte 230 millioner kroner til de forsikrede ejere af 55.000 stjålne cykler, efterlyser ét sted på nettet.

	»Vi mener, at der er behov for én national fælles løsning i regi af politiet,« siger Nanna Dalsgaard Wilkens, konsulent i brancheorganisationen Forsikring & Pension.

	Frits Bredal, kommunikationschef i Dansk Cyklistforbund, mener, at hverken administrative eller økonomiske problemer bør stoppe et sådan register: »Når man snakker om, at det kan koste penge at oprette et sådan register, så må man jo lige tænke på, hvad vi sparer, hvis der ikke var så mange cykeltyverier. Vi snakker hele tiden om, at vi skal være verdens bedste cykelland. Men regeringen er fuldstændig passiv over for det her problem og tænker ikke på effekten på folks begejstring for at tage cyklen, når de lige har fået stjålet den for tredje gang,« siger Frits Bredal.

	I en mail understreger justitsminister Morten Bødskov (S) dog, at han vil afvente Rigspolitiets igangværende undersøgelse af, om oplysningerne i politiets cykelregisterne kan deles med andre myndigheder og borgere. Undersøgelsen ventes færdig senere i år.

	»Cykeltyverier er til stor gene for dem, som det går ud over. Hvis man kan udvikle et mere effektivt cykelregister på en hensigtsmæssig ressourcemæssig og praktisk måde, vil jeg derfor være positivt indstillet,« skriver justitsministeren.

