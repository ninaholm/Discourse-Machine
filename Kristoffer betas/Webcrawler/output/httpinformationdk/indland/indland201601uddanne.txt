Uddannelser får sprogstrategi



 Efter uddannelser og erhvervsliv i årevis har efterspurgt en national plan for sprog, har regeringen nu sat gang i en strategi for fremmedsprog på de videregående uddannelser. Uddannelses-  og forskningsminister Esben Lunde Larsens (V) udmelding kommer efter, at Københavns Universitet (KU) i weekenden meddelte, at de på grund store besparelser på forskning og uddannelse må stoppe for optag på 13 små sprogfag og overvejer lukning, som beskrevet i Information lørdag og tirsdag.
Sprogstrategien skal laves i samspil mellem de videregående uddannelser og erhvervslivet, siger ministeren til Berlingske: »Vi skal ikke bare se på udbuddet af sprogfagene, og hvad der bliver efterspurgt af aftagerne. Det er også vigtigt med den udenrigspolitiske dimension. At vi har ekspertisen inden for forskellige kulturer og sprog, så vi har eksperter at konsultere, hvis Danmark skal det ene eller det andet på den internationale scene.«
Strategien skal både omfatte de store sprog som engelsk, tysk og spansk og de mindre sprog. Det kan betyde et mindre udbud af sprog, eller at der kun skal forskes i visse sprog i stedet for at udbyde dem som universitetsuddannelser, siger uddannelsesministeren til Berlingske. Sprogstrategien forventes at ligge klar i løbet af i år.

