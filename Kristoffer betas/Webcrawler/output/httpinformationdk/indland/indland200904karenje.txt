Karen Jespersen får ny platform i udlændingepolitik
Venstre udnævner Karen Jespersen til formand for Folketingets Integrationsudvalg, og 'landbrugsvenstre' kommer styrket ud af ordførerkabale. Karsten Lauritzen bliver Venstres ny integrationsordfører


 Det skaber gnidninger, når Birthe Rønn Hornbech og Karen Jespersen støder sammen i udlændingepolitikken, og i midten står nu den kun 25-årige Karsten Lauritzen.
Den tidligere VU-formand blev i går udpeget som Venstres nye integrationsordfører i en ordførerrokade, der også gav plads til Karen Jespersen. Hun trak sig for nylig som velfærdsminister, men overtager nu Karsten Lauritzens job som formand for Foketingets Integrationsudvalg, og de to skal således tegne Venstres linje på integrationsområdet i selskab med integrationsminister Birthe Rønn Hornbech (V).
Karen Jespersen og Birthe Rønn Hornbech har tidligere haft et verbalt opgør om integrationspolitikken, og i Venstres gruppe beskrives det som "et sats", når gruppeformand Hans Christian Schmidt giver Karen Jespersen en platform i udlændingepolitikken. Han frygter dog ikke intern ballade efter udnævnelserne.
 "Det kan jeg slet ikke forestille mig. Hun (Karen Jespersen, red.) er dygtig, og de er begge to professionelle. Jeg tror, at de glæder sig til samarbejdet," siger Hans Christian Schmidt. 
Skepsis over klimasnak
Samtidig bemærker man internt i partiet, at 'landbrugsvenstre' kom styrket ud af Hans Christian Schmidts rokade. Landbruget har for nylig raset mod miljøminister Troels Lund Poulsen og er skeptisk over for den megen miljø- og klimasnak, og det kan nu glæde sig over at få landmand Henrik Høegh som fødevare- og landbrugsordfører, samtidig med at Tina Nedergaard, der også betragtes som landbrugsvenlig, overtager posten som finansordfører. 
"Jeg glæder mig til at påtage mig opgaven, så det er en dejlig dag for mig. Det sker på et væsentligt tidspunkt, hvor vi står med store udfordringer, der er skyllet ind over grænserne udefra," siger Tina Nedergaard.
Nordsjællandske Sophie Løhde bliver partiets nye kvinde på forebyggelsesområdet, mens unge Louise Schack Elholm er udset til at blive Venstres nye familieordfører. ritzau 

