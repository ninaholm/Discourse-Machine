’Vi er nødt til at tænke økonomi’
Selv om han har cystisk fibrose, ønsker Lau Sørensen ikke den nye, banebrydende medicin Orkambi, der snart kommer til Danmark. Prisen på to millioner kroner om året pr. patient er ifølge ham for dyr i forhold til effekten. Politikerne må prioritere den dyre medicin, der truer hele sundhedsvæsenet, mener han
 Den gennemsnitlige levealder for danskere med cystisk fibrose er 42 år. Den når Lau Sørensen om 10 år, men han bliver sandsynligvis en af de patienter, der lever længere.


 En lille, lyserød pille ved navn Orkambi har givet fornyet håb til patienter med cystisk fibrose. I dag lever 470 danskere med den uhelbredelige gensygdom et liv kendetegnet ved stadigt hyppigere hospitalsindlæggelser, mens lungerne ødelægges af konstante bakterieangreb.
Orkambi blev i starten af juli måned godkendt til behandling af cystisk fibrose (CF) i USA, fordi den ifølge kliniske undersøgelser kan forbedre patienternes lungefunktion og forlænge tiden mellem akutte infektioner, der ofte kræver hospitalsindlæggelser, med 40 pct. Ingen ved endnu, hvor lang tid effekten af Orkambi varer ved, men pillen er et håb for patienter og pårørende også i Danmark. Et håb til en pris på omkring to mio. kr. om året pr. patient.
Læs også: Ny dyr pille er en bombe under sundhedssystemet
Men ikke for 32-årige Lau Sørensen, der har netop den slags cystisk fibrose, som Orkambi er virksom over for, og som er den mest normale i Danmark.
»Jeg siger nej, hvis jeg får tilbudt Orkambi. Det er for mange penge at bruge på et menneske, når det ikke er en kur, men kun livsforlængende medicin. Der bliver allerede skåret og skåret i sundhedsvæsenet – og hvis man nu skal skære endnu mere på grund af min medicin, er jeg hellere fri,« siger han.
Lau Sørensen er medlem af Facebook-gruppen Vi med Cystisk Fibrose fællesforum, hvor han som den eneste talte imod brugen af den dyre medicin, da Information første gang henvendte sig vedrørende Orkambi.
»Jeg er ikke enig med mine medpatienter. Som samfund er vi nødt til at prioritere, vi har ikke råd til alt, og på et eller andet tidspunkt må vi sige fra. Konsekvensen af ikke at stoppe de løbske medicinudgifter er færre penge til almindelig syge, færre penge til gamle og andre svage samt færre penge til vores børns uddannelse,« skrev Lau Sørensen som modsvar til flere indlæg, der udtrykte håb ved den nye medicin, som sandsynligvis kommer til Danmark inden for et halvt år.
Det er en holdning, som ikke er nem at forsvare i det lille CF-miljø, hvor en stor del er forældre til syge børn, der pendler frem og tilbage mellem de to cystisk fibrose-afdelinger på Skejby Sygehus og Rigshospitalet. Men Lau Sørensen er nødt til det, forklarer han til Information.
»Det bliver hurtigt en meget følelsesladet debat, men den er vigtig. Der var en mor, der skrev, at ’vi bor i et velfærdssamfund, så selvfølgelig skal der være råd til det’. Men hvor er det så, vi skal spare henne?« spørger Lau Sørensen.
Læs også: SF: Det nytter ikke at tørre regningen af på regionerne
»Som samfund kan vi sikkert godt finde en halv milliard kroner til de par hundrede CF-patienter, vi er. Men hvad så med alle de andre? På et eller andet tidspunkt løber vi tør for halve milliarder. Så vi må hellere tage debatten nu her, inden vi som land for alvor kommer i økonomiske problemer.«
Sukkersyge og astma
Lau Sørensen medgiver, at han ikke er som de fleste mennesker med cystisk fibrose. Han er skolelærer på fuld tid, gift og har en datter på fem år. Han er blot 10 år fra den gennemsnitlige levealder for danskere med CF, men hvis sygdommen fortsætter som nu, bliver han sandsynligvis en af de patienter, der trækker gennemsnittet op.
»Min sygdom fylder ikke så meget i min hverdag. Det er faktisk mere følgesygdommene – på grund af CF har jeg fået sukkersyge og astma, som påvirker min hverdag. Men jeg er ikke så ofte indlagt som min søster. Hun har også cystisk fibrose, årgang 1986, og de er noget mere ramte end mig,« fortæller han.
Han fremhæver sin egen årgang, 1982, som ifølge Lau Sørensens egne observationer virker mere raske end gennemsnittet. Han går til tjek hver sjette uge på Skejby Sygehus og er kun sjældent indlagt, når lægerne giver ham intravenøs medicin for at dæmpe den kroniske bakterie, der permanent har taget ophold i hans lunger. Til trods for det er hans lungefunktion efter omstændighederne god.
»Min lungefunktion er 75 pct., med mindre jeg har en infektion – så daler den lidt. Men om det er ti procent den ene eller anden vej, mærker jeg ikke den store forskel på.«
Ifølge de foreløbige undersøgelser kan Orkambi statistisk set øge lungefunktionen med fire-fem pct. i en periode, hvilket ifølge overlæge Tancjana Pressler fra Rigshospitalet er et gennembrud.
»Det lyder ikke af meget, men det er et fremskridt i forhold til, at CF-patienter som regel taber lungefunktion. Behandlingen virker altså stabiliserende,« forklarede overlægen i weekendens udgave af Information. Det er dog ikke nok til at være afgørende for Lau Sørensen.
Læs også: 10-årige Elisabeth spiser 33 piller om dagen
»Hvis det markant forbedrede min livskvalitet, så er det selvfølgelig en anden snak. Men fire pct. er ikke meget – det kan jeg ikke mærke. Og om jeg får et par infektioner mindre om året, det betyder ikke så meget for mig. Jeg vil sige nej.«
Pleaser-politikere
I weekendens Information udtalte både en sundhedsøkonom, en overlæge og en vicedirektør på Hvidovre Hospital, at de ønsker et prioriteringsinstitut, der fremover kan fravælge dyr sygehusmedicin, hvis effekten er for lille i forhold til prisen. I dag må sygehusene ikke skelne til prisen på pillerne, selv om effekten nogle gange kun er marginalt bedre end den gamle, billigere medicin. Alternativet er, at de stigende priser på sygehusmedicin tvinger regionerne ud i besparelser, der forringer sundhedsvæsenet over en bred kam.
Lau Sørensen ser positivt på et prioriteringsinstitut, som han mener skal styres af fagfolk fra sundhedsvæsnet, ikke regions- eller folketingspolitikere.
»Jeg aner ikke, om beløbet højst må være én eller tre millioner kroner for noget medicin. Men vi bliver nødt til at sætte en grænse et eller andet sted: ’Det her er, hvad samfundet har råd til’. Vi er nødt til at tænke økonomi i forhold til den ekstra livskvalitet, patienten får ud af det. Og så skal der fagfolk til,« lyder det.
Han bemærker, at ingen politikere fra de store partier gik ud og snakkede åbent om den dyre sygehusmedicin under valgkampen i juni måned. I stedet lovede både Venstre og Socialdemokraterne, at der ’nok skulle være penge til det hele’.
»Politikerne har for meget behagesyge over for befolkningen. De siger ikke sandheden, men det vi gerne vil høre, i stedet for, hvad der skal til. Men de ved godt, de på et eller andet tidspunkt bliver nødt til at tage en beslutning om den dyre medicin. Så meld da klart ud, så befolkningen ved, hvad de egentlig stemmer på!«
Omvendt forstår han godt, hvorfor politikerne ikke vil lukke ned for den dyreste medicin, som det er tilfældet i lande som Norge og England. Og slet ikke under en valgkamp.
»Hvis politikerne åbner for debatten, får de ufatteligt mange patienter og interesseorganisationer imod sig. Herunder min egen, CF-foreningen. De vil få kæmpestore hug, og straks vil der stå nogle andre politikere og sige: ’Vi vil ikke have et prioriteringsinstitut’. Og så vil folk stemme på dem i stedet.«
– Har vi borgere urealistiske forventninger til, hvad politikerne kan klare, og hvad vi egentlig har råd til som samfund?
»Den der velfærdsstat, den skranter rigtig meget. Der er ikke så meget tilbage af den, som vi tror. Jeg er selv offentlig ansat, og mange forstår ikke, hvor presset en økonomi, vi efterhånden har rundt omkring.«
– Du er ikke så syg som andre patienter med cystisk fibrose i din alder. Hvis du var, ville du så stadig sige nej til Orkambi?
»… Det er et godt spørgsmål. Jeg kan jo se, hvordan min søster er ramt, og hun vil nok sige ja. Jeg kan sagtens forstå, at patienter, der har det ringere end mig, vil sige ja til den dyre medicin. Men som samfund har vi et problem.«

