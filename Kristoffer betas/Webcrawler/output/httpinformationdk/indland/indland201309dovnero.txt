Nu er dovne Robert frisk
UGENS BOMMERT
 
	Robert Nielsen er blevet frisk, siger han i annoncen for energimidlet Energo.


 
	Hvem husker ikke ’Dovne Robert’? Det var ham, der i september 2012 tonede frem på DR2 og indrømmede, at han hellere ville ernære sig ved kontanthjælp end beflitte sig med lavtlønnet arbejde. Det vakte postyr. Så vidt omkring, at han i april i år dukkede op på forsiden af The New York Times som ’Lazy Robert’.

	Men nu er Robert slet ikke doven mere. I hvert fald ikke, hvis man skal tro en helsides annonce, der ses rundt omkring i danske aviser. Her fortæller Robert:

	»Nu er min træthed helt væk. Efter jeg er startet på naturmidlet Energo, er min træthed om dagen helt forsvundet – og jeg er blevet frisk og fuld af energi.«

	Som den skarpsindige læser vil ane, er annoncen rykket ind som salgsargument for selvsamme naturmiddel Energo. På producentens hjemmeside, wellvita.dk, ser man den nu friske Robert optræde så energisk, at han er i stand til at smøre sine egne madder, pudse vinduer og slå græs.

	Om det vidundermiddel, der har bragt Robert i omdrejninger, afslører producenten:

	»Opfindelsen blev oprindeligt udviklet til russiske astronauter for at holde deres energiniveau oppe under deres flyvninger i rummet. Men efterfølgende blev det holdt hemmeligt og gemt væk.«

	Heldigt genfund

	Men pyha – annonceteksten fortsætter: »For år siden blev det endeligt opdaget af svenske forskere, der blev overrasket over de gode resultater.«

	Faktisk har Robert fået så megen energi, at han også har overskud til at deltage i tv-realityshows, bl.a. TV3’s igangværende sæson af ’Robinson Ekspeditionen’. I sin trailer til programmet fortæller Robert, at han har meldt sig for at slippe af med sit hidtidige øgenavn, som han er blevet ked af. Nu håber han at blive kendt som ’Vinder Robert’.

	Helt rigtigt er det vist ikke, at Robert har haft energi til selv at melde sig. I dagbladet BT forklarer TV3’s programredaktør, Mikael Kjær-Hansen, at Robert blev opfordret til at ansøge om at blive udsendt til den øde ø. Programredaktøren erklærer om Robert: »Han er en overlever på sin helt egen måde hjemme i Danmark.«

	Den ny rolle som ’Reality Robert’ er så lukrativ, at Robert har afmeldt sig fra kontanthjælpen.

	Og hvis det skulle ende så galt, at mirakelmedicinen Energo mister sin opkvikkende virkning på Robert, og han igen bliver doven ... ja, så vil han nok også kunne leve af det. Med eller uden kontanthjælp.

