Soldaters brug af psykologer firdoblet på ni år
Siden år 2000 er soldaters behov for psykologer steget markant, viser ny opgørelse. Udviklingen skyldes hårdere kampe og mere accept af behovet for hjælp, lyder forklaringen
Antallet af danske soldater, der går til psykolog, er eksploderet i de seneste 10 år. Det skyldes formentlig både, at krigshandlingerne er blevet voldsommere, og at psykologhjælp er blevet mere acceptabelt blandt soldaterne.


 Søvnvanskeligheder, øget aggressivitet og en følelse af rastløshed. Det er nogle af de symptomer, som får stadig flere danske soldater til at gå til psykolog. Siden 2007 er psykologforbruget i Forsvaret eksploderet, afslører en ny opgørelse fra Forsvarets Psykologer. Fra år 2000 til 2009 er der sket en firdobling i antallet af nye journaler hos Forsvarets Psykologer, og selv om år 2010 langtfra er omme, er der allerede flere, der har henvendt sig for at få psykologhjælp, end der var i hele 2006.
»Statistikken passer med, at kampene i Afghanistan bliver meget hårde fra 2007. De bliver mere intensive og også mere personlige, fordi det er gammeldags infanterikamp, mand til mand,« siger Mikkel Vedby Rasmussen, der forsker ved Institut for Statskundskab på Københavns Universitet.
»Første dødsfald kommer i udgangen af 2006 i Afghanistan, og siden er tallene for både sårede og døde steget markant i takt med, at opgaven omlægges fra ørken- patruljer til direkte kamp mod Taleban,« siger han.
Men selv om krigen er blevet voldsommere, er en forklaring på den markante stigning også, at det blandt soldaterne er blevet mere legitimt at bruge psykologer, mener sekretariatschef i Hærens Konstabel- og Korporal- forening, Alan Damm:
»Der er kommet en meget større kollegial accept af, at man kan få brug for psykologisk bistand, når man har været udsendt. For 15 år siden var det nærmest skamfuldt, og stemningen var, at rigtige mænd ikke går til psykologer. Den stemning har vendt sig, nu er der mere status i at tage imod hjælpen,« siger han.
Belært af Balkan
Klinikleder og psykolog Lene Kragh fra Institut for Militær Psykologi, der behandler soldaterne, forklarer, at flere soldater nu også kender til tilbuddet, fordi psykologerne er blevet en større del af soldaternes hverdag.
»Vi er løbende over de seneste tre år blevet opnormeret betragteligt. Vi er mere inde over deres uddannelsesforløb, besøger dem mere undervejs og er også tættere på, når de vender hjem igen,« siger hun og understreger, at selv for de soldater, der ikke er involveret i direkte kamphandlinger, kan det være hårdt for psyken at være i krig.
»Alene det at bo i telt sammen med otte andre i et halvt år kan være svært for nogen,« siger Lene Kragh.
Der kan godt gå lang tid, før de psykiske vanskeligheder indtræffer hos soldaten, og derfor er det stadig uvist, hvordan veteranerne fra Af- ghanistan vil reagere på sigt. Men alene det, at flere får psykologhjælp nu, formodes at kunne afhjælpe nogle af de tragiske sager, som soldaterne, der var på Balkan i 90'erne, oplevede.
»De meget triste skæbner, vi hører så meget om, handler for tre fjerdedeles vedkommende om deres udsendelse til Balkan, hvor man ikke anede, hvordan man skulle håndtere det. Nu har vi et begrundet håb om, at Forsvaret har lært noget,« siger Alan Damm.
»Forsvaret har siden de uheldige erfaringer på Balkan institutionaliseret disse ting, og det tolker jeg også som et eksempel på, at de har lært noget,« siger Mikkel Vedby Rasmussen.
Til efteråret skal de politiske partier vedtage en ny veteranpolitik, og her vil spørgsmålet om soldaternes psykiske velbefindende før, under og efter udstationeringerne indgå.

