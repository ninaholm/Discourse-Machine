Søvndals ven ripper op i SF’s sår
SF’s ’grand old man’, Aage Frandsen, kritiserer Villy Søvndal og partiet for ikke at få nok ud af regeringssamarbejdet. Men er den 70-årige Aage Frandsen en stemme fra fortiden?
Aage Frandsen støttede Villy Søvndal under formandsvalget i 2005.


 I Folketingets Biblioteks mapper med gulnede avisudklip over tingets tidligere og nuværende folketingsmedlemmer daterer det første af klip med Aage Frandsen sig til et læserbrev den 20. september 1971 i B.T. Heri kritiserer SF’s daværende folketingskandidat i Århus Amt, at udviklingen af velfærdssamfundet ikke har medført afviklingen af klassesamfundet: »Afstanden mellem de rige og fattige blev ikke mindre – tværtimod«.
Læserbrevet er på flere måder sigende for den vægt, hvormed SF’s tidligere gruppeformand og finansordfører nu kritiserer Villy Søvndal og de manglende resultater af regeringsdeltagelsen.
Den 70-årige Aage Frandsen er nemlig på godt og ondt SF’s grand old man. Valgt i det ’røde’ Aarhus og i et kvart århundrede tilhørende den venstrefløj i partiet, som sad på magten i partiet, og som – i bogstaveligste forstand – også husede Villy Søvndal.
Aage Frandsen, som sad i Folketinget i flere omgange fra 1971 (og uafbrudt mellem 1994 og 2005), blev kendt under kælenavne som »Kloge Aage«, »Luri-Frandsen« og »Don Aage«. Øgenavne som alle henviste Aage Frandsens store indflydelse i kulisserne. Ja, i SF talte man ligefrem om at »lave en Aage«, når det trods store modsætninger alligevel lykkedes at strikke et kompromis sammen.
Familiens mand
Aage Frandsen var primus motor i at sikre baglandets opbakning til Holger K. Nielsen, da denne besejrede Steen Gade i formandsvalget i 1991.
Og efterfølgende var Aage Frandsen i 2005 med til at sikre, at Villy Søvndal afløste Holger K. Nielsen på formandsposten.
I de år var Aage Frandsen godfather i den grupppering i SF, som gik under navnet Familien på Arnesvej eller blot Familien. En henvisning til, at Anne Baastrup og hendes mand, den daværende landssekretær Asbjørn Agerschou, boede i et hus på Arnesvej i Brønshøj, hvor flere af de jyske folketingsmedlemmer, herunder Aage Frandsen og Villy Søvndal, lånte et værelse, når de var i hovedstaden.
Når SF’s daværende populære socialordfører i de år havde været fremme med forslag om nye offentlige udgifter, blev det sagt, at Villy Søvndal bagefter plejede at banke på Aage Frandsens dør for at høre, hvordan de lige kunne finde de nødvendige penge.
Villy Søvndal flyttede nu ret hurtig, fordi han var kæreste med Pernille Frahm og boede i hendes lejlighed. Men Villy Søvndal var stadig familiens mand, da han i besluttede at gå efter formandsposten.
Kampagneleder
I biografien Villys verden fortæller den senere partiformand, at der var to ting, der spillede ind i overvejelserne. Dels om det kunne hænge sammen med privatlivet. Og dels, »hvad siger de, der er tættest på, f.eks. Anne Baastrup, Aage Frandsen og Pernille Frahm«.
Pia Olsen Dyhrs støtter opfattede Aage Frandsen som Villy Søvndals kampagneleder, mens denne med vanlig beskedenhed nøjes med at erkende, at han »da talte en del med Villy undervejs i valgkampen«.
Når Aage Frandsen dengang – som i dag – mener, at Villy Søvndal er den rette partiformand skyldtes det, at denne passer godt til de krav, der stilles i moderne politik: Villy Søvndal kunne sælge billetter. SF havde tidligere haft brug for en mere teoretisk funderet formand, fordi politik var »mere indholdsbaseret«, som Aage Frandsen har formuleret det.
Selv fik Aage Frandsen ikke del i Villy Søvndals efterfølgende succes efter at være stoppet for at koncentrere sig om familien, den nedlagte husmandssted og rhododendronerne hjemme i Hinnerup, ved Aarhus.
Den tidligere gymnasielærer cand. mag. i historie og samfundsfag har blandt andet skrevet bogen Dansk politik i praksis og Lovgivningsprocessen i praksis, men har ellers holdt sig tilbage fra at blande sig i den seneste tids diskussione i SF om partilinjen. Indtil nu.
I dag er Aage Frandsens eneste officielle titel i SF dog dirigent. På partiets årsmøder svinger Aage Frandsen stadig dirigentstokken, når der skal stemmes om SFs mange resolutionsforslag.Og det er det, mange i SF kender ham bedst for.
Generationskløft
Der er en generationskløft mellem dem, som kendte Aage Frandsen i hans velmagtsdage, og den unge generation, som Villy Søvndal har promoveret med skatteminister Thor Möger Pedersen i spidsen. Politikere som ikke var født, da Aage Frandsen skrev sit læserbrev i B.T, og som for manges vedkommende endnu ikke havde meldt sig ind i partiet, da han stoppede i Folketinget.
Aage Frandsen mener da også, at partiformanden burde have satset på den gamle/ældre garde på ministerposterne – Holger K. Nielsen, Anne Bastrup, Steen Gade og Pernille Vigsø Bagge.
Foreløbig har hverken Villy Søvndal eller andre ledende partimedlemmer villet kommentere Aage Frandsens kritik med henvisning til, at de er på sommerferie.
Men under alle omstændigheder har Aage Frandsen leveret endnu en artikel til sin i forvejen fyldige udklipsmappe i Folketingets Biblioktek.

