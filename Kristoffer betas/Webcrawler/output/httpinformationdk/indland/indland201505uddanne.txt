Uddannelse er vigtig for både rød og blå
Men venstrefløjen vil bruge mere statslig styring for at få de udsatte og flere faglærte ind på arbejdsmarkedet


 Uanset hvem der ender med regeringsmagten efter valget, vil uddannelsespolitikken ikke adskille sig væsentligt. Både blå og rød blok abonnerer på en politik, hvor en veluddannet arbejdsstyrke er et af de vigtigste værktøjer til at skabe mere økonomisk vækst. Og det skal ske for færre penge.
»Den demografiske udfordring efter 2020 kommer til at betyde, at behovet for reformer vil stige, og de offentlige finanser frem mod 2030 vil blive pressede. Derfor vil der blive stillet yderligere krav til uddannelsessystemet fra grundskole til de videregående uddannelser om at levere den arbejdskraft, der er brug for mere effektivt og hurtigt,« siger Jannick Schack, politisk chef i den uafhængige uddannelsespolitiske tænketank DEA.
Den mest markante forskel på uddannelsesområdet, efter at en række reformer er indført i bl.a. folkeskolen og på erhvervsuddannelserne, er lige nu diskussionen om, hvor højt karakterkravet skal være i gymnasiet. Her har blå blok trukket en ideologisk streg i sandet og holder på et karakterkrav på 4. Derudover skal uenighederne mellem blokkene på uddannelsesområdet snarere findes i maskinrummet, hvor det blandt andet handler om fremdriftsreformen på universitetet.
Uenigheden består f.eks. i, hvor mange uddannelsespladser der skal være på humaniora.
»Blokkene har ikke fremlagt de store visioner på uddannelsesområdet. Regeringen har fået vedtaget, at der skal bruges en milliard kroner på voksen- og efteruddannelse, men det er ikke nok, selv om vi er på vej ud af krisen. Restgruppen, der mangler uddannelse eller er på kontanthjælp, er stadig et stort problem.«
Her er der til gengæld større brudflader mellem partierne, når det handler om, hvorvidt Danmark har nok faglærte. Venstrefløjen vil have mere statslig styring, så virksomheder tvinges til at ansætte lærlinge, når der skal bygges nyt i det offentlige. Den borgerlige fløj vil hellere effektivisere uddannelsessystemet indefra, så det bliver mere rettet mod arbejdsmarkedet.
FORSKELLEN PÅ BLOKKENES POLITIK
Beskæftigelsespolitik: Dagpengene kan give blå blok problemer
Sundhedspolitik: Løkke skærper blå sundhedspolitik
Uddannelsespolitik: Uddannelse er vigtig for både rød og blå
Skattepolitik: Ikke råd til megen ny skattepolitik
Retspolitik: Retspolitiske opgør i vente ved blå sejr
Velfærdspolitik: Næppe færre offentligt ansatte

