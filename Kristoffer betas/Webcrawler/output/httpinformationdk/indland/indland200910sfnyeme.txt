SF: Nye metoder er vejen
Regeringen fokuserer for entydigt på stramninger og straf, mener SF's retsordfører. Hun foreslår nu en alternativ 'aktivistpakke', der med fredeligt forarbejde og dialog skal forebygge uro under klimatopmødet


 Politiet skal i bedre dialog med folkelige bevægelser og NGO'er inden klimatopmødet i København. »Demoguider« skal sikre en fredelig afvikling af demonstrationerne. Betjente fra hjemlandene skal rejse med til København for at sikre bedre kontakt til udenlandske demonstranter. Og det officielle Danmark skal lægge sig langt bedre i selen for at give de folkelige organisationer fra udlandet en positiv velkomst til Danmark.
Det er blandt forslagene i en alternativ 'aktivistpakke', som SF's retsordfører Karina Lorentzen nu foreslår som supplement til regeringens 'uropakke'.
»Vi synes, at der skal nogle positive toner ind i denne her debat. Der er ingen tvivl om, at vi ikke skal finde os i uromagere, der sætter byen i brand. Men vi skal også tage pænt imod de demonstranter og aktivister, der kommer til landet med en vigtig sag,« siger Karina Lorentzen, der mener, at regeringen helt har forsømt en vigtig dagsorden, når den alene fokuserer på hårdere sanktioner.
»Regeringen tager ikke nye værktøjer i brug. Man strammer bare på straffeskruen. Vi har til gengæld prøvet at tænke i løsninger, der har vist sig at vise før,« siger hun - og henviser til EU-topmødet i København i 2002.
Her sikrede politiet en ganske fredelig gennemførsel ved tæt dialog med demonstranterne, mener hun.
»Det er et vigtigt aspekt at fortælle de udenlandske aktivister, at de er velkomne og gerne må demonstrere på fredelig og ordentlig vis,« siger hun.
Venstres retsordfører Kim Andersen afviser, at det er mere dialog med demonstranter, der er brug for.
»SF må nu gøre op med sig selv, om de vil være ansvarlige i forhold til at forhindre hardcore-bøller i at skabe uro, eller om de vil falde tilbage til den blødsødne retspolitik, de tidligere har været kendt for« siger han.


