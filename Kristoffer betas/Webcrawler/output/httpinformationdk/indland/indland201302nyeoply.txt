Nye oplysninger rejser alvorlig tvivl om PET-makuleringer
Efterretningstjenesten førte kontroludvalg bag lyset og slettede sagsakter om politikere som Ole Sohn og Anker Jørgensen i strid med reglerne, indikerer ny udredning


 Politiets Efterretningstjeneste, PET, førte i 1990’erne Kontroludvalget vedrørende Politiets og Forsvarets Efterretningstjenester bag lyset og makulerede i strid med gældende retningslinjer materiale fra sit arkiv om fremtrædende politikere som Anker Jørgensen og Ole Sohn.
Den mistanke rejses nu, efter at Justitsministeriet i begyndelsen af februar offentliggjorde en udredning om PET’s sletning af sager på det politiske område udfærdiget af juraprofessor Linda Nielsen. Af udredningen fremgår blandt andet, at daværende PET-chef Birgitte Stampe og daværende justitsminister Bjørn Westh (S) i november 1995 forsikrede over for kontroludvalget, det såkaldte Wamberg-udvalg, at tjenesten i overensstemmelse med en aftale fra 1965 ikke makulerede materiale fra sit arkiv »vedrørende personer, der har haft en mere fremtrædende politisk, kulturel, økonomisk eller administrativ position«.
Året efter slettede efterretningstjenesten imidlertid sin sag om forhenværende statsminister Anker Jørgensen, og i 1997 makulerede tjenesten sin sag om forhenværende DKP-formand Ole Sohn.
Ifølge professor på Aarhus Universitet og forhenværende medlem af PET-kommissionen Jens Vedsted-Hansen må PET eller justitsministeren efter alt at dømme have vildledt Wamberg-udvalget:
»De har i 1995 foregivet, at de følger aftalen. Men aftalen fra 1965 er meget klar. Sagsakter om fremtrædende politikere skal gemmes, så derfor er det svært at slippe uden om den konklusion, at PET’s praksis må have været i strid med, hvad Birgitte Stampe og justitsministeren sagde til Wamberg-udvalget i 1995.«
Professor i historie på Københavns Universitet Poul Villaume peger på, at PET’s makuleringer af sagerne om Anker Jørgensen og Ole Sohn skete, efter at den norske Lund-kommission i marts 1996 havde afdækket, at de norske efterretningstjenester i strid med retningslinjerne havde registreret personer på den politiske venstrefløj: »Måske har nogen i efterretningstjenesten fået den idé, at man, inden der blev nedsat en lignende dansk undersøgelse, burde makulere sager, der ville kunne vise, at man også herhjemme måske var gået lidt for vidt på det politiske område.«
Linda Nielsen nøjes i sin udredning med at konstatere, at makuleringerne af toppolitikernes sager »forekommer påfaldende og kan undre«.
Hverken PET eller Birgitte Stampe ønsker at udtale sig om sagen, og det har ikke været muligt at få en kommentar fra Bjørn Westh.

