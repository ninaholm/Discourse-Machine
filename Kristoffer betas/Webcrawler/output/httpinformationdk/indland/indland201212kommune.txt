Kommuner går efter et blankt papir om lærernes timetal
Både Danmarks Lærerforening og KL har udarbejdet faktapapirer til spinkrigen om lærernes arbejdstid. Når man læser dokumenterne, kan man dog ind imellem blive i tvivl, om det er den samme aftale, der er tale om
Anders Bondo Christensen (i midten), formand for Danmarks Lærerforeningen, sammen med hovedforhandlerne fra KL Steen Christiansen og Michael Ziegler (th.) ved de første overenskomstforhandlingerne hos KL den 7. december.


 I dag ønsker de den hen, hvor peberet gror. Men en af de største tilhængere af lærernes nuværende arbejdstidsaftale var, da den blev lavet i 2008, Kommunernes Landsforening (KL). Både den daværende chefforhandler, Mads Lebech (K), og den nuværende formand for KL’s løn- og personaleudvalg, Michael Ziegler (K), roste dengang aftalen til skyerne:
»Aftalen gør dermed definitivt op med timetælleriet i folkeskolen. Det er slut med at opgøre timer til hver enkelt delopgave«, hed det blandt andet i en kronik i Danske Kommuner, som Michael Ziegler skrev sammen med formanden for Danmarks Lærerforening, Anders Bondo Christensen, i april 2009.
Og da aftalen var indgået, sagde Mads Lebech til Berlingske Tidende, at de ville sikre »øget ledelsesrum og større fleksibilitet.«
I et interview med fagbladet Folkeskolen i juli 2008 sagde Lebech:
»Den nye arbejdstidsaftale er udtryk for et kulturbrud for skolen. Hvor man i den gamle aftale havde fokus på regler og rettigheder, er der nu tale om rammer og muligheder for lærere og ledere.«
I dag er der langt imellem de kommunemænd, som roser lærernes arbejdstidsaftale. Retorikken er snarere vendt om. Det grundlæggende problem er, ifølge Michael Ziegler der til daglig er borgmester i Høje-Taastrup, at arbejdstidsaftalen er en rammeaftale, som lægger for meget ud til lokal forhandling.
»Det helt grundlæggende problem er, at aftalen forudsætter, at man bagefter i den enkelte kommune laver en aftale lokalt med Danmarks Lærerforening om, hvordan tiden skal anvendes. Og der må man bare sige, at de aftaler er snærende bånd for, hvor meget undervisning vi kan få ud af lærerne.«
– Men I var jo utrolig glade for aftalen dengang, I lavede den. Burde I ikke have forudset problemerne?
»Det er rigtigt, at dengang i 2008 var vi jo glade for den nye aftale. Det var et skridt i den rigtige retning. Men efterfølgende skulle den stå sin prøve, når den skulle håndteres i kommunerne. Her skulle den vise sin værdi ved, at det skulle kunne lade sig gøre at effektivisere. Men der må man bare sige i dag, at selvom den på den indholdsmæssige side var en forbedring, har den ikke vist sig værdi i form af, at det har været muligt at effektivisere folkeskolen i tilstrækkeligt omfang,« mener Michael Ziegler i dag.
– I siger, at I går efter at få skrottet aftalen helt. Men kan man forestille sig, at I ender med et kompromis i form af endnu en ændret arbejdstidsaftale?
»Nej, det tror jeg ikke. Det er det, vi har prøvet. Erfaringen er, at selvom det var et skridt i den rigtige retning, er det ikke en grundlæggende løsning. Så vi går efter det blanke papir, hvor der kun er de ydre rammer for lærernes arbejdstid,« siger Michael Ziegler.
KL har altså nu besluttet sig for at tage det endelige opgør med lærerne ved overenskomstforhandlingerne 2013. Meget tyder ifølge iagttagere på, at det denne gang vil lykkes – om end måske med tvang i form af et regeringsindgreb.
Siden kommunerne overtog ansvaret for folkeskolens rammer fra stateni 1993, har de i egen optik bokset med lærernes arbejdstidsregler.
Fra KL’s side har man ved flere lejligheder forsøgt at slippe af med reglerne, som ifølge kommunernes forhandlere minder mere om et levn fra en fjern fortid end om en nutidig indretning af en fleksibel arbejdsplads.
I 2005 var det en stor skuffelse for kommunerne, at det ikke lykkedes at ændre aftalen.
Men i 2008 kom der en ny arbejdstidsaftale, og det er den aftale, som nu danner rammerne om lærernes arbejdstid. Anders Bondo Christensen ønskede dengang en ny arbejdstidsaftale, og i dag betegner han den selv som lidt af et ’svendestykke’. Lærernes argumenter for den nuværende aftale er da også de samme, som de var fælles med KL om, da den i sin tid blev lavet.
»Mange udtaler sig fortsat, som om det var den gamle aftale, der stadig var gældende. Men vi har jo gjort op med timetælleriet,« forklarede Anders Bondo Christensen til Information i sidste uge.
Både Danmarks Lærerforening og KL har udarbejdet faktapapirer til spinkrigen om lærernes arbejdstid. Papirerne, som er på henholdsvis otte og ni sider, forsyner læserne med oplysningerne om arbejdstidsaftalerne. Når man læser dokumenterne, som Information har gengivet i korte træk her på siden, kan man dog ind imellem blive i tvivl, om det er den samme aftale, der er tale om.
I lærerforeningens papir hedder det f.eks., at arbejdstidsaftalen kraftigt har »reduceret bureaukratiet og øget fleksibiliteten«, mens KL skriver, at de nuværende regler »hæmmer fleksibilitet, udvikling og fornyelse.«

