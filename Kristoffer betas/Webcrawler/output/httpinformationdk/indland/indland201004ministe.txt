Ministerium nægter at give Holck fuld indsigt i sin sag
Justitsministeriet afviser at give aktindsigt i dokumenter vedrørende udlevering af danskeren Niels Holck til strafforfølgning i Indien fra før 2002. En beslutning om udlevering er nemlig ikke en afgørelse om udlevering, lyder ministeriets forklaring
Niels Holck kæmper for at undgå udlevering til Indien. Samtidigt afviser ministeriet, at han kan se akterne i sin sag.


 Væsentlige dokumenter i sagen om udlevering af danskeren Niels Holck til strafforfølgning i Indien hemmeligholdes af de danske myndigheder. Justitsministeriet afviser således - både over for Niels Holck og over for Information - at give aktindsigt i sagens dokumenter, især dem fra før 2002, hvor terrorlovgivningen blev indført.
Det gør det selvsagt vanskeligere for Holck og hans advokat Tyge Trier, hvis vigtige dokumenter i sagen gemmes i mørket.
Ministeriet henviser i sit afslag til en afgørelse i en anden sag fra Højesteret fra 2004, hvorefter en beslutning om udlevering ikke er omfattet af forvaltningsloven, fordi der er tale om en straffeprocessuel beslutning i forbindelse med gennemførelsen af en straffesag. Ministeriets beslutning om udlevering er heller ikke omfattet af offentlighedsloven, fordi strafferetsplejen generelt er undtaget fra aktindsigt.
Ifølge Holck betyder ministeriets afslag, at han får sværere ved at underbygge synspunkter, som for ham er de centrale i sagen: Nemlig at den mislykkede våbennedkastning i 1995 af fire ton våben til oprørere i den indiske delstat Vestbengalen på forhånd var kendt, hvis ikke ligefrem sanktioneret, af såvel den indiske som den engelske efterretningstjeneste. Og hvem ved - måske også af det danske PET, som Holck selv har mistanke om.
Våbennedkastningen tilbage i 1995 blev aftalt og planlagt af Holck sammen med to personer, en dansker og en englænder. Ifølge Holck er det veldokumenteret, at englænderen, våbenhandleren Peter Bleach, dengang havde forbindelser til det engelske MI5.
»Det er dokumenteret via de mange spørgsmål, som Sir Teddy har stillet i det engelske parlament, at MI5 stod for den videre kontakt til det indiske Central Bureau of Investigation,« siger Holck.
At det overhovedet kunne lade sig gøre at flyve ind fra Pakistan til Indien med et lejet propelfly proppet med våben, uden at det vakte opsigt eller stødte på forhindringer, skyldes ifølge Holck, at det indiske militær netop den nat havde slukket for sine radaranlæg i det område, hvor nedkastningen skulle finde sted. Det er ikke et bevis, men et kraftigt indicium på, at de indiske myndigheder i en eller anden udstrækning var involveret, mener han.
'PET vidste alt'
Også danskeren Hæstrup, som deltog i planlægningen af våbennedkastningen, havde ifølge Holck direkte forbindelser med en efterretningstjeneste, nemlig danske PET: »Hæstrup fortalte mig, at han havde haft besøg af to PET-folk, som åbenbart vidste alt om, hvad der skulle ske. Han understregede, at deres råd havde været, at jeg skulle passe godt på mig selv.« Den besked opfattede Holck dengang som en slags grønt lys fra den danske efterretningstjeneste.
»I den periode fløj jeg mange gange ind og ud af Danmark på et falsk newzealandsk pas med navnet Kim Palgrave Davy. Jeg brugte også et visa-kort og mit falske pas til at leje biler i Københavns Lufthavn. Ville PET have tolereret det, hvis aktionen på en eller anden led ikke indgik i en international aftale,« spørger Holck.
Som tidligere beskrevet i Information gik nedkastningen galt. Og helt galt gik det, da Holck, Bleach og resten af besætningen fløj tilbage over Indien i det lejede fly. Her blev de tvunget til at lande, og Bleach og besætningen blev anholdt og fik senere langvarige fængselsstraffe.
Det lykkedes for Holck at flygte fra de indiske myndigheder, da det lejede fly blev tvunget ned på en flyveplads. I en bil, der tilhørte et indisk parlamentsmedlem, blev han smuglet over grænsen til Nepal, og herfra kom han hjem til Danmark. Men da inderne efterlyste ham via Interpol for hans rolle i den mislykkede våbennedkastning, var han nødt til at opholde sig i Danmark. Inderne forsøgte flere gange at få Holck udleveret, men svaret fra de danske myndigheder var et umisforståeligt nej. Indtil terrorlovgivningen i 2002 betød, at udleveringsreglerne blev ændret.
Spændt til bristepunktet
Holck har fra to justitsministre - Frank Jensen og Lene Espersen - fået, hvad han har opfattet som en garanti mod nogensinde at blive udleveret til strafforfølgning i Indien. Men efter at inderne i december 2002 sendte en ny anmodning om udlevering, er sagen genopstået og nu otte år senere snart afgjort. Først skal Retten i Hillerød vurdere Justitsministeriets beslutning, og herfra kan sagen gå videre til Østre Landsret og måske også Højesteret.
»Jeg frygter, at min advokat Tyge Trier vil få svært ved at komme ind på sagens større sammenhæng, herunder spørgsmålet om efterretningstjenesterne. Retten vil sikkert kun beskæftige sig med, om inderne vil tortere mig, hvis jeg udleveres, og om Danmark kan stole på indholdet af den diplomatiske aftale,« siger Holck.
Holck-sagen, som endnu ikke er berammet ved Retten i Hillerød, bliver en prøvesag af mindst to grunde: Sagen er en af de første, hvor en dansk statsborger udleveres til strafforfølgning i et land uden for EU, dvs. til et land med markant lavere retsbeskyttelse end Danmark. Ligeledes vil det være første gang, at en udlevering sker på baggrund af en række betingelser, som er fastlagt i diplomatisk aftale mellem Danmark og det land, som udleveringen skal ske til. Derfor følges sagen med betydelig opmærksomhed og ikke så lidt bekymret panderynken fra forskellig side. Således mener juraprofessor Jørn Vestergaard fra Københavns Universitet, at »i Justitsministeriets afgørelse strækkes udlægningen af udleveringsloven til bristepunktet.«
Chefjurist Jakob Mchangama fra tænketanken Cepos finder det tilsvarende »meget mærkeligt«, at regeringen vil udlevere en dansk statsborger, »mens man har personer siddende i Danmark, som angiveligt udgør en fare for statens sikkerhed. Personer, som vi ikke vil udvise selv med diplomatiske garantier, mens vi er villige til at bruge dem mod en dansk statsborger,« som han formulerer det.
Indieneksperten og tidligere RUC-lektor Stig Toft Madsen peger på, at det indiske retssystem er mere aktivt i forhold til regeringen, end vi er vant til Europa. Det kan ifølge Madsen betyde, at betingelserne i den diplomatiske garanti ikke uden videre kan indfries.
»Ét er, hvad man vedtager på embedsmandsniveau, men retten har også noget at skulle have sagt, og den har i stigende grad blandet sig siden 70'erne,« siger han.
De såkaldte public interest litigations gør det muligt for borgere at anlægge en sag 'på almenvellets vegne', som højesteret kan tage op. Og det er ikke utænkeligt: »En nationalt sindet bengaler kan bede højesteret tage stilling til, om regeringen kan afskrive det indiske retsvæsen retten til at idømme Holck dødsstraf eller bestemme, at han skal afsone i Danmark.«
I så fald skal regeringen godtgøre overfor Højesteret, at garantierne stemmer overens med forfatningen og muligvis indføre ny lovgivning, hvilket i sig selv er tidskrævende. Det kan få Holcks sag til at trække ud, vurderer Madsen.
Ifølge Tue Magnussen fra Rehabiliterings- og Forskningscentret for Torturofre er en diplomatisk garanti fra Indien ingen valid garanti mod tortur: »Landet har endnu ikke ratificeret FN's torturkonvention, og regeringen er ikke interesseret i at gøre det. Samtidig er der en fare for, at den diplomatiske garanti, som ikke har en klar juridisk status, kan blive omstødt af de indiske domstole,« siger han.

