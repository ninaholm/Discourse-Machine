SF's opbakning til finanslov er symbolsk
SF har nu for alvor vist sig som et ansvarligt, kompromissøgende og regeringsdueligt parti, fastslår Villy Søvndal. Han afviser at udpege forskelle på SF og S
Selv om SF nu lover at stemme for finansloven, garanterer Villy Søvndal, at SF fortsat vil stille ændringsforslag og -kritisere regeringen sønder og sammen for, at dette land sakker bagud på uddannelse, miljø og sundhed-


 Han har efterlyst det i flere år, og torsdag i denne uge lykkedes det. Side om side med Helle Thorning-Schmidt (S) kunne Villy Søvndal (SF) præsentere det integrationsudspil, der blot er det første i rækken af fællesmængder sat på tryk.
"Det er fantastisk vigtigt for os. Vi har argumenteret for den her alliance meget længe," siger Søvndal og betoner, at enigheden er en klar forudsætning for at vælte VKO. Han vil ikke sætte overskrifter på de fremtidige S-SF-udspil, men det bliver 'på centrale politikområder'
"Jeg ser det som et husbyggeri; man er nødt til at bygge det politiske indhold op fra grunden."
Flertallet skal vindes ved udformningen af politik og kommunikation med fagbevægelser, ungdomsorganisationer og miljø- og kulturbevægelser. Og først da kan man tale regeringsdannelse:
"Men jeg vil da bestemt vurdere, at det efter denne aftale er blevet nemmere at lave en regering sammen med Socialdemokraterne."
- Hvad med de radikale?
"De skal med," siger han og peger på, at VKR ikke tegner til at kunne få flertal, samt at radikale ønsker om integration, klima, miljø, offentlig sektor og bedre ulandshjælp kun kan realiseres sammen med S og SF.
"Alliancen S-SF ligger på mellem 40 og 45 pct. Vi har intet ønske om at lave noget smalt uden radikale."
En rituel handling
Også den økonomiske ansvarlighed kan SF levere, og Villy Søvndal hæfter sig da også ved, at de radikale har rost SF for at nu at ville stemme for finansloven. 
Men Villy Søvndal garanterer, at SF fortsat vil stille ændringsforslag og "kritiserer regeringen sønder og sammen for, at dette land sakker bagud på uddannelse, miljø og sundhed".
"Men hovedposterne på finansloven er lønninger til offentligt ansatte, udbetaling af pensioner og bloktilskud til kommuner. Derfor er det mest logisk, at man stemmer for, at staten har et husholdningsbudget. Men hvis regeringen ikke har styr på sit flertal, og vi får mulighed for at vælte den, så stemmer vi selvfølgelig imod."
- Hvad betyder det konkret, at I bakker op?
"Det er signal, det her. Hvis du for et døgn siden spurgte 1.000 udvalgte af Informations læsere, ville mange få problemer. Det er en rituel handling at stemme for. Den politiske del ligger i ændringsforslag, afstemninger og debatten om finansloven," siger han og betoner endnu engang SF's vilje til at tage ansvar.
- I accepterer at måtte leve med 24-års-regel og tilknytningskrav og har også talt for en mulig accept af en topskattelettelse. Hvor går smertegrænsen for kompromisser? 
"Vi går ikke med til en skattereform, der letter det for de velhavende. Den byrdemæssige fordeling skal være retfærdig. Det kan den blive, hvis man lægger skat på andre områder end indkomsten. Lavindkomstgrupperne skal vinde."
EL siger det rigtige
- Men kan prisen for forlig blive for høj?
"Der er steder, hvor det er afgørende for os at få sat tydelige fingeraftryk. Vi er et venstreorienteret parti, og social retfærdighed, en grøn profil, en stærk offentlig sektor og integration betyder meget. Men vi er også et resultatorienteret venstreorienteret parti. Begge dele gjorde vi opmærksomme på op til sidste valg, og det blev vi ikke straffet for," siger han om mandatfordoblingen efter novembervalget.
"Forudsætningen for et magtskifte er, at der er partier, der er villige til at bøje sig for hinanden. Men det er jo en konkret vurdering i hver sag."
- Enhedslisten taler om, at I har kapituleret?
"Ja, det ville have skuffet mig andet. Men vi vil skubbe til ting og påvirke - Enhedslisten synes, det er sjovt at sige de rigtige ting. Der er forskel i strategien," siger han og tilføjer:
"Når venstrefløjen vinder rundt om i verden, åbner jeg en god flaske vin. Om Enhedslisten bliver lidt triste, ved jeg ikke."
At SF med sin vilje til kompromis kommer til at ligne S for meget, afviser Søvndal.
"Det er to forskellige partier, der har forskellig politik på nogle områder, men som på afgørende punkter har fælles interesser," siger Søvndal
- Hvorfor skal folk stemme SF og ikke S?
"Det skal de selv om. De skal stemme på os, hvis de synes, vi giver de bedste bud, og hvis de ønsker, vi skal presse samfundet i retning af større lighed."
- Hvor er de konkrete forskelle på S og SF?
"Det vil jeg ikke ind i nu. Jeg vil ikke lave en perlerække af konfliktpunkter, men er mere optaget af fællesmængden," siger han.
Farvel til kollektivet
Men med aflysningen af afstemningen om EU-forbehold slipper parterne for at diskutere et stridspunkt, nemlig et dansk forbehold på EU's asyl og flygtningepolitik.
"Ja, der er en kendt uenighed," medgiver Søvndal. 
Han er nu på vej hjem til det kollektiv, han snart forlader til fordel for eget hus.
- Kan vi lægge noget symbolik ind i det valg?
"Ha, ha. Nej. Det har været store-opbruds-år i mit liv," siger Søvndal, der i foråret blev genforenet med sin tidligere kone. 
"Og det er svært at nå det hele med mit job. Den begrænsede tid, jeg har tilovers, vil jeg bruge med familien."


