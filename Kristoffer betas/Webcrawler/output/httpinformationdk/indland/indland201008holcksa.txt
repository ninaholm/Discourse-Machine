Holck-sagen: Indien udvander diplomatisk garanti
Justitsministeriet mener, at den terrormistænkte dansker Niels Holck på visse vilkår kan udleveres til strafforfølgning i Indien. Ny artikel i Times of India rejser tvivl om, hvorvidt inderne vil respektere vilkårene


 Hvis den tidligere våbensmugler og terrormistænkte dansker Niels Holck udleveres til strafforfølgning i Indien, vil de indiske myndigheder udarbejde et supplerende anklageskrift, så snart han sætter foden på indisk jord.
Det fremgår af et citat fra en anonym medarbejder fra den indiske efterretningstjeneste, Central Bureau of Investigation, som avisen Times of India bragte den 11. august 2010:
»A supplementary chargesheet will also be filled in the matter once he is in India.« (Et supplerende anklageskrift vil også blive udarbejdet som en del af sagen, når først han er i Indien, red.) 
Som Information tidligere har beskrevet, har danske myndigheder aftalt en række vilkår - en form for diplomatisk garanti - som inderne skal leve op til, før en udlevering kan komme på tale.
Det første af de i alt otte vilkår lyder således: »Niels Holck må ikke drages til an-   svar i Indien (...) for nogen anden strafbar handling begået før udleveringen end de, han er udleveret for«.
I den afgørelse, Justitsministeriet den 9. april i år traf om mulig udlevering af Holck, fremgik det, at de indiske myndigheder ønskede danskeren strafforfulgt for overtrædelser af den indiske straffelov, overtrædelser af den indiske våbenlov samt de indiske love om eksplosivstoffer og eksplosive substanser. Det blev imødekommet af det danske ministerium.
Derimod afviste Justitsminsteriet at efterkomme indernes ønske om også at kunne strafforfølge Holck for overtrædelse af den indiske lovgivning om luftfartøjer. Ministeriets argument var her, at strafferammen var for lille til at kunne begrunde udvisning.
Fortilfælde i 2005
»Udtalelsen til Times of India er overraskende og i strid med de vilkår, som det danske Justitsministerium hidtil har oplyst skal gælde for udleveringen,« siger koordinator Tue Magnussen fra Rehabiliterings- og Forskningscentret for Torturofre (RCT).
- Hvad betyder det?
»Den tvivl, som udtalelsen skaber, må få advarselslamperne til at blinke i Justitsministeriet. I forvejen synes det tvivlsomt, om man kan tale om en diplomatisk garanti. Det synes snarere at være nogle indiske tilsagn, som de danske myndigheder har sammenstykket til en garanti, men uden noget bevis,« siger Tue Magnussen.
I en tidligere sag om inderen Abu Salem, som i 2005 blev udleveret fra Portugal til strafforfølgning i Indien, hvor han bl.a. var mistænkt for at stå bag en terrorbombe i Mumbai i 1993, havde de indiske myndigheder også lovet ikke at udvide anklagerne.
Men efter at Salem var udleveret til Indien, blev han også anklaget for grov afpresning og trusler, selv om det ikke indgik i aftalen med Portugal.
SF's retsordfører, Karina Lorentzen Dehnhardt, vil nu bede justitsminister Lars Barfoed (K) om at redegøre for, hvad inderne kan mene med et supplerende anklageskrift.
»Det har hele tiden været en af vores bekymringer, at inderne ikke vil overholde vilkårene, så det må vi se med stor alvor på,« siger hun.
Om tre uger, den 21. september, indleder byretten i Hillerød behandlingen af Niels Holck-sagen, og der er afsat tre retsdage.
Retsmøderne vil blive overværet af repræsentanter for den indiske efterretningstjeneste, CBI, rapporterer den samme artikel i Times of India.
Siden 1996 har Niels Holck været efterlyst af Indien via Interpol, fordi han i 1995 medvirkede i nedkastning af bl.a. 3.000 stormgeværer i den såkaldte Purulia-sag. Modtagerne var landsbyboere i konflikt med den marxistiske delstatsregering i Vestbengalen. Ifølge Holck har justitsministrene Frank Jensen og Lene Espersen samt senest Statsadvokaten i 2003 ellers vurderet, at en udlevering ikke kunne komme på tale.
Læs artiklen i Times of India

