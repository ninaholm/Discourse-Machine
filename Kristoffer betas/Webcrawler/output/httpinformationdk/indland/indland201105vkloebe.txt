VK er løbet fra frihedsløfter
I 2001 lovede V og K danskerne at bremse op for statens muligheder for at foretage uvarslede kontrolindgreb uden retskendelser. Siden er antallet af lovhjemler til den slags kontrol kun steget. Hensynet til staten har overtrumfet hensynet til borgerne, siger CEPOS


 235. I så mange forskellige love og bestemmelser har statslige, kommunale eller andre myndigheder i dag hjemmel til uvarslet og uden retskendelse at foretage ransagninger eller kontrolbesøg hos private borgere og virksomheder.
Har myndighederne mistanke til, at en revisor har til hensigt at foretage sig noget i strid med revisorloven, må de møde uanmeldt op og ransage virksomheden.
Afholdes der en lovligt anmeldt pokerturnering, har tilsynsmyndigheden ret til på hvilket som helst tidspunkt at møde op og kontrollere alle deltagere i turneringen. Og er man landmand, kan man til hver en tid opsøges og få sin gård og privatbolig gennemkontrolleret af embedsmænd fra Fødevareministeriet.
I alle tilfælde er myndighederne langt bedre stillet end politiet. De behøver ikke forelægge deres mistanker for en dommer og behøver dermed ingen retskendelser for at trænge ind på privat ejendom. Og i modsætning til, hvad VK-regeringen selv lovede, da den tiltrådte i 2001, er det offentliges muligheder for at foretage den slags kontroller og 'tvangsindgreb' kun steget. I 2003 fandtes der kun 185 hjemler til tvangsindgreb uden retskendelse i lovgivningen. I dag er tallet altså steget med 27 pct., viser en opgørelse fra den borgerlige tænketank CEPOS.
Symptomatisk for VK
»Det er at sige det mildt, at VK-regeringen ikke har levet op til hensigtserklæringerne. Udviklingen er bare accelereret. Det er nærmest blevet en lovgivningsmæssig sædvane at føre en hjemmel til kontrolbesøg uden retskendelse ind i nye regler,« siger chefjurist Jacob Mchangama fra CEPOS. Han henviser til VK-regeringens første regeringsgrundlag fra 2001, hvor partierne direkte skrev:
»I alt for mange tilfælde har myndighederne fået adgang til private boliger og ejendomme uden retskendelse. Det udgør en voksende risiko for den enkelte borgers retssikkerhed og de grundlovssikrede frihedsrettigheder«.
»Når de smukke hensigter om at styrke borgeren over for staten løber ind i nogle realpolitiske konflikter, så er det meget ofte hensynet til systemet, der vinder  også selv om man er gået til valg på det modsatte,« siger Mchangama. Regeringens formulering mundede ud i en Retssikkerhedslov og en årlig redegørelse fra Justitsministeriet om, hvor mange tvangsindgreb udvalgte ministerier har foretaget om året.
Den seneste opgørelse fra 2008 viser, at man foretog i alt godt 20.000 uvarslede kontrolbesøg på ét år. Langt hovedparten  godt 13.000  var fødevaretilsyn, og netop med de kontroller kan det ifølge Jacob Mchangama give god mening. Det er derimod den stadige stigning i nye muligheder for myndighederne til at trænge ind på borgernes privatliv, han opponerer imod.
Borgere er brikker
»Det har været symptomatisk for hele VK's regeringsførelse, at det så godt som hver gang er hensynet til offentlige myndigheder, der går forud for borgeren, når det drejer sig om retssikkerhed.«
Det samme gør Simon Emil Ammitzbøll fra Liberal Alliance. Han mener, at danskerne mere og mere er blevet »brikker i et statsligt overvågningssystem«.
»Vi kommer ikke uden om at ændre på, hvordan vi tænker den offentlige sektor  og hvad staten har ret til i forhold til borgerne. Det er det, der er gået amok i mindst ti år nu,« siger han.
Ifølge politisk ordfører for Venstre, Ellen Trane Nørby, er kontrolmulighederne imidlertid nødvendige.
»Der har været behov for at tage nogle ekstra initiativer i forhold til den stigende bandekriminalitet, opbevaringen af illegale våben, hvidvaskningen af penge, miljø, arbejdssikkerhed og fødevaresikkerhed. Jeg tror, at befolkningen er fuldstændig enig i, at der på bl.a. de her områder er mulighed for god myndighedskontrol,« siger hun.
Men burde regeringen ikke udvise noget mere tilbageholdenhed  når nu man havde de hensigtserklæringer?
»Vi er meget åbne over for at lytte. Hvis CEPOS eller andre har nogle specifikke forslag til, hvor man kunne gøre det mere hensigtsmæssigt, skal de være velkomne,« siger hun.


