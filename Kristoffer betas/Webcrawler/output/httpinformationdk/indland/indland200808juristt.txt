Jurist: Tillad betalte rugemødre i Danmark
Hvis det var lovligt at betale en rugemor i Danmark, så ville færre par tage til udlandet og leje en livmoder, mener advokat Tyge Trier. Etisk Råd frygter, at en lovliggørelse blot vil øge brugen af udenlandske rugemødre


 I Danmark er det ikke lovligt at betale en kvinde for at være rugemor. De strikse regler på området får danskere til at rejse til udlandet, hvor det ofte er fattige kvinder, der tilbyder sig selv som rugemor. 
Advokat og menneskeretsekspert Tyge Trier mener blandt andet derfor, at reglerne i Danmark bør ændres. 
"Det ville være en måde at sikre os mod, at der sker misbrug i udviklingslande. I Danmark kan det gennemføres under ordnede forhold, hvor der er myndighedsindsigt og kontrol med, hvad der foregår, blandt andet ved udvælgelse af rugemødre, som har gode sociale og stabile forhold," siger Tyge Trier, der ikke er i tvivl om, at det ville mindske interessen for udlandet. 
"Hvis danske par fik valget, tror jeg hellere, de ville have en rugemor i Roskilde, hvor de kan følge med i, hvad hun spiser, om hun lever sundt og give hjælp og støtte," siger Tyge Trier, der ikke kan forstå det danske forbehold over for surrogatmoderskab. 
"Vælger kvinden frit, at hun gerne vil være rugemor, så er der ikke noget forkert ved det. Men der skal selvfølgelig være en screeningsproces, hvor det vurderes, om kvinden er egnet til at være rugemor, og hvor man sikrer sig, at hun hverken bliver misbrugt eller narret til det," siger han.
Laveste fællesnævner
I Danmark er det kun familiemedlemmer eller nære bekendte, der uden forventning om betaling, kan udlåne livmoder til hinanden. 
Etisk Råd kom i foråret med en udtalelse om rugemødre, hvor rådet understreger, at man ved at tillade betaling af surrogatmødre, risikerer en tingsliggørelse af barn og rugemor. Lotte Hvas, næstformand i Etisk Råd, mener, at vi fortsat skal holde fast i de nuværende regler. 
"Vi vil ikke anbefale en lovændring ud fra laveste fællesnævner. At folk tager på organturisme, lejer rugemødre i udlandet eller gør andet, der er ulovligt ifølge dansk lovgivning, bør ikke føre til en ændring af reglerne i Danmark," siger Lotte Hvas.
Flere rejser 
Netop de nuværende skrappe regler mener Lotte Hvas er afgørende for, at færre par tager til Indien. 
"Hvis vi løsnede op for det, så man godt måtte annoncere, og læger godt må medvirke, så ville turismen faktisk blive nemmere at gennemføre. Blev det lovligt i Danmark, ville en rugemor jo let komme op og koste omkring 300.000 kr., og det ville få folk til fortsat at tage til udlandet, fordi prisen er væsentlig lavere i udviklingslandene," siger Lotte Hvas.
Tyge Trier mener, at der er tale om en strudsemanøvre. 
"Vi kan jo ikke lovgive os ud af, at folk ønsker at få børn. I dag lukker vi bare øjnene for, at folk tager til udlandet og lejer en rugemor, selv om vi godt ved, at det foregår. Myndighederne kører ingen sager om rugemødre-problemstillingen, og det reducerer lovgivningen til et slag i luften," siger Tyge Trier.
Ingen politisk opbakning
Både SF, Socialdemokraterne og Dansk Folkeparti tager skarpt afstand til Tyge Triers synspunkter og understreger, at de er imod enhver form for betaling af rugemødre både i udlandet og i Danmark. Den 10. - 17. september 2008 tager Folketingets Sundhedsudvalg til Indien, hvor de blandt andet skal besøge en fertilitetsklinik i New Delhi og høre nærmere om In-Vitro fertilitet (IVF) og surrogatmødre i Indien.
Efter Informations historie i gårsdagens avis om, at Rugemor.dk formidlede ulovlig kontakt til indiske klinikker er redaktionen bag hjemmesiden blevet politianmeldt.


