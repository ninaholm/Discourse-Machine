’Er du rask nok nu?’
Det skal være slut med, at unge under 40 er på førtidspension, lyder det fra regeringen. Og det gælder også de psykisk syge. Information har mødt den 29-årige førtidspensionist Kirstine Birkelund
Hun ville gerne arbejde. Men det er nu to år siden, Kirstine Birkelund måtte give op og søge om førtidspension.


 Det er ikke til at se det. Men Kirstine Birkelund er handicappet. Det begynder sådan set ved vores håndtryk, selv om jeg ikke registrer det som andet end et lille nervøst smil, imens den høje lyshårede kvinde tager imod mig i sin lejlighed.
I en af hendes mange piercinger, en næsering, hænger et lille dødningehoved. Rundt om mine ben i en lille undertrøje bjæffer og gør hendes hund Tico af racen kinesisk hårløs. En kat flygter ned under sofaen, da jeg sætter mig, mens Tico bliver ved med at snerre af mig.
Kirstine har højst sandsynligt være syg siden seks-syv-års-alderen. Alligevel begyndte hendes bevidsthed om sin sygdom først langt senere. Meget præcist den 13. december 2000. Det var her, hun efter længere tid med kronisk hovedpine fik anti-depressiv medicin første gang. Hun var depressiv, mente hendes læge.
Medicinen tog de værste symptomer, og hun prøvede diverse uddannelser og job, men måtte gentagende gange stoppe igen. I 2003 fik hun sin første psykose. Hun vågnede om morgenen og hamrede sit hoved ind i væggen af fuld kraft.
»Jeg kunne ikke holde ud at være i mig selv længere. Kunne ikke holde ud at være i mine følelser,« siger Kirstine Birkelund.
Herefter blev hun indlagt på daghospital for personlighedsforstyrrelser. Her talte man om dependent personlighedsforstyrrelse, borderline og skizotopi (mildere udgave af skizofreni), men endte med at diagnosticere hende som borderline (grænsepsykose).
Hun fik samtidig medicin, så det stod hende ud af ørerne. Hele 17 piller om dagen spiste hun, mens hun prøvede sig igennem et utal af ukendte kemiske hjernereaktioner for at ramme, den der virkede for netop hende.
Presset blev dog stadig for stort. Hun valgte derfor i 2010 og efter lang tids sygemelding at søge om førtidspension. Et valg der gjorde, at hun skulle i såkaldt arbejdsprøvning.
»Jeg ville rigtig gerne. Jeg skulle sætte bøger på plads på et bibliotek. Bare ikke helt på plads, men lægge dem ned, så bibliotekarerne kunne tjekke, at det var rigtigt. Så der var sådan set ingen krav,« siger Kirstine Birkelund.
Hun var på biblioteket fire gange af to timer. Hun gik grædende hjem hver gang. Alle hendes symptomer trappede op, og det endte med en indlæggelse i fem uger.
Kirstine Birkelund tænder en cigaret.
»Jeg kunne ikke leve op til det. Jeg vil gerne gøre alle glade. Men jeg fik stress. Jeg ved godt, det lyder komplet åndssvagt. Jeg satte bøger på plads. Let. Men ikke for mig. Jeg hører f.eks. nogle piger tale om selvmord og tror med det samme, at de taler om mig. De ville have, at jeg skulle begå selvmord,« siger Kirstine Birkelund.
De sorte mænd
Tico er endelig faldet til ro og ligger nu og sover ved siden af mig i sofaen. Kirstine Birkelund puster røgen fra sin cigaret ud.
»Min virkelighedsopfattelse er …« Hun tager en dyb indånding.
»Jeg er fast overbevist om, at der er sortklædte mænd efter mig. Mænd med sort hat og lang sort frakke. De er efter mig. Hvis jeg sætter mit fingeraftryk på noget, bliver jeg hængt op på mord. Så jeg kan ikke trykke på f.eks. en elevatorknap med min finger. Jeg skal bruge min kno eller have noget stof for. Ellers efterlader jeg hudceller, som de sorte mænd kan bruge. Der kan også overføres mikrochips til mig, som f.eks. ved et håndtryk,« siger Kirstine Birkelund.
Jeg forstår pludselig det mærkelige smil, da vi mødtes. For selv om Kirstine virker både intelligent og socialt velfungerende, er der mange ting, som jeg tager for givet, der langt fra er så enkle for hende.
Hun kan ikke vaske hår. Når hun er i skoven eller på gaden, er de sorte mænd der også. Hun kan ikke overskue at vaske hænder. Hun ved simpelthen ikke, hvordan hun skal strukturere almindelige dagligdags ting i sit hoved.
»Jeg skal vide præcis i hvilken rækkefølge, det skal foregå. Alting! Du tager rengøringsmidlet i venstre hånd, kluden i højre. Du kører kluden fra højre hjørne ned mod håndvasken tre gange. Hvad hælder man på: Ajax eller Rodalon? Det skal jeg have at vide,« siger Kirstine Birkelund.
For at hendes liv skal fungere skal alt stå på sedler og tage højest 10 minutter at udføre, ellers mister hun modet. Hun kan kun lave tre ting på en dag: købe ind, se en veninde, tage opvasken. Det er det. Ellers risikerer hun at blive så syg, at hun skal indlægges. Alligevel kæmper hun med at acceptere, at hun er syg. Og derfor var hendes førtidspension også en lettelse. Det var en form for accept af, at hun er syg. At selv om hun gerne vil, så kan hun ikke. For hendes omgivelser er det dog stadig svært helt af forstå, hvorfor man ikke bare kan tage en støvsuger og støvsuge.
»Holdningen er: Kan hun ikke bare tage sig sammen. Og når jeg fortæller folk, at jeg er førtidspensionist, så bliver jeg mødt med uforståenhed. Kan jeg ikke bare lade være med at tro de ting? Men nej, det kan jeg desværre ikke,« siger Kirstine Birkelund.
Det handler for hende i stor udstrækning om, at man ikke kan se hendes sygdom. Et brækket ben eller en med sukkersyge er langt mere håndgribeligt end sorte mænd med hat og frakke. Det virker som fantasi. Men det er det ikke for Kirstine Birkelund. Det er meget, meget virkeligt. Hun kan høre dem, og hun kan se dem. Hun føler dem. Det er kun med hendes intellekt, hun har lært, at de ikke er der. Men det er svært, når alt andet taler imod det.
De sorte mænd er lige så virkelige, som at jeg sidder over for dig nu?
»Ja. Folk, der hvisker mit navn,« siger Kirstine Birkelund.
Hjælp eller stress
Det er dog alligevel unge som Kirstine, regeringen i sit oplæg til en reform af førtidspension lægger op til, at der skal flere af ud på arbejdsmarkedet. En tanke som Kirstine sin egen situation til trods ikke er helt afvisende over for. For hende giver det fin mening at undersøge, hvilke muligheder der er. Og for folk, der er mindre syge end hende, kan det måske give mening.
»Men man skal ikke med hovedet under armen jage førtidspensionister. Der er som regel en grund til, at vi er det. Og man må forstå, hvilket pres det lægger på f.eks. sådan en som mig, hvis kommunen hele tiden lige skal høre, om jeg så er blevet ’rask nok nu?’« siger Kirstine Birkelund.
Hendes frygt er, at det hurtigt kan blive til en manglende anerkendelse af sygdommen, som folk med et fysisk handicap ikke oplever på samme måde. Man spørger ikke en mand uden ben, hvornår han har tænkt sig at gå igen, men med et psykisk handicap er grænserne mere flydende. Regeringen må ifølge Kirstine erkende, at der er nogle, der er syge. Nogle som ikke ’bare’ skal have en hjælpende hånd til at komme i gang. Samtidig er det også en balance. For det er ikke, fordi Kirstine ikke vil have hjælp eller ikke påskønner, hvad OPUS, der er en specialiseret indsats for unge med psykose i København, har gjort for hende.
»De ugentlig samtaler og den sociale færdighedstræning, jeg har fået herfra er guld værd. Det er det, der holder mig i gang. Det, der gør, at jeg kan overleve en dag,« siger Kirstine Birkelund.
Så det er ikke, fordi der ikke er behov for tiltag over for psykisk syge. Det er der ifølge Kirstine Birkelund i høj grad, især holdt over for en stigning i psykiske lidelser de sidste 10 år. En stigning der er sket samtidig med, at de midler, der er tilført, kun er steget med 15 procent, mens det somatiske område til sammenligning har fået 45 procent flere midler tilført. For Kirstine Birkelund hænger den skævvridning igen sammen med, at psykiske lidelser er svære at se og forstå.
»Det er ikke anerkendt, at sådan en som mig, som ser sund og rask ud, skal være på førtidspension. Det er svært at acceptere en sygdom, man ikke kan se og muligvis heller ikke forstå. Men jeg tager altså to antipsykotiske og et antidepressivt middel hver dag og hører og ser stadig ting. Det må jeg acceptere, og det må omverdenen også,« siger Kirstine Birkelund.
Det er tid til at sige farvel. Tico sover trygt videre i sofaen, da vi rejser os op. Kirstine rækker hånden frem:
»Så er det, vi skal gøre det der igen …«

