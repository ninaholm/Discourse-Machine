Opgøret med egobørn
På Virum Skole dyrkes fællesskabet som den nye  X Factor. Skolens pædagogik sigter på at fremme alle elevers aktive deltagelse i klassens fællesskab
9B på Virum Skole har engelsk. De laver øvelser, der skal styrke sammenholdet. Efter en række år hvor individet har været i fokus er fællesskabet igen kommet i centrum.


 »Lise, vi har penge!« En flok elever styrter hen til engelsk-lærer Lise Olrik. »Her er 20 kr. til velgørenhed,« siger Nanna.
Hun har sammen med Ida, Cassandra og Johanne solgt cup cakes for at skaffe penge til Ibrahim. Ibrahim har tidligere besøgt 8.D på Virum Skole og fortalt om sit arbejde med at starte en skole til fattige børn i Ghana.
»Vi var meget imponerede over Ibrahim, så da vi i engelsktimerne skulle lave projekter, der gør en forskel, ville vi gerne samle penge ind til ham,« siger Ida.
Felix Johannes rækker to fem’ere til Lise Olrik.
»Du skal også have penge fra mig. Og så må jeg lige fortælle, at i morges så jeg et hegn, der var væltet, og jeg rejste det op. Så jeg har gjort noget godt. Julemanden så det,« griner Felix Johannes.
Ny rundkredspædagogik
Lise Olrik har undervist på Virum Skole i snart 40 år og har fulgt mange forskellige elevtyper. Hendes mantra hedder fællesskab, og hun prøver at lære sine elever at forstå verden fra andre steder end dem selv.
»Fællesskab er en krumtap for læring, og folkeskolen er dér, hvor børn lærer fællesskab,« siger Lise Olrik.
»Det individuelle har i det seneste årti taget overhånd. Forældre er totalt optagede af deres egen lille Hassan. Men læreren har jo stor magt. Det er læreren, der styrer undervisningen. Hvis jeg ikke accepterer ’mig, mig, mig’, er det sådan, det bliver. Jeg vil lære mine elever, at fællesskabet er grundstenen til resten af verden.«
I de seneste fem-seks år har hun været meget inspireret af teorien ’kooperativ læring’, som mange lærere gør sig erfaringer med på landets skoler.
Kooperativ læring sigter efter at fremme alle elevers aktive deltagelse i klassens fællesskab og er en række metoder til at strukturere gruppearbejde, teamarbejde og makkersamtaler på.
Lise Olrik indleder dagens fransktimer med 9. B og 9. D med en metode inspireret af kooperativ læring.
På fransk fortæller hun, at eleverne skal stille sig i to cirkler rundt om juletræet. De bagerste rækker sukker, men da eleverne først er placeret i en inderkreds og yderkreds og snakker sammen i par, lyder der en livlig summen af franske gloser.
Tilbage ved bordene fortæller Sebastian og Anne-Sofie, hvad de synes om ’les cercles’, som de kalder øvelsen.
»Man lærer mere end ved at læse en bog. Man bruger sproget meget mere i ’cercles’. Men det kan godt blive lidt ensformigt, for vi bruger det i næsten hver fransktime,« siger Sebastian.
»Men det er bedre end at sidde her ved bordet,« siger Anne-Sofie. »Jeg synes, det er sjovt, også fordi man skal leve sig ind i en anden person.«
Opgøret med ’mig’
Virum Skole er med knap 1.000 elever en af Danmarks største skoler og har været det gennem mange år.
Som mange andre folkeskoler arbejder skolen bevidst med metoder, der skal fremme det sociale, og fællesskab er en klar værdi fra ledelsen.
»Når jeg på første skoledag byder velkommen til nye elever og forældre, siger jeg ’velkommen til ti års forpligtende fællesskab’. Det er ikke bare frit valg på alle hylder og kun ’mig selv og mit eget barn’,« siger Gitte Rasmussen, skoleleder på Virum Skole.
»Vi skal selvfølgelig hele tiden se individet. Det nytter ikke noget at se en grå masse i klassen. Men vi skal også passe på, at det der individ ikke bare får lov til at køre af sted. Derhjemme bliver børnene nurset, og de er projekter i sig selv. Det er forældrenes guld, vi har i skolen, men i skolen skal børnene kunne indordne sig.«
Gitte Rasmussen fortæller, at det særligt er i de små klasser, at skolen oplever en opdragelsesopgave, og den opgave er ikke blevet mindre.
»Vi skal træne børnene mere i at behovsudsætte, end vi skulle før i tiden. Og vi skal i virkeligheden også sommetider lære forældrene at udsætte deres behov.«
Gitte Rasmussen oplever dog, at der er ved at ske et generelt skifte i fællesskabets favør.
»Fællesskabet kommer tilbage, lige så stille og roligt. Der har været rigtig meget fokus på individet. Man har virkelig fået indarbejdet, at det er ’mig selv, mig selv, mig selv’, og det har vi bøvlet med i skolerne, fordi vi gerne vil have fællesskaber. Fællesskaber er så vigtige for den sociale og faglige læring,« siger Gitte Rasmussen.
»Nu synes man også uden for skolen, at det er vigtigt med fællesskaberne. Vi er på en fællesskabsbølge, og det er takket være en krise. I krisetider rykker man sammen og genopfinder fællesskabets dyder og goder. Der er ikke plads til, at man bare er sin egen lykkes smed,« siger Gitte Rasmussen.
Egobørn er en myte
På Grøndalsvængets Skole i Københavns Nordvest-kvarter arbejder personalet også med metoder, der skal styrke det sociale og inkludere alle elever. It-vejleder Elsebet Jakobsen står bag et af initiativerne, ’elev til elev-læring’. Det er en ugentlig skemalagt time, hvor større elever danner makkerpar med små elever og arbejder sammen i matematik, dansk eller andre fag med it som afsæt.
En elev i 6. klasse kan for eksempel sidde sammen med en elev i børnehaveklasse og løse en opgave på computeren.
»Det er noget andet, end at sidde med fingeren oppe i matematik. Det smitter også af på den almindelige undervisning. Eleverne er blevet mere tilbøjelige til at søge hjælp hos naboen i stedet for at række fingeren op,« siger Elsebet Jakobsen. »Og så mobber man jo ikke én, man har arbejdet sammen med.«
Elsebeth Jakobsen oplever, at rygtet om egobørn er stærkt overdrevet.
»Man siger, at det er en generation af individualister, der går i skolen. Man siger, børnene kun går op i iscenesættelse. Det mærker jeg ikke. Trenden i Nordvest er på vej hen mod fællesskabet,« siger Elsebet Jakobsen.
Fællesskab virker
Når et stigende antal skoler søger efter redskaber, der kan fremme fællesskabet, er det først og fremmest, fordi fællesskabet har en positiv effekt på trivsel og læring. Det handler ikke om idealistiske fællesskaber.
»Det nye er, at vi bliver mere bevidste om forskellen mellem at arbejde individuelt og i fællesskab,« siger Gitte Rasmussen.
»Det er ikke bare fællesskab for fællesskabets skyld. Det er ikke rundkredspædagogikken, fordi det er hyggeligt at sidde i rundkreds. Det er, fordi vi ved, at den virker i nogle sammenhænge. I andre sammenhænge virker den ikke. I dag er der en meget større bevidsthed om, hvorfor vi dyrker fællesskabet, gruppen eller rundkredsen. Og jeg tror, der bliver en endnu større bevidsthed om det, fordi vi hele tiden samler viden, evidens og erfaringer for at se, hvad der virker bedst,« siger Gitte Rasmussen.
For en gruppe af elever i 8. D har det virket godt at arbejde sammen om at skaffe penge til en skole i Ghana.
»Alle har været positive, bare ikke pedellen, der ikke ville købe en kage,« siger Ida.
Elevernes indsats er blevet til 250 kr., som Ibrahim får sammen med et julekort.
»Det er ikke et stort beløb, men det gør alligevel noget, og vi vil prøve igen næste år. Det er rart at hjælpe andre. Det er bedre at gøre noget end ikke at gøre noget. Og så ser folk også godt på én,« siger Ida.
Hvem ved, måske har julemanden set det?

