Minister ændrer klimalov efter kritik
Medlemmerne af regeringens rådgivende Klimaråd skal ikke længere blot have et ’højt fagligt niveau’. De skal have et ’højt klimafagligt niveau’


 
	Nu sikres det, at regeringens klimapolitiske rådgivere faktisk også kommer til at vide noget om klimaet.

	Efter kritik fra en række grønne organisationer og Enhedslisten samt SF ændrer klima- og energiminister Rasmus Helveg Petersen (R) kravene til kvalifikationerne hos de kommende medlemmer af Klimarådet. Rådet der skal rådgive regeringen om, hvordan den når sine klimamål.

	I Rasmus Helveg Petersens nye forslag til en klimalov understreges det nemlig, at Klimarådets medlemmer skal have et »højt klimarelevant fagligt niveau«.

	Klima- og energiministeren talte ellers i det foreløbige lovudkast kun om, at Klimarådets medlemmer skulle have et »fagligt niveau«. Hvilket har fået kritikere til at frygte en kopi af Det Miljøøkonomiske Råd, der kritiseres for at tage mere udgangspunkt i kortsigtede økonomiske teorier end klimaproblemerne.

	»Der vil naturligvis være stor forskel på om økonomer eller klimafolk fremover skal rådgive denne og kommende regeringer om klimaindsatsen. Et klimaråd som rent faktisk ved noget om klimaproblemet og baserer sine anbefalinger på klimavidenskaben, vil alt andet lige være en styrke for dem, der ønsker at redde klimaet, siger Enhedslistens klima- og energiordfører, Per Clausen.

	’En klar forbedring’

	Regeringen foreslog oprindelig i regeringsgrundlaget, »Et Danmark, der står sammen«, netop at Det Miljøkonomiske Råd kom til at stå for opgaven med at rådgive om, hvordan landet bliver et »lavemissionssamfund«.

	Men formuleringen om et »højt klimafagligt niveau« hos Klimarådets medlemmer kom ind i den politiske aftale om klimaloven mellem regeringen, Konservative, SF og Enhedslisten. Det var på forhånd vigtigt at sikre, at et bredt politisk flertal står bag klimaloven, hvis den skal overleve det næste folketingsvalg.

	Nu hedder den præcise formulering i lovforslaget netop, at »Klimarådet sammensættes af eksperter med bred ekspertise og et højt klimarelevant fagligt niveau inden for energi, bygninger, transport, landbrug, miljø eller natur og økonomi, herunder bred samfundsøkonomisk og erhvervsøkonomisk ekspertise«.

	Seniorrådgiver i Verdensnaturfonden Hanne Jersild, er tilfreds med lovændringen: »Klimarådet er et centralt element i klimaloven. Rådet er det konkrete i lovforslaget og et vigtigt fremskridt, som vi tror vil styrke beslutningsgrundlaget for klimapolitikken. Så det gælder selvfølgelig om at få et så stærkt klimaråd som muligt. Og så er det en klar forbedring, at man nu har valgt ikke at begrænse formanden og medlemmernes faglige profil,« siger Hanne Jersild.

	Verdensnaturfonden, Danmarks Naturfredningsforening, Greenpeace, NOAH, Vedvarende Energi, og Det Økologiske Råd kritiserer dog stadig klimaloven for på lange stræk at være varm luft.

	»Uden mål, uden budgetter og uden definition af programmer til opnåelse af målene kan loven ikke opfylde det, der nævnes i § 1, nemlig at etablere »en overordnet strategisk ramme for Danmarks Klimapolitik,« konstaterer NOAH i sit høringssvar og fortsætter:

	»Med det foreliggende forslag er klimaloven reduceret til en lov om et Klimaråd og dertil bestemmelser om redegørelser og processer«.

	Det har ikke været muligt at få en kommentar fra Rasmus Helveg Petersen til ændringen i klimaloven.

