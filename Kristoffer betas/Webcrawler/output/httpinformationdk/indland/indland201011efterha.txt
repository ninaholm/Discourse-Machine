'Efterhånden har vi kun Ø-pølser tilbage'
Vestas fire fabrikslukninger er et symptom på, at grøn teknologi  hastigt er ved at udvikle sig til endnu et eksempel på en industri,  som kineserne bare gør billigere. Det gør ondt på danske drømme  om en fremtid finansieret af grøn industri - og på Langeland
Vestas' fabrikslukning i Rudkøbing på Langeland kom som et chok i lokalområdet. Fagforenings-formændene Jørn Jensen og Tonni Hansen (øverst tv.) forsøger nu at hjælpe deres medlemmer til at finde job i et område, hvor der bliver færre og færre stillinger. Borgmester Bjarne Nielsen (V) (med kaffekoppen) trøster sig med, at pølse-fabrikken Ø-pølser i det mindste er nødt til at blive liggende på grund af navnet (det er dem, der laver Langelændere).


 En forblæst eftermiddag på Schnohrsvej i Rudkøbings industrikvarter er det mere end tydeligt, at lukningen af Vestas' fabrik indskriver sig i en kedelig, lokal tradition.
»Derovre lå Nassau,« siger den 47-årige Vestas-arbejder Lars Petersen og peger på en brun fabrikshal. Virksomheden flyttede sin produktion af industriporte i 2007.
Lars Petersen peger over på den anden side af Omfartsvejen.
»Og derovre lå Hammerum.«
Den 100 år gamle stålvirksomhed gik i betalingsstandsning og fritstillede 35 medarbejdere i september.
»Nu har vi kun Ø-pølser tilbage,« siger Lars Petersen. Det er dem med Langelænderen, som man kan kende på knækket.
Lars Petersen har boet i Rudkøbing, siden han var syv. Han er uddannet skibstømrer, men har de sidste otte år bygget vindmølletårne i Rudkøbing - først for NEG Micon og siden fusionen i 2004 for Vestas. Om få måneder er det slut.
»Dem, der kan, er på vej væk fra øen,« siger Lars Petersen om sine kolleger. Selv vil han helst blive, men udelukker intet:
»Jeg er alene, heldigvis. Det gør det lidt lettere at rykke teltpælene op.«
Skibsværfter om igen
Vestas forklarede i sidste uge de planlagte 2.000 fyringer i Danmark med to ting: Mangel på ordrer på nærmarkedet og et stort behov for at blive mere konkurrencedygtig på verdensplan. Ifølge koncernchef Ditlev Engel er regnestykket simpelt: Vestas konkurrerer med prisen på at lave en vindmølle i Asien og flytte den derhen, hvor den skal stilles op - og dén pris er ikke højere end prisen på at lave en vindmølle Danmark.
Den grønne industri, som er udråbt til Danmarks redning i den globale konkurrence om job og vækst, har altså præcis samme udfordringer som alle mulige andre industrier.
»Danmark er et sted, hvor det er meget svært at få foretaget produktion, hvad enten den er grøn eller har en anden farve,« siger professor Jan Rose Skaksen, medlem af regeringens velfærdskommission og tidligere økonomisk vismand.
Den grønne industri vil givet vokse på verdensplan, siger han, men konkurrencen er også benhård. Kina brugte sidste år 1.800 milliarder kroner på grøn teknologi og opførte 36 procent af verdens nye vindmøller.  »Vi skal tjene penge på at sætte ting i værk og gøre nye ting først. Så snart det bliver rigtig stort, skal vi nok indstille os på, at det flytter,« siger Jan Rose Skaksen. Og det er ved at ske med vindmøllerne:
»Jeg tror ikke, vi skal gå ind i en kamp for, at vi skal lave vindmøller - det bliver skibsværfter om igen.«
Læhegn, ikke møller
Helt så enkelt ser det ikke ud for Jørn Jensen og Tonni Hansen, formænd for Sydfyn-afdelingerne af Dansk Metal og 3F.
Information møder dem i blæsten uden for Vestas' fabrik, hvor de netop har været til møde. De har svært ved at se, hvad man skal stille op med de fyrede medarbejdere.
»Der går jo nok noget tid, inden vi får smedene omdannet til socialpædagoger,« siger 3F-formand Tonni Hansen tørt.
»Det eneste, vi kan pege på, er grøn energi og energiteknologi. Det ved jeg godt, at de peger på alle steder, men det er umiddelbart det eneste. Ny teknologi inden for grøn energi i det hele taget,« siger Jørn Jensen.
De to fagforeningsmænd ville ønske, at Danmarks og Europas politikere satsede lige så meget på at understøtte grøn industri som USA og især Kina - lande, hvor Vestas satser.
»Alle trækker sig tilbage og lader være med at investere i en krisetid - det er det tåbeligste, man kan gøre. Vi andre vil jo sige, at det er børnelærdom, at man skal investere sig ud af en krise,« siger Tonni Hansen.
»Hvor de andre bygger vindmøller, bygger vi læhegn,« tilføjer Jørn Jensen.
Katastrofe
Ordet »katastrofe« går igen, når man spørger lokale til Vestas-lukningen - også hos borgmester Bjarne Nielsen (V). Han håber på, at en ny virksomhed vil åbne på Vestas' grund. Men han erkender, at det bliver svært at finde nye, langelandske job til alle de omkring 160 Vestas-folk, som bor på øen.
»Nogle af dem må skifte arbejdsplads, men jeg håber så bare på, at de vil blive boende og vil pendle,« siger han.
»Huspriserne og sådan nogle ting er jo stadig billigere på Langeland end andre steder.«
Det har borgmesteren ret i: Et mindre hus i god stand koster under en halv million kr. Men det kan være svært at låne penge til at købe det - banker og kreditforeninger har smækket kassen i over for både private og virksomheder i udkantsområderne:
»Det er et stort problem, og her synes jeg virkelig, staten må gå ind og gøre en indsats,« siger Bjarne Nielsen, der også har hårdt brug for et dobbelt så stort særtilskud fra staten som de 28 millioner kr., han får nu.
På længere sigt knytter hans forhåbninger sig mange små bække: At havnen i Spodsbjerg kan bruges som udskibningshavn under bygningen af Fehmern-forbindelsen, eller at jagtselskaber og kursusaktivitet kan blive en større indtægtskilde.
»Og der har været interesse fra nogle investorer, som vil lave et badeland herovre med boliger ved siden af. Det håber vi da stadigvæk på,« siger han.

Information sætter fokus på forandringerne på det grønne verdensmarked. På mandag starter en serie om Kinas grønne revolution, der blomstrer, mens der i USA og EU råder økonomisk krise og politisk lammelse

