Haarder vil lade folkeskolen dumpe elever
Undervisningsministeren forslår, at skolen skal kunne tvinge elever til at gå en klasse om - også selv om forældrene er imod beslutningen. Forældre og elever frygter konsekvenserne
På Værebro Skole i Gladsaxe var der ikke megen sympati for Haarders forslag, der giver skoleledere ret til at dumpe eleverne.


 Skoleledere skal fremover kunne bestemme, om elever skal gå en klasse om - også selv om forældrene måtte være uenige. 
Sådan lyder et nyt forslag fra undervisningsminister Bertel Haarder (V), som er en del af et nyt udkast til en ændring af Folkeskoleloven. Forslaget skal give lærere og skoleledere endnu et redskab til at håndtere skolen på, forklarer ministeren:
"De beder om større frihed og større råderum, og det her er en af måderne, hvorpå man kan øge den enkelte skoles råderum, når den skal løse sine vanskelige opgaver," siger Bertel Haarder. 
Ministerens forslag falder imidlertid ikke i god jord hos Henrik Dyrborg. Han er til caféaften på Værebro Skole i Gladsaxe sammen med sin datter Mathilde, der går i 4.C:
"Det synes jeg ikke er i orden. Selvom skolen kender børnene godt, så har de dem jo kun seks timer om dagen. Forældrene har dem noget længere - så vi bør være med på råd," siger han. 
@Fortsættes:Fortsættes side 4
Fortsat fra forsiden
I dag er det netop sådan, at forældrene skal give deres samtykke, hvis en elev skal gå et år om, men med det nye forslag vil skolen egenhændigt kunne gennemtvinge, at en elev dumper.
I foreningen Danske Skoleelever er man heller ikke begejstrede for, at det skal være lærernes afgørelse, hvorvidt de skal gå et år om:
"Det kan give fin mening for nogle elever at gå en klasse om, men det er meget vigtigt, at både elever og forældre er med til at træffe den beslutning. Ellers kan det ende i en situation, hvor eleverne bliver enormt demotiverede," siger Troels Boldt Rømer, der er formand i Danske Skoleelever. 
Opgør med tradition
I flere andre lande, herunder Tyskland bruger man allerede dumperedskaber til at sortere eleverne. Men det har ikke været traditionen i den danske og nordiske skole, forklarer Jens Rasmussen, der er forsker ved Danmarks Pædagogiske Universitetsskole:
"Vi har jo ikke tradition for det, men det er endnu et eksempel på, hvordan man kan differentiere internt i den udelte skole," siger Jens Rasmussen.
Han vil ikke vurdere, hvad det kan have af konsekvenser for eleverne, hvis de bliver bedt om at gå om, men konstaterer, at det er et forsøg på at møde skolens stadigt stigende udfordringer:
"Det ligger meget godt i tråd med, at der i skolen med sammenholdte klasser i sammenhængende forløb opstår større og større vanskeligheder med at få det til at fungere," siger Jens Rasmussen.
SF: Uholdbart
SF's uddannelsesordfører Pernille Vigsø Bagge mener imidlertid, at eleverne så vidt muligt skal følge deres klasse hele vejen gennem folkeskolen:
"Det er fuldstændig uholdbart at ville bryde op med den store værdi, det er at holde børnene i en klasse. Og jeg er bange for, at den bredde, der er i en klasse med elever, der har samme alder, bliver indsnævret," siger Pernille Vigsø Bagge, som ikke mener, at ændringen ville være nødvendig, hvis blot skolerne havde ressourcer nok til at lave andre former for differentieret undervisning i klasserne.
Forældre tilsidesættes
SF hæfter sig også ved, at forældrene fratages vetoretten i forhold til, om eleverne skal rykke videre med resten af klassen til næste klassetrin:
"Der er altafgørende, at forældrene inddrages i alt, hvad der foregår omkring eleven," siger hun og mener, at netop fordi forældrene bør inddrages "hedder det en folkeskole og ikke en statsskole." 
Kritikken er den samme hos organisationen Skole og Samfund, der ligeledes frygter for konsekvenserne, hvis forældrene ikke længere skal give samtykke til, hvorvidt deres børn skal gå en klasse om:
"Vi er meget bekymrede, og synes forældrenes og elevernes retssikkerhed bliver tilsidesat," siger Skole og Samfunds formand, Benedikte Ask Skotte. 
Hun mener, at forældrenes vurdering er essentiel:
"Vurderingen skal handle om eleven som helhed, og vi forældre er trods alt også en del af børnenes liv. Vi har selvfølgelig en tro på, at skolelederne er kompetente, men vi frygter, at der vil blive taget nogle beslutninger, der ikke vil være hensigtsmæssige for eleverne," siger hun.
Ministeren forventer imidlertid ikke en helt ny dumpekultur i Folkeskolen, selv hvis forslaget får opbakning og træder i kraft 1. august 2009. Han forklarer, at han har "stor tillid til lærernes afgørelser". Bertel Haarder mener derfor ikke, at forældre og elever har grund til bekymring:
"Jeg tror ikke, nogen vil drømme om ikke at inddrage forældrene, men spørgsmålet er, om forældrene altid selv skal kunne bestemme."
Lærere og skoleledere er i sidste ende de bedste til at afgøre, hvorvidt eleven kan fortsætte på næste klassetrin, mener han: "Hvis parterne ikke kan blive enige, så er det trods alt skolen, der har det bedste kendskab til elevens faglige udviklingsstadium," siger Haarder. 
Lidt væk fra larmen fra Caféaftenen på Værebro Skole sidder skoleinspektør Jakob Kaufmann på sit kontor. Han er som udgangspunkt positiv over for ministerens forslag:
"Der er ikke længere den samme respekt for lærernes faglighed, og der er en tendens til, at forældrene betragter skolen som en serviceinstitution, som de kan stille krav til. Så jeg synes, det er i orden, at vi får nogle flere værktøjer," siger Jakob Kaufmann. Han regner dog ikke med selv at komme til at bruge det nye værktøj:
"Det skulle være i et absolut nødstilfælde. Generelt synes jeg ikke, det er den rigtige løsning at lade eleverne gå om. Og jeg vil selvfølgelig altid inddrage forældrene - og finde en løsning," siger han.
Uden for kontoret - i caféaftenens mylder af børn og mad, blander Henrik Dyrborgs datter Mathilde sig i debatten. Hun er glad for at gå i 4. C og har bestemt ikke lyst til at gå et år om:
"Jeg bryder mig ikke om den klasse, der går under mig," slår hun fast. 

