Professorer: Kritik af regeringens politik rammer plet
Mogens Lykketoft har en pointe, når han kritiserer den nuværende regerings økonomiske politik og Finansministeriets regnemetoder. Det mener to professorer i økonomi
Tidligere finansminister og nuværende folketingsformand Mogens Lykketoft rettede under et arrangement hos Cevea en skarp kritik mod regeringens økonomiske politik. Nu får han opbakning af to professorer i økonomi.


 Folketingets formand, Mogens Lykketoft (S), har ret, når han kritiserer Finansministeriets regnemetoder og den nuværende regering. Det mener to professorer i økonomi – Jesper Jespersen fra Roskilde Universitet og Christen Sørensen fra Syddansk Universitet.
»Modellerne tager ikke højde for virkeligheden. Det er nogle underlige Matador-penge, man taler om hele tiden. Det er formentlig penge, der aldrig materialiserer sig, fordi man ikke får den beskæftigelseseffekt i virkeligheden, som man regner sig frem til i modellen,« siger Jesper Jespersen.
Mogens Lykketoft kritiserede forleden ifølge Jyllands-Posten de modeller, som Finansministeriet bruger til at fremskrive den danske økonomi. Kritikken faldt ved et offentligt møde hos centrum-venstre tænketanken Cevea.
»Jeg synes, at finansministeren på mange måder er meget dygtig. Men jeg synes, at hans største indledende fejltagelse, og det har jeg også sagt til ham selv, var, at han købte Finansministeriets regnemetoder, da han ankom. Det var der ingen som helst grund til. Det bygger efter min mening på lange strækninger på økonomiske teorier, som strider imod enhver erfaring på dansk jord,« sagde Mogens Lykketoft blandt andet ifølge Jyllands-Posten.
Derudover citerede avisen den tidligere mangeårige finansminister, som var arkitekten bag 1990’ernes reformkurs, som Nyrup-regeringen stod for, for at sige, at hverken regeringens hovedprojekter om 12 minutters mere arbejde eller efterlønsreformen »var særligt påtrængende.«
»For det meste af det ville komme af sig selv, hvis vi ellers kunne finde ud af at give folk nogle jobmuligheder,« sagde Lykketoft med direkte henvisning til regeringens budskab om, at arbejdsudbuddet skal øges betydeligt frem mod 2020.
»I et 2020-perspektiv kan det være relevant at øge arbejdsudbuddet, men det er jo svært at se, at det er det store problem i dag. Personligt synes jeg, at finansminister Bjarne Corydon i alt for høj grad retter sig efter, hvad der tidligere var gældende regler og overtager embedsmændenes holdning. Derfor koncentrerer han sig alt for meget om 2020 i stedet for at få sat gang i dansk økonomi nu,« siger Christen Sørensen, professor ved Syddansk Universitet.
Usikre effekter
Jesper Jespersen bakker også Mogens Lykketoft op, når det gælder kritikken af nødvendigheden af efterlønsreformen.
»Med efterlønsreformen ser vi, at det i første omgang koster en masse reelle penge ud af statskassen. Men øger det bare arbejdsløsheden, at færre går på efterløn, så giver det kun ekstra udgifter for samfundet. Derfor er det usikkert, hvilke effekter der måtte være af reformen af efterlønnen,« siger Jesper Jespersen.
Jesper Jespersen ønsker dog ikke at droppe alle økonomiske modeller og beregningsværktøjer.
»Det er bare vigtigt, at de er forankret i virkeligheden. Dream-modellen, som bruges i Finansministeriet, har et meget lille empirisk grundlag, og de mange forbehold, der er overfor modellens resultater, bliver aldrig nævnt,« siger Jesper Jespersen.
Det er dog ikke alle, der er enige med de to professorer og Mogens Lykketoft i kritikken af Finansministeriet.
Lykketofts egen filosofi
Tidligere overvismand og nuværende professor ved Aarhus Universitet, Torben M. Andersen, deler ikke de tres kritik.
»For den type velfærdssamfund, vi har bygget op, er det helt afgørende, at vi har en høj andel af befolkningen i beskæftigelse. Det var Nyrup og Lykketoft med til at sikre i 1990’erne med deres reformer, og den økonomiske tankegang hersker stadig i dag, fordi ingen har lyst til at bruge de to andre muligheder, der er for at sikre velfærdssamfundet: Nedskæringer eller skattestigninger. Den tankegang er fortsat central i Finansministeriet, så grundfilosofien er den samme, som Lykketoft selv var med til at føre økonomisk politik på, da han var finansminister,« siger han.
Torben M. Andersen vurderer også, at det har været helt nødvendigt for velfærdssamfundet, at der er blevet ændret på efterlønnen.
»Folk lever længere, og derfor er man nødt til at arbejde længere for at få tingene til at hænge sammen. Men i regeringens nye plan er der en sondring mellem reformer, der er nødvendige for at bevare velfærden, og så de milliarder de vil have til at investere og prioritere i andet. Det er jo et politisk valg,« siger Torben M. Andersen.

