Strid om skattereform kan koste SF dyrt
Nu er det den hårde kerne, der er ved at sive fra SF, vurderer kommentatorer, efter at partiets interne uenighed om skat er brudt ud i lys lue


SF’s ledelse skal nu »demonstrere ledelsesstyring på allerhøjeste niveau«. Sådan lyder vurderingen fra politisk kommentator og tidligere konservativ minister Hans Engell.SF er røget ud i et stormvejr, efter at regeringen med skatteminister Thor Möger Pedersen (SF) som prominent spiller har indgået en skatteaftale med Venstre og Konservative.Det har vakt vrede i SF’s bagland, som hellere havde set en rød skattereform med Enhedslisten. Derfor var landsledelsen, folketingsmedlemmerne og partiets ministre i aftes indkaldt til krisemøde på et hotel i hovedstaden med et eneste punkt på dagsordenen: ’Skattereformen og den politiske situation’.SF-landsledelsen godkendte på mødet regeringens skatteaftale med Venstre og Konservative, sagde partiformand Villy Søvndal i aftes. Kun én var imod.»Det, der er højrisikoen, er, at der sker en nedsmeltning, hvor halve og hele partiafdelinger melder sig ud af partiet,« siger Hans Engell.Kommentator og journalist Hans Mortensen fra Weekendavisen er enig i, at situationen er alvorlig.»Der er en meget, meget stor gruppe i SF, der har nået smertegrænsen for, hvad de kan tillade i regeringssamarbejdet. Vælgernes smertegrænse er for længst nået, men nu er det partiets kernebagland, der når grænsen,« siger han.Regeringen droppede højst overraskende at indgå en aftale om skattereformen med Enhedslisten og valgte i stedet de borgerlige som forligspartnere.Det ærgrer mange førende SF’ere. Mest opsigtvækkende har partiets socialordfører, Özlem Cekic, meddelt, at hun ikke vil stemme for reformen.Medlem af SF’s landsledelse Poul Overlund-Sørensen går direkte efter struben på skatteminister Thor Möger Pedersen. Han mener, at reformen viser, at Möger ikke er sin opgave voksen og bør skiftes ud.»Jeg mener ikke, at den aftale, Thor har lavet, er tilfredsstillende. Og normalt i en fagforening er det sådan, at hvis man kommer hjem med en overenskomst, og den er bindende, så er man bundet af overenskomsten, men man er ikke bundet til at bevare den, der har lavet forhandlingen,« siger han til TV 2 News.De interne angreb fik i går finansminister Bjarne Corydon (S) til at komme sin ministerkollega til undsætning. Han bakker Thor Möger »fuldstændig op« i diskussionen, siger han.
