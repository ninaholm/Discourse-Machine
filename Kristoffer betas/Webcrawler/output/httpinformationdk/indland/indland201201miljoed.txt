Miljødeklaration og miljømoms
Hans Hyttel 48 år, Nørresundby, lektor i datalogi på Ålborg Universitet foreslår i tænketanken 100dage, at der oprettes miljødeklaration og miljømoms på alle varer


 Alle produkter skal have en varedeklaration, der gør rede for miljøbelastningen ud fra nogle veldefinerede kriterier. Denne del af varedeklarationen skal være en del af alle reklamer. Jo højere miljøbelastning, jo højere moms skal der være på varen. Produkter med lav miljøbelastning bliver dermed billigere, og valget mellem en dansk økologisk varer og en sprøjtet fra udlandet til samme pris, bliver indlysende.
For at gøre ordningen nemmere at administrere, skal miljøbelastningen inddeles i et antal klasser, fra A til F, hvor klasse A-produkter har lavest miljøbelastning og dermed lavest moms. Det vil være et incitament til at anskaffe sig produkter med lavere miljøbelastning. Forslaget er ikke vanskeligt at implementere, eftersom vi allerede har variable momsordninger på mange andre varer, ud fra samme tankegang.
Hvad er inspirationen til dit forslag om miljødeklaration og miljømoms?
Der findes allerede forskellige former for gradueret moms i flere europæiske lande. Det er et ret simpelt forslag, der gør det lettere at vælge sunde bæredygtige produkter. Hvis sprøjtede grønsager blev ligeså dyre som økologiske, så var der ingen grund til ikke at købe økologisk. I fødevarediskussionen bruger folk ofte prisen som argument, fordi økologi er dyrt. Derfor synes jeg at man skulle tage fat i miljøministeren og høre om forslaget ikke kunne komme på tale, så alle mennesker i Danmark havde råd til at købe sunde og bæredygtige varer.
Hans Hyttel 48 år, Nørresundby, lektor i datalogi på Ålborg Universitet

