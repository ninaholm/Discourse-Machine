Hækkerup belastes af nye oplysninger i tolkesagen
Forsvarsministeriet og forsvarsminister Nick Hækkerup (S) har tilbageholdt centrale oplysninger i debatten om de afghanske tolke, viser redegørelse om sagen fra Forsvarskommandoen. Det fremgår også, at forsvaret har undladt at føre arkiv om tolkene og derfor ikke har overblik over sagens reelle omfang
Forsvarskommandoens redegørelse om den såkaldte tolkesag efterlader en række nye spørgsmål om ministeriet og forsvarsminister Nick Hækkerups håndtering af sagen.


 Forsvarsminister Nick Hækkerup (S) og hans ministerium har i flere tilfælde givet mangelfulde oplysninger til Folketinget og offentligheden om den risiko, som de mange afghanske tolke, der samarbejder med de danske styrker, løber.
Det fremgår af den redegørelse om tolkenes situation, som Hækkerup i går afleverede til Folketingets Forsvarsudvalg. En redegørelse, der er udarbejdet af forsvarschef Peter Bartram fra Forsvarskommandoen.
Trusler mod tolke
Forsvaret har længe haft viden om, at flere afghanske tolke i dansk tjeneste er blevet truet af Taleban, fremgår det af den nye redegørelse. Men oplysningerne er hverken blevet delt med Folketinget eller offentligheden i forbindelse med debatten om de afghanske tolke.
Der findes ingen fuldstændig opgørelse over antallet af trusler, men i redegørelsen nævnes 9-11 eksempler, hvor tolkene eller deres familier har modtaget trusselbreve eller telefontrusler fra Taleban. Usikkerheden om antallet skyldes, at Forsvarskommandoen i to tilfælde ikke kan sige med sikkerhed, hvor mange tolke der er blevet truet.
Hidtil har forsvarsminister Nick Hækkerup henholdt sig til, at tolkene og deres familier er i relativ sikkerhed, hvis de kommer fra et andet område end der, hvor de arbejder. Men redegørelsen sår tvivl om denne påstand. Halvdelen af de tolke, som ifølge redegørelsen er blevet truet, kommer nemlig fra storbyer som Jalalabad og Kabul, der ligger langt fra Helmand.
Dræbte og sårede tolke
De måske mest opsigtsvækkende oplysninger i redegørelsen fra Forsvarskommandoen er, at forsvaret har kendskab til flere drab på tolke samt tilfælde, hvor tolke er blevet såret under operationer med danske enheder.
Ifølge redegørelsen blev en tolk dræbt under en dansk operation den 17. marts 2008, og under en operation den 6. oktober 2011 måtte endnu en tolk lade livet. Desuden er syv tolke i perioden marts 2009 til september 2011 blev såret under operationer med danske enheder. Dertil kommer, at tre tolke er blevet dræbt og fem sårede »under operationer med britiske enheder under dansk kommando«.
Forsvarskommandoen oplyser ikke nærmere om de fem dræbte og 12 sårede tolke. Det fremgår, at der ikke synes at være tale om deciderede likvideringer, hvor tolke er blevet opsøgt i eksempelvis deres hjem. Men hvorvidt tolkene er blevet ramt i forbindelse med almindelige træfninger mellem danske styrker og oprørsmilitser, vejsidebomber og lignende, eller om de mere målrettet er blevet dræbt under operationerne, indeholder redegørelsen ingen oplysninger om.
Særlig belastende er oplysningerne for forsvarsminister Nick Hækkerup, fordi han tidligere i år har udtalt til Jyllands-Posten, at han aldrig har hørt om dræbte eller alvorligt sårede tolke. En påstand, som redegørelsen sår alvorlig tvivl om. Her fremgår det, at Nick Hækkerup få dage efter sin tiltræden som forsvarsminister, i oktober 2011, modtog en sms fra sit ministerium med oplysninger om, at en dansk soldat, to britiske soldater samt en person fra de afghanske sikkerhedsstyrker var blevet såret. Senere på dagen fik han besked på, at den afghanske mand var en tolk, der var død af sine kvæstelser. I sin omtale af redegørelsen understreger ministeren nu, at det ikke fremgik eksplicit af meldingerne til ham, »at den afghanske tolk var tilknyttet en dansk enhed«.
Hvorfor ingen gav ham den oplysning, og hvorfor han ikke selv spurgte nærmere til tolken, hverken i forbindelse med hændelsen eller den senere debat om afghanske tolke, er imidlertid et dunkelt punkt i redegørelsen.
Særlig kan det undre, at hverken forsvarsministeren eller hans embedsmænd i forbindelse med ministerens udtalelse til Jyllands-Posten sikrede sig, at han kom med korrekte oplysninger.
Forkerte oplysninger
Tidligere har TV 2 afdækket, at Nick Hækkerup har givet forkerte oplysninger, når han over for både TV 2 og Information har hævdet, at ingen af de afghanske tolke i dansk tjeneste kommer fra Helmand, hvor de danske styrker er indsat. Det bliver nu bekræftet i redegørelsen.
Forsvarsministeren har brugt oplysningen om, at tolkene ikke stammer fra Helmand, som et argument for, at de kunne være i relativ sikkerhed i deres eget lokalområde, langt fra indsatsområdet. Men ifølge redegørelsen stammer i hvert fald otte tolke i dansk tjeneste fra netop Helmand. Det er ikke mange af de i alt 195 tolke, som Forsvarskommandoen mener har arbejdet i dansk tjeneste. I redegørelsen understreges det imidlertid, at der kan være yderligere tolke i dansk tjeneste som Forsvarskommandoen ikke har identificeret på grund af »usikkerhed«, hvad angår opgørelsen over tolkene.
Blandt andet har det britiske Labour Support Unit, der har leveret tolke til danskerne, i 11 tilfælde »ikke registreret, hvilken provins de pågældende personer kommer fra«.
Ny brite-finte
Forsvarsminister Nick Hækkerup understreger i sit følgebrev til Forsvarskommandoens redegørelse, at Danmark ikke har noget »ansættelsesretligt ansvar« for tolkene.
Det skyldes, at tolkene formelt er ansat af enten det britiske forsvars Labour Support Unit eller af det amerikanske firma Mission Essential Personel. Det danske forsvar har således blot indgået aftale om »lån/leje af tolkebistand«.
Leasing-arrangementet med briterne og amerikanerne forklares i redegørelsen med, at de danske styrkers behov for tolkebistand er så lille i forhold til de andre styrkers behov, at det ikke kan betale sig selv at stå for tolkeansættelserne.
Ordningen forekommer imidlertid også bekvem, netop fordi den efterlader danskerne uden et juridisk ansvar for tolkene.
Ordningen minder således en del om den meget udskældte, såkaldte »brite-finte« fra Irak. Her overlod Danmark typisk selve tilbageholdelserne af fanger, der blev taget på dansk ledede operationer, til de britiske allierede, bl.a. med henblik på at unddrage sig det juridiske ansvar for fangernes videre skæbne.
En praksis, som netop Nick Hækkerup har kritiseret skarpt og varslet et opgør med, efter at han tiltrådte som forsvarsminister.
Ikke styr på fakta
Forsvaret har intet overblik over de basale fakta i sagen om de afghanske tolke, fremgår det af redegørelsen. Det skyldes, at »danske enheder ikke har ført arkiv i forbindelse med samarbejde med og anvendelse af lokalt ansatte tolke«, og at eksempelvis trusler mod de afghanske tolke ikke er blevet rapporteret »systematisk«.
Af den grund har Forsvarskommandoen »i vidt omfang været afhængig af oplysninger stillet til rådighed af udenlandske samarbejdspartnere, og Forsvarskommandoen har derfor kun i meget begrænset omfang haft mulighed for at validere disse oplysninger«.
Særlig problematisk er det i den sammenhæng, at det britiske Labour Support Units arkivmateriale »fra perioden før medio 2008 er blevet destrueret«, uvidst af hvilken årsag.
Det er netop Labour Support Unit, der har forsynet de danske styrker med langt hovedparten af de anvendte tolke, og derfor har Forsvarskommandoen ikke set sig i stand til at gøre rede for årene mellem 2006-2008, hvor de danske styrker blev indsat i Helmand-området.
Årsagen til, at de danske styrker ikke selv har ført arkiv over tolkene er, at danskerne jo »ikke har haft arbejdsgiveransvar i forhold til den modtagne tolkebistand«. Med andre ord har danskerne ikke ment, det var nødvendigt at holde styr på, hvad der skete med de tolke, de anvendte, eftersom tolkene formelt var ansat af andre og således ikke i juridisk forstand hørte under dansk ansvar.
Forsvarskommandoens manglende overblik over sagen medfører, at redegørelsen lader en lang række spørgsmål stå ubesvarede. Eksempelvis hvor mange tolke, der i alt har arbejdet for danskerne. Hvor mange af dem, der er blevet truet eller udsat for attentatforsøg. Hvor mange, der er blevet likvideret, og hvor mange der er flygtet til udlandet.
/

