Slaget om sundheden
Både fedt- og sukkerafgiften skulle forbedre danskernes dårlige helbred. Men så kom politikerne på andre tanker
Flæskestegen blev dyrere, da Folketinget i oktober 2011 indførte verdens første afgift på mættet fedt i fødevarer. Godt et år senere vil regeringspartierne nu fjerne afgiften, som de selv var med til at vedtage. Det sker, netop som den første videnskabelige undersøgelse på området viser, at danskernes forbrug at fedt synes at være faldet markant, siden afgiften blev indført.


 Det vakte opsigt ude i verden, da alle Folketingets partier på nær Liberal Alliance og Enhedslisten i foråret 2011 vedtog at indføre en afgift på mættet fedt i fødevarer. »Kampen mod Smør: Danmark indfører verdens første fedtafgift« lød overskriften i Time Magazine, mens britiske sundhedsorganisationer i The Guardian appellerede til, at landet skulle »følge i danskernes spor«.
Ingen havde dengang forestillet sig, at fedtafgiften allerede året efter ville blive fjernet igen, netop som den første videnskabelige undersøgelse nu kan dokumentere, at afgiften faktisk har en effekt.
Det var oprindelig VK-regeringen og Dansk Folkeparti, der foreslog en afgift på mættet fedt, og den såkaldte Forebyggelseskommission støttede et lignende forslag, da dens anbefalinger udkom i en rapport i april 2009. Kommissionen var blevet nedsat året forinden, fordi regeringen havde sat sig det mål at »den gennemsnitlige levetid skal forlænges med 3 år over de næste 10 år«, som der står i kommissoriet.
Da kommissionen udgav sin rapport, var diagnosen dyster. Mens Danmark var blandt de OECD-lande, der havde de højeste udgifter til sundhedsvæsenet, lå vi i bunden af statistikkerne over gennemsnitlig levetid, konstaterede kommissionen.
»Knap 80 pct. af både børn og voksne indtager mere fedt end officielt anbefalet. I forhold til sukker indtager ca. 65 pct. af børnene og 35 pct. af de voksne mere end anbefalet,« skrev kommissionen.
Penge i kassen
Den noterede også, at andelen af svært overvægtige danskerne var fordoblet fra 5,5 procent af befolkningen i 1987 til 11,4 procent i 2005, og at »ca. 4.400 årlige dødsfald kan henføres direkte til indtaget af for meget mættet fedt og for lidt frugt og grønt.«
Forebyggelseskommissionen anbefalede udover en afgift på mættet fedt, at den allerede eksisterende afgift på sukker skulle forhøjes og udvides fra chokolade og deciderede sukkervarer til generelt at omfatte fødevarer med højt sukkerindhold.
»Vi kunne se, at noget af det eneste, der var evidens for på forebyggelsesområdet, var de her økonomiske instrumenter,« forklarer professor i økonomi og direktør for Anvendt KommunalForskning, Mette Wier, der var formand for kommissionen. »Det er rimelig grundlæggende økonomi, at ud fra en alt andet lige-betragtning går forbruget ned, når prisen går op, og omvendt.«
Mens VK-regeringen besluttede at indføre en afgift på 16 kr. pr. kilo mættet fedt og dermed skabe et årligt provenu på 1,5 milliarder kr., afviste daværende sundhedsminister Jakob Axel Nielsen at ændre ved sukkerafgiften.
»Hæver vi afgifterne for meget, vil folk bare spænde traileren bag bilen og køre til Tyskland efter de usunde varer,« udtalte han i en pressemeddelelse.
Men sådan så oppositionen ikke på sagen. Ved at forhøje og udvide sukkerafgifterne kunne man på en gang forbedre folkesundheden og få penge i statskassen, mente Socialdemokraternes og SF, som i skatteudspillet Fair Forandring foreslog afgiftsstigninger på sukkerprodukter og andre usunde varer for i alt 3,9 milliarder kr.
Social slagside
I sin første finanslovsaftale vedtog SRSF-regeringen og støttepartiet Enhedslisten at gøre danskernes høje forbrug af sukker dyrere, sådan som Forebyggelseskommissionen havde anbefalet. Fra 1. januar 2012 blev den eksisterende sukkerafgift hævet for i alt 635 millioner kr., og desuden aftalte partierne at udvide afgiften fra den 1. januar 2013 til også at omfatte sukkerholdige produkter som marmelade og syltede grøntsager. Et tiltag, der i alt skulle give et årligt provenu på 1,7 milliarder kr.
Men så begyndte stemningen at ændre sig. Erhvervslivet brokkede sig, og Enhedslisten blev opmærksom på, at afgifter på usunde fødevarer har en social slagside. Som lektor på Fødevareøkonomisk Institut Jørgen Dejgård Jensen, der har speciale i afgifter på fødevarer, siger: »Dels bruger folk med lave indkomster en større del af deres indkomst på mad, og dels er forekomsten af usund kost ofte større i grupper med lave indkomster.«
Forebyggelseskommissionen havde også netop sigtet efter at ændre kostvanerne for særlig de lavtlønnede grupper. Men hvor kommissionen foreslog at gøre de usunde fødevarer dyrere, anbefalede den ikke at gøre sunde fødevarer som grøntsager tilsvarende billigere og på den måde modgå en samlet stigning i udgifter til mad for folk med lave indkomster. Det ville ellers »i et forebyggelsesøkonomisk perspektiv« havde været »en god ide«, vurderer Jørgen Dejgård Jensen, »men afgifterne skulle jo også give penge i kassen og kan derfor ikke gives ud igen på andre fødevaregrupper.«
Dygtig lobbyisme
Afgifternes sociale slagside fik under sommerens forhandlinger om en skatteaftale Enhedslisten til at arbejde for at få fjernet den planlagte udvidelse af sukkerafgiften, som ifølge partiets egen aftale med regeringen skulle træde i kraft i 2013. Parterne diskuterede, om personfradraget skulle fastfryses for at finansiere en annullering af afgiftsstigningen, men som bekendt valgte regeringen i stedet at indgå en aftale med Venstre og Konservative. En aftale, der fastholdt planerne om sukkerafgiften og desuden medførte, at fedtafgiften frem til 2020 skulle reguleres i takt med prisudviklingen.
Men efter aftalen var indgået, forhandlede regeringen, Venstre og Konservative videre om at finde penge til at afskaffe fedtafgiften og droppe den planlagte udvidelse af sukkerafgiften. Forhandlingerne lykkedes ikke, men det stod pludselig klart, at både regeringen og oppositionen var modstandere af de afgifter, de hver især havde vedtaget.
Professor Mette Wier er ikke i tvivl om en af årsagerne til kursændringen.
»Det politiske fokus har flyttet sig. Som følge af krisen er danske virksomheders vilkår et hovedfokus, og virksomhederne har været dygtige lobbyister i denne her sag. De vil altid argumentere for lavere afgifter, og man må bare konstatere, at de på grund af krisen har et andet momentum nu,« siger hun.
Og erhvervslivet har rigtignok gjort en stor indsats for at få fjernet afgifterne. Organisationer som Dansk Industri, Landbrug & Fødevarer og Dansk Erhverv har udsendt stribevis af kritiske rapporter og pressemeddelelser og arrangeret møder og konferencer med overskrifter som f.eks. »Fjern fedtafgiften, drop sukkerafgifterne – og hvad gør vi i øvrigt ved grænsehandelen?«
Stabil grænsehandel
Netop forventningerne om en dramatisk øget grænsehandel er et hovedargument mod fedt- og sukkerafgifterne.
Men spørgsmålet er, hvor galt det kan gå. Skatteministeriet har sidst i oktober udsendt rapporten Status over grænsehandel, hvor konklusionen er, at »den samlede grænsehandel i Danmark er relativt stabil og har udviklet sig som forventet.« Fedtafgiften, der »hovedsageligt omfatter varer med en begrænset holdbarhed« skønnes således »at have hævet grænsehandlen med ca. 100 mio. kr.«, mens »sukkerafgiften forventes at ville medføre en yderligere stigning i grænsehandlen på ca. 100 mio. kr. fra 2013, hvis den indføres.« Med andre ord: Beskedne tab i forhold til afgifternes milliardstore afkast.
I Dansk Erhverv er de skeptiske over for rapporten.
»Dankortomsætningen syd for grænsen er i år steget med 24 procent, mens den i Danmark kun er steget med tre procent,« siger administrerende direktør Jens Klarskov. Han understreger dog, at stigningen i brug af dankort i Tyskland ikke kan deles op på varegrupper, og at en stor del må antages at skyldes mere afgiftsbelagte varer som cigaretter, øl og vin, der også er blevet udsat for markante afgiftsstigninger i år. »Men når folk så er dernede efter vin og øl til brylluppet, så opdager de, at kød og andre varer også er billigere i Tyskland, blandt andet på grund af den danske fedtafgift,« siger Jens Klarskov.
Han fremhæver desuden det bureaukrati, der er forbundet med beregningen af varers fedtindhold: »Det er enormt besværligt for virksomhederne. I forhold til diskussionen om at reducere administrative byrder vil det virkelig batte at fjerne afgifterne.«
Sundhedssagen tabte
Og det virker som om, politikerne har lyttet til erhvervslivet. Mens store dele af finansloven fortsat ikke er faldet på plads, er regeringen, dens støtteparti og hele oppositionen enige på ét punkt: Fedtafgiften skal fjernes og den planlagte udvidelse af sukkerafgiften annulleres.
Og som Information kan fortælle i dag, sker det vel at mærke samtidig med, at den første videnskabelige undersøgelse på området nu viser, at fedtafgiften synes at have en markant effekt på danskernes forbrug af fedt.

