Vikingerne har grundlagt danskernes lykke



 Danmark har verdens lykkeligste befolkning, lyder det igen og igen. Danskernes lykkefølelse er grundlagt på værdier og sociale normer, der kan spores tilbage til vikingerne, viser ny forskning fra Handelshøjskolen, Aarhus Universitet. Vores lykke skyldes især, at vi har stor tillid til andre mennesker. Tilliden er grundlagt helt tilbage i vikingetidens sociale normer, som der stadig kan ses spor af i vores hverdag. Forskningen bygger på resultater fra studier af lykke og tillid i mere end 100 lande og viser, at to tredjedele af den danske befolkning mener, at man kan stole på andre mennesker. Det er mere end dobbelt så mange som i eksempelvis Frankrig, og undersøgelserne viser også, at tilliden er med til at skabe lykke. Befolkninger i lande og områder med forbindelse til vikingerne er generelt mere lykkelige end deres naboer. Eksempelvis er niveauet af tillid en halv gang højere i det tidligere danske Slesvig-Holsten end i resten af Vesttyskland. Det tidligere danske Slesvig-Holsten er også den lykkeligste region i hele Tyskland. I 2008 indleder forskere fra Aarhus Universitet og Syddansk Universitet et tværfagligt forskningsprojekt, der blandt andet skal give flere svar på sammenhængen mellem vikingesamfundet og udviklingen af de danske handels- og retlige institutioner, der har stor betydning for danskernes høje lykke- og tillidstal. 

