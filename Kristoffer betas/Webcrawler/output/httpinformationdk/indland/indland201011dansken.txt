Danske navne gemmes 20 år i CIA-register
Danske borgere risikerer at havne i CIA-register med navn, billede og fødselsdato i 20 år uden at vide det. Det strider mod tidligere domme fra menneskerettighedsdomstolen, siger ekspert



 USA kan uden problemer fortsætte med at registrere danske borgere med navn, billede og fødselsdato, hvis de private overvågningshold finder dem mistænkelige. 
Af PET’s orientering om den amerikanske ambassades overvågningssystem fremgår det, at ambassaden kan registrere »personoplysninger, som ambassaden lovligt har adgang til«. Det gælder personers fysiske kendetegn og bilers nummerplader, men det gælder også personoplysninger, der ikke er offentligt tilgængelige, så længe det sker med »de relevante danske myndigheders medvirken«. Det betyder reelt, at amerikanerne kan spørge politiet om lov.
Af PET-rapporten fremgår det, at Københavns Politi og PET i flere tilfælde har hjulpet ambassaden med at identificere mistænkelige personer og ejerne af mistænkelige biler, og det samme har en tidligere ansat ved ambassaden forklaret.
En traditionel retssikkerhedsmæssig indvending er, at man som borger kan blive registreret uden at være klar over det, siger adjunkt i retshistorie Morten Heiberg, der har været med til at skrive PET-kommissionens redegørelse.
»Problemet er, at danske statsborgere risikerer at havne i et eller andet register, fordi de deltager i en lovlig demonstration. Det strider mod praksis fra menneskerettighedsdomstolen,« siger Morten Heiberg.
Man skal som borger kunne forudse, at ens handlinger er så mistænkelige, at de sandsynligvis vil blive registreret, forklarer han.
Alle oplysninger fra ambassadens overvågningshold havner i det amerikanske sikkerhedsregister SIMAS, skriver den amerikanske regering i en redegørelse for registret. Her bliver alle oplysninger »vurderet hvert femte år og destrueret 20 år efter den dato, det bliver fastlagt, at sagen ikke længere har nogen sikkerhedsinteresse«. 
»Man kan godt stille spørgsmål ved, om en handling som at parkere sin bil et bestemt sted retfærdiggør, at man havner i et CIA-register i 20 år,« siger Morten Heiberg med henvisning til, at SIMAS deler oplysninger med CIA og andre amerikanske efterretningstjenester. 
SF’s retsordfører Karina Lorentzen kan ikke forstå, at man ikke vil undersøge det nærmere: »Man får en fornemmelse af, at der ikke har været noget lovgrundlag for, hvordan registreringerne er foregået. Hvor er kontrollen med, at de overholder dansk lovgivning,« siger hun.

