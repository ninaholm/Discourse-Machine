Dansk politik 2013
Regeringen viste trods modgang i 2012, at den er i stand til at regere. Information kigger i dag i krystalkuglen og giver et bud på, hvad vi kan forvente os fra Christiansborg i 2013. Laver Helle Thorning-Schmidt en stor regeringsrokade? Holder Lars Barfoed skansen som formand for Konservative? Strejker lærerne? Det er nogle af de spørgsmål, som bliver særligt interessante at holde øje med til næste år i dansk politik


 Folkeskolereform
Regeringen har præsenteret en folkeskolereform, der kræver, at lærerne underviser mere og bruger mindre tid på forberedelse. Kommunernes Landsforening, KL, har taget handsken op i overenskomstforhandlingerne og har krævet, at lærernes arbejdstidsaftale bortfalder.
Forhandlingerne, der går ind i den afgørende fase i det tidlige forår 2013, kan ende i konflikt. Det store spørgsmål er, hvor solidariske andre fagforbund vil være med lærerne – og om regeringen vil lave et indgreb.
Lærernes arbejdstid kan meget vel blive det helt store tema i foråret 2013.
 
Regeringsrokade?
Det er ikke utænkeligt, at der bliver lavet en stor regeringsrokade i 2013. Her er det mest interessante spørgsmål, om SF’s nye formand, Annette Vilhelmsen, vil sætte sin forgænger, Villy Søvndal, fra bestillingen som udenrigsminister.
Udenrigsministerposten er attraktiv, og den kan i så fald give SF noget at handle med i jagten på mere attraktive ministerposter.
Hvis Vilhelmsen vælger den løsning, er spørgsmålet, hvem der så skal have udenrigsministerposten. Et bud kunne være forsvarsminister Nick Hækkerup (S). Et andet spørgsmål er, om en stor rokade vil give plads til Henrik Sass Larsen (S) på ministerholdet.
 
Reform af SU og kontanthjælp
Statsminister Helle Thorning-Schmidt (S) sagde i et interview med Jyllands-Posten i julen, at »vi siger endegyldigt farvel til en tid, hvor der var råd til det hele«, og understregede, at regeringen fastholder sin plan om reformer. Frank Aaen (EL) meldte derefter klart ud, at nedskæringer på kontanthjælpen bliver uden Enhedslisten. Til gengæld står Venstre klar med spareforslag, der rammer kontanthjælpsmodtagerne, så her kan regeringen hente flertal.
Dermed er der lagt op til endnu en konflikt mellem regeringen og dens parlamentariske grundlag. Her bliver det særligt interessant at holde øje med SF – for hvor meget kan partiets nye og imagemæssigt mere røde formand holde til at reformere?
 
Konservative
Hvad der sker med Konservative, er efterhånden et selvstændigt samtaleemne på Christiansborg. Før jul åbnede dagbladet Politiken ballet med klassiske krav fra baglandet om en ny formand.
Konservative har hele 2012 ligget lavt i meningsmålingerne, og spørgsmålet er, om Lars Barfoed kan vende skuden i 2013. Konservative frygter efterhånden kommunalvalget lige så meget, som Socialdemokraterne gør.
Ingen synes dog at have realistiske bud på en ny formand, hvis ikke Connie Hedegaard agter at komme hjem fra Bruxelles. Derfor er det vanskeligt at se et formandsskifte for sig foreløbig. Men intet er umuligt – efter et katastrofalt kommunalvalg.
 
Socialdemokraterne
S ramte i 2012 et historisk lavpunkt i meningsmålingerne – det samme gjorde statsminister Helle Thorning-Schmidts popularitet. Små pip i baglandet om, hvorvidt Thorning står i vejen for S-fremgang, er indtil videre blevet kvalt, og ingen forventer decideret oprør inden næste valg.
Men også her er kommunalvalget en joker – hvis det ender så katastrofalt, som mange socialdemokrater frygter, kommer partitoppen givetvis til at mærke frustrationerne igen.
Diskussionen om, hvem der en dag skal efterfølge Helle Thorning-Schmidt er ikke aktuel før et eventuelt valgnederlag. Men den lever – og pilen peger fortsat på beskæftigelsesminister Mette Frederiksen som den mest oplagte kandidat.
 
Dagpengene.
Et af de mest omdiskuterede politiske temaer i året, der gik, nemlig hvad der skal ske med de dagpengemodtagere, der står til at falde ud af dagpengesystemet, når stramningerne på det område træder i kraft, blusser uden tvivl op igen i 2013. Regeringen har lavet en aftale med Enhedslisten om at give seks måneders kontanthjælp til de udfaldstruede dagpengemodtagere, hvis de tager imod uddannelsestilbud. Den ordning udløber i juni, og så kommer diskussionen op igen. Her vil Enhedslisten kræve hjælp til dagpengemodtagerne, mens regeringen mener, at ændringerne skal træde i kraft. Det kan blive en gentagelse af 2012’s politiske debat om dagpengemodtagerne.
 
Kommunalvalg
I november 2013 skal danskerne vælge byrødder og borgmestre rundt om i landet. Frygten for kommunalvalget synes særlig stor hos socialdemokrater, der er nervøse for, at partiets dårlige meningsmålinger på nationalt plan smitter af på kommunalt plan.
Også Konservative er bange for, at de dårlige resultater på Christiansborg vil resultere i tab af vigtige poster i kommunerne. Venstre tegner til at blive den store vinder af kommunalvalget i 2013 – det samme gør Enhedslisten i de store byer.
 
Holder Venstre kadencen?
Lars Løkke Rasmussen er fløjet gennem 2012 med usædvanligt gode meningsmålinger. Det er sket på baggrund af en strategi om at sige mindst muligt om mindst muligt. Venstres formand har til gengæld – når han har sagt noget – talt om, at det ikke må være dyrere at være dansker, og om almindelige virksomheder og vælgere. Strategien har været at give indtryk af. at regeringen kun tænker på 2020, mens Venstre lever i nutiden. Det har til dels givet pote.
I regeringen er man i hvert fald blevet mere og mere opmærksom på at give indtryk af, at man befinder sig i nutiden. Det så man f.eks. i Helle Thorning-Schmidts åbningstale i Folketinget om lille Emil i folkeskolen – og givetvis vil vi høre det i nytårstalen i morgen.
I 2013 er det værd at holde øje med, om Venstre kan holde kadencen og strategien, eller om vælgerne vil begynde at kræve mere af Lars Løkke Rasmussen.
 
Skattesagskommissionen
Der er blevet talt både om magtmisbrug og magtfordrejning i sagen om Helle Thorning-Schmidt og hendes mands skatteforhold. En kommission er nedsat til at afdække, om tidligere skatteminister Troels Lund Poulsen (V) var for tæt på sagsbehandlingen i sagen, der indtil videre har kostet departementschef Peter Loft jobbet.
Statsministeren og hendes mand har dementeret homorygter, som viste sig at stamme fra parrets egen revisor.
Indtil videre er erkendelsen hos Socialdemokraterne, at selv om Troels Lund Poulsen og hans særlige rådgiver synes at have været upassende optaget af skattesagen, så har den slidt mere på statsministeren end på nogen anden. Og uanset hvad der er sket, kan det blive svært at bevise, at der faktisk var tale om magtmisbrug fra Troels Lund Poulsen og hans rådgivers side. En stribe afhøringer venter i det nye år.
 

