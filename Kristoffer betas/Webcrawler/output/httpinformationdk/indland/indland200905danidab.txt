Danida begravede kritisk evaluering
Danida var uimodtagelig over for en negativ evaluering af den bistand til den private sektor. I stedet for at følge rapportens anbefalinger blev den arkiveret lodret. Udviklingsarbejdet er baseret på ideologi frem for faglighed, lyder eksperternes vurdering


 Danidas bistandsprogram til den private sektor bygger på ideologi frem for faglig viden og erfaringer. Sådan lyder den alvorlige anklage fra en række af Danmarks førende bistandseksperter. 
De bebrejder især Danida for at være uimodtagelig over for anbefalingerne fra en kritisk evaluering i 2001. I stedet for at følge rapportens råd, lagde Danida diskret evalueringen i skuffen og udvidede i stedet programmet til alle Danidas programsamarbejdslande. 
Evalueringen bedømte resultatet af Danidas privatsektorprogram, som gennem partnerskaber mellem private virksomheder i ulandene og danske virksomheder, skulle bidrage til økonomisk vækst og social udvikling i ulandene. Et formål, som evalueringen dokumenterede langt fra var opnået. Rapporten konkluderede blandt andet, at: "programmets udviklingseffekt er begrænset og langt fra optimalt." 
Samtidig blev der opstillet en forudsætning for, at programmet overhovedet kunne fortsætte: 
"Fortsættelse af programmet skal være betinget af en større ændring, så programmet får en mere klar udviklingsprofil," står der i evalueringen. 
Ingen anbefalinger fulgt
Statsminister Lars Løkke Rasmussen og udviklingsminister Ulla Tørnæs har flere gange fremhævet bistand til den private sektor som et vigtigt værktøj for at komme fattigdommen til livs. I forbindelse med Afrika Kommissionens anbefalinger har de netop opprioriteret denne form for bistand trods de kritiske evalueringer. 
Cheføkonom i konsulentfirmaet Development Associates Poul Buch-Hansen var leder af evalueringen. Han understreger, at programmet havde alt for ringe effekt, fordi det hverken bidrog til vækst og slet ikke skaffede nok jobs eller indtægter til ulandenes fattige borgere. 
"Vores evaluering viste, at Danidas program bestemt ikke var nogen succes. Det levede på ingen måde op til målsætningen om at være fattigdomsorienteret. Det var et skuffende resultat," siger Poul Buch-Hansen. 
Derfor blev der fremlagt en stribe anbefalinger, der skulle forbedre programmet. Men det eneste Danida foretog sig var at arkivere rapporten, da den var færdig i august 2001. Først omkring et halvt år senere, den 22. december 2001, blev den offentliggjort. Men ikke en eneste anbefaling blev fulgt. Og det undrer fagpersonerne bag rapporten:
"Man lyttede hverken til kritikken eller vores råd. De blev alle afvist af den daværende Danida-ledelse. Det var nedslående at se en så total afvisning af vores ellers konstruktive anbefalinger," siger Buch-Hansen. 
Det samme mener professor i virksomheds- og udviklingsstudier på CBS Henrik Schaumborg-Müller, der ligeledes var med til at lave evalueringen. 
"Men sådan er det spil vel. Mens vi sidder med de faglige hensyn, sidder Danida jo med opfattelsen af, at programmet var godt nok." 
På spørgsmålet om, hvordan Danida handlede, da evalueringen var færdig, svarer Schaumborg-Müller: "De reagerede ved ikke at følge anbefalingerne."
Program udvidet
Danidas håndtering af evalueringen er da også højst mærkværdigt, siger seniorforsker ved DIIS, Steen Folke:
"Det er ganske urimeligt og helt usædvanligt, at Danida lodret arkiverede evalueringen. Det er et grelt tilfælde, der illustrerer en ekstrem mangel på lydhørhed." 
Det er Stig Jensen, leder af Center for Afrikastudier ved Københavns Universitet helt enig i. 
"Danida håndterede evalueringen rigtig dårligt. De trak offentliggørelsen i langdrag - sikkert fordi Udenrigsministeriet er meget følsomme overfor den slags kritik," siger Stig Jensen. Det undrer ham især, at den dengang nytiltrådte VK-regering stik mod anbefalingerne besluttede at udvide det mislykkede privatsektorprogram til alle Danidas 15 programsamarbejdslande - kun et halvt år efter den kritiske evaluering blev offentliggjort:
"Umiddelbart skulle man tro, de ville vende skråen og gøre programmet mere optimalt i stedet for at udvide det til endnu flere lande. Det her er et typisk eksempel på, at udviklingsarbejdet ikke er baseret på opsamling af erfaringer - det er baseret på ideologi og trends. Trods kritikken har regeringen gerne ville tilgodese erhvervslivet, som de har nære relationer med," siger Stig Jensen. 
Kritikken kommer i kølvandet på, at regeringens Afrika Kommission fremlagde deres anbefalinger om fremtidens bistand i Afrika. Her blev satsningen beskyldt for at være et ideologisk prestigeprojekt frem for at bygge på eksperters faglige viden. 
"Det er det samme med det nuværende bistandsprogram. Bistand har aldrig været et kerneområde for VK-regeringen. Det er den private sektor derimod. Der har regeringen gerne ville tilgodese aktørerne," siger Stig Jensen. 
Gentager fejl
Efter fem års voldsom kritik af privatsektorprogrammet fik det nyt navn og kom til at hedde Business to Business (B2B). Men et helt centralt kritikpunkt fra 2001-evalueringen forblev uændret selv med i programmet. 
"Et stort kritikpunkt var, at man ikke prioriterede, hvilke slags virksomhedssamarbejde, der ville bidrage til vækst og jobskabelse. Men selv da programmet blev ændret holdt man fast i, at alle partnerskaber mellem virksomheder i Danmark og i ulandene var lige gode, på trods af utallige eksempler på det modsatte," siger Poul Buch-Hansen. 
Men det bekymrede tilsyneladende ikke Danida. I deres analyse af videreudviklingen af programmet i 2006, skriver de direkte i modstrid med evalueringens anbefalinger om prioritering af virksomhedssamarbejderne: 
"PS-programmet holdes åbent for alle typer af virksomheder - uanset deres størrelse og erhvervssektor." 
Det er yderst problematisk, fastslår Buch-Hansen: 
"Det viser, at programmet prioriterer de danske virksomheder højere end udviklingen i det pågældende uland."


