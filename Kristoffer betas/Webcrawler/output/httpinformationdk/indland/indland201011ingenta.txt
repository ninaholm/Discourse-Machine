Ingen tal for afslag på aktindsigt
Ingen aner, hvor mange afslag på aktindsigt  den kommende offentlighedslov vil medføre sammenlignet med den gældende lov


 Justitsminister Lars Barfoed (K) afviser at sætte tal på, hvor mange afslag på aktindsigt det kommende lovforslag om ny offentlighedslov vil medføre. I et svar til Retsudvalget oplyser Lars Barfoed, at Justitsministeriet hverken vil bruge tid eller ressourcer på at undersøge, hvor mange af de aktindsigter, som ministerierne i dag modtager, der ville kunne afslås, hvis det kommende lovforslag og især paragraf 24 havde været gældende i dag.
Paragraf 24 vil kunne bruges til at undtage alle dokumenter, der er udarbejdet til ministerbetjening, for offentlighed. Til forskel fra den gældende lov vil paragraffen muliggøre, at alle dokumenter udarbejdet med henblik på ministerbetjening kan unddrages offentlighed, uanset hvilket ministerium eller myndighed, der har udarbejdet dokumentet. Det er ingen betingelse, at ministeren faktisk ser de pågældende dokumenter. Hvis blot embedsmændene vurderer, at dokumenterne på et eller andet tidspunkt kan blive brugt til ministerbetjening, så kan undtagelsesbestemmelsen i paragraf 24 tages i anvendelse.
Paragraf 24 er foreslået af en enig Offentlighedskommission, der i betænkningen fra sidste år medgiver, at paragraffen vil betyde en indsnævring af offentlighedens adgang til aktindsigt i forhold til den gældende lov. Men ingen, heller ikke Offentlighedskommissionen, har endnu formået at vurdere, hvor omfattende indskrænkninger i adgangen for offentligheden der bliver tale om, hvis paragraffen gennemføres.
Derfor forsøgte Line Barfod (EL) med et spørgsmål til justitsministeren at få udarbejdet et skøn over omfanget. Det har Lars Barfoed nu afvist. Et svar på spørgsmålet vil nemlig kræve, at Justitsministeriet ud over at gennemgå sine egne aktindsigter også skulle bede andre ministerier om noget lignende. Derefter skulle samtlige aktindsigter vurderes ud fra, om de ville kunne falde ind under paragraf 24, hvis den havde været gældende. En sådan øvelse finder Justitsministeriet ikke grundlag for.
Når Lars Barfoed i løbet af den næste uge fremsætter lovforslag om ny offentlighedslov med den omstridte paragraf 24, vil det altså fortsat være uvist for folketingsmedlemmerne, hvor omfattende indskrænkninger lovforslaget lægger op til.


