Tænketank i strid med økolandmænd
Økologer bør lempe på bandlysning af sprøjtegifte, mener professorer. Økologer korser sig


 Hvis landbruget skal kunne brødføde alverdens befolkning, bliver økologerne nødt til at åbne for brug af gen-splejsede afgrøder (gmo) og sprøjtegifte, siger professorer fra Ingeniørforeningens tænketank, Visionariet. Men det er der ikke argumenter for, siger Økologisk Landsforening og Landbrug & Fødevares Økologisektion i forening.
Afvisningen af gmo-afgrøder, sprøjtegifte og også kunstgødning står i vejen for at gøre afgrøder bedst mulige til at optage næring fra jorden og modstå ukrudt. Det mener forskningsprofessor ved Aarhus Universitet, Jørgen E. Olesen, og landbrugsøkonom og professor ved Cornell University i USA, Per Pinstrup-Andersen, på vegne af tænketanken.
Jørgen E. Olesen siger, at økologernes modstand også strider imod deres egne principper om naturhensyn, fordi der skal opdyrkes mere landbrugsjord end nødvendigt, når der ikke kan dyrkes så meget pr. hektar.
»Økologerne har nogle dogmer, som de bør tage op til genovervejelse om nu holder,« siger Jørgen E. Olesen.
Økologisk Landsforening og Landbrug & Fødevarer (tidligere Landbrugsraadet) påpeger, at flere FN-rapporter netop fremhæver økologisk jordbrug som bedst til at løse verdens fødevaremangel. Ifølge en FN-rapport vil gmo-afgrøder ikke gøre den store forskel.


