EL’s græsrødder holder fast i revolutionen
Mens SF strides om, hvad der skal stå i det nye principprogram, så står striden i Enhedslisten, om de overhovedet skal have et nyt af slagsen


 Det kom på det værst tænkelige tidspunkt, da pressen begyndte at skrive om, hvad Enhedslistens program egentlig går ud på.
Midt under valgkampen måtte Danmarks røde darling, som Johanne Schmidt-Nielsen blev kaldt, pludselig svare på spørgsmål om principprogrammets mange ord om revolutionen, herskende klasser og forsøget på at »erstatte centrale dele af statsapparatet med nye folkemagtsorganer«.
Svaret faldt prompte.
Principprogrammet trængte til en gennemskrivning, da sproget var blevet »støvet«, som Enhedslistens populære politiske ordfører forklarede. Et halvt år senere viser dette sig dog at være lettere sagt end gjort.
Forud for Liste Ø’s årsmøde i maj kritiserer en række medlemmer nu hovedbestyrelsens forslag om, at partiet vedtager at »påbegynde« udarbejdelsen at et nyt principprogram.
»Der er ingen i Enhedslisten som vil vedgå, at vi skal ændre vores politik, så hvorfor skal vi ændre principprogrammet«, siger hovedbestyrelsesmedlem Hans Jørgen Vad og fortsætter: »Man må i det mindste sige præcist, hvad der er dårligt eller uholdbart. Ellers bliver det en blankocheck. På et årsmøde tror jeg de fleste går ind for at fastholde revolutionens nødvendighed. Men hvis nogen vil forsøge at liste noget igennem, prøver man netop at gøre det i floromvundne vendinger«. En henvisning til, at det netop var afsnittet i partiprogrammet om »revolutionens nødvendighed«, der vakte opsigt under valgkampen. Her står der nemlig bl.a., at selv om Enhedslisten afviser terrorisme og kupforsøg, lige så stærkt afviser partiet »at bøje nakken og vende den anden kind til i en situation, hvor borgerskabet griber til udemokratisk magtanvendelse«.
Skal ikke jages igennem
På et tidspunkt hvor SF’erne strides om, hvad der skal stå i deres nye principprogram, spørger flere i Enhedslisten i stedet, om de overhovedet har brug for et nyt af slagsen. Et spørgsmål som stilles i medlemsbladet Rød+Grøn, på hjemmesiden Modkraft.dk, og som får Peder Meyhoff fra Favrskov til at foreslå på årsmødet, at principprogrammet ikke laves om, før man netop har taget denne diskussion.
»Det er godt nok med et nyt – og ikke mindst kortere – program, men det skal ikke jages igennem, fordi der er nogle borgerlige journalister, som skriver grimme ting om os i aviserne. Først må vi have en diskussion om, hvad socialisme egentlig er – og hvilken form for socialisme, vi ønsker«.
Useriøst
Michael Voss fra Roskilde som har været med siden Enhedslistens start i 1989, kalder det »useriøst« at skrotte det nuværende principprogram fra 2003 ’Kapitalisme og socialisme i det 21. århundrede’ – og starte fra scratch.
»Man kan sige meget godt og skidt om det nuværende program og dets formuleringer, men det kan ikke nytte at lægge det i arkivet, som om Enhedslisten ikke har eksisteret i det forgangne kvarte århundrede. Det er meningsløst at ville opfinde den dybe tallerken forfra ved at sætte sig ned med et blankt stykke papir for at skrive programmet forfra«.
Enhedslistens gruppeformand, Per Clausen, mener dog, at det ikke er sikkert, at de to veje ville føre til forskellige resultater.
»Men det er klart, at når nogle vil starte med at diskutere det gamle program, så er det fordi, at de er lidt nervøse for, at der vil ryge noget ud med badevandet – som ikke skulle være røget ud, siger Per Clausen og fortsætter: »Jeg tror dog, at det vil være nemmere at få flere medlemmer til at være med ved at starte med at diskutere en ny tekst frem for at starte med en studiekreds om den gamle tekst. Mange af dem, som gerne vil starte med at diskutere den gamle tekst, er også de gamle, som har været med til at skrive den, og mener at vide, hvad den betyder.

