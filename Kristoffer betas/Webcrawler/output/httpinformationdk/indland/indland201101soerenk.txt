Søren Krarup er 'lykkelig' for konventionsbrud
Skandalen er ikke Integrationsministeriets sagsbehandling af de statsløse, men det grundlovsbrud, som Danmarks tilslutning til FN-konventionen fra 1961 udgør, mener DF's Søren Krarup


 »Det vil være katastrofalt,« siger Søren Krarup, indfødsretsordfører for Dansk Folkeparti, i anledning af, at integrationsministeren i fredags åbnede for, at unge statsløse, der er født i Danmark og ældre end 21 år, nu kan få dansk statsborgerskab.
Tværtimod er Krarup »lykkelig for, at vi i fem-seks år har haft hæderlige forhold,« som han siger med henvisning til, at Integrationsministeriet i årevis ulovligt har fejlbehandlet ansøgningerne om statsborgerskab fra unge statsløse.
Søren Krarup har netop indleveret et beslutningsforslag til Folketinget om, at Danmark øjeblikkeligt skal opsige FN-konventionen fra 1961 om statsløse. Det er nemlig Danmarks tiltræden til FN-konventionen, der udgør den egentlige skandale i sagen om de statsløse, mener Krarup.
»Den danske regering underskrev i 1977 FN's konvention om begrænsning af statsløshed. Den pålægger under visse betingelser Danmark at tildele statsløse personer statsborgerskab. Men ifølge grundlovens paragraf 44 kan ingen udlænding få indfødsret uden ved lov, « siger han. Derfor er Danmarks tilslutning til konventionen et grundlovsbrud, og de, der i 1977 underskrev konventionen på Danmarks vegne, havde ikke kompetence til at bryde med grundlovens klare tekst, mener han.
Ifølge Krarup kan 61-konventionen ikke binde Folketinget, som derfor skal pålægges at opsige konventionen hurtigst muligt.
»Statsløse vil så have de samme muligheder som andre udlændinge for at få indfødsret, nemlig at bestå de krævede prøver,« siger Søren Krarup, der dog ikke forventer, at et flertal i folketingssalen vil støtte partiets beslutningsforslag.
Ingen af de øvrige partier deler DF's vurdering af forholdet mellem FN-konventioner og grundloven. Men det afskrækker ikke DF'eren.
Forbavset og forbitret
»Jeg tror, at der hos mange alligevel er en vis sans for, at problemet ikke er så enkelt. Hele venstrefløjen vil selvfølgelig stemme imod, og jeg tror også, at V og K vil gøre det. Måske vil Liberal Alliance have en vis forståelse for forslaget,« siger Krarup.
»Vi burde kunne få det igennem, for det er os, der sammen med V og K har opstillet betingelserne for at få indfødsret, men jeg er bekymret over, om de vil vise samme klarhed nu som i henhold til aftalen.«
I 2005, da en politisk aftale om indfødsret blev indgået mellem V, K og DF, var Søren Krarup ikke opmærksom på konsekvenserne af '61-konventionen.
»Jeg blev derfor både forbavset og forbitret, da jeg i efteråret opdagede, at der kom 35 personer på loven om indfødsret, selv om de overhovedet ikke har adkomst til det.«
Søren Krarup mener kort og godt, at de statsløse er »nogle forkælede typer«, siden de ikke »kan bruge den vej, alle andre må bruge«, dvs. gå op til indfødsretsprøven.
- Hvad siger du til, at ministeriet har udført ulovlig sagsbehandling, fordi det har været i strid med FN's konventioner?
»Den konvention burde aldrig, aldrig, have været underskrevet.«
- I tirsdags lagde ministeriet for første gang retningslinjer for statsløse ud på hjemmesiden. Har det været forkert ikke tidligere at oplyse om deres rettigheder?
»Så vidt jeg kan se, er der tale om, at man ikke har været klar over, hvordan tingene hang sammen. Misforståelser er der altid, men så er det heller ikke værre. Hovedfejlen er som sagt den FN-konvention, som medfører et grundlovsbrud.«
Ifølge Integrationsministeriet har man i en række tilfælde også set bort fra FN's børnekonvention, når man har behandlet ansøgninger fra statsløse under 18 år.
- Mener du så også, at Danmark skal opsige børnekonventionen?
»Alle de der FN-konventioner og EU-konventioner er bare en ophævelse af den gode danske lov, vi har, og det er jeg ubetinget modstander af. Alle de internationale pedanter, der kommer med deres løftede pegefinger, det er en uting, og Danmark burde sige nej til det. I hvert fald når det som her betyder en krænkelse af grundloven.«
- Kan man bare opsige den FN-konvention fra 1961?
»Det kan Folketinget gøre den dag i morgen, hvis bare der er flertal for det.«
- Får det ikke betydning for EU og menneskerettighedsdomstolen?
»Selv om det gjorde, vil jeg da blæse på det. Jeg vil fastholde, at Danmark er et selvstændigt land og ikke bare en FN- eller EU-provins.«
Søren Krarup vil ikke gætte på, hvad der er sket i ministeriet, når de har givet afslag til unge statsløse.
»Det er dybt alvorligt, for det er et brud med 150 års grundlovspraksis. Det er vidnesbyrdet om ophævelse af Danmark som selvstændigt land. Vi har prisgivet os selv til EU og FN, og nu kommer de med alle deres løftede pegefingre og vil undertvinge dansk lovgivning. Det er en katastrofe, fordi man ophæver den nationale selvstændighed. Det er langt vigtigere, end om der var et konventionskrav. Især når de statsløse blot havde kunne bestå de prøver, så der er ingen undskyldning for, at de ikke gider gøre det.«

