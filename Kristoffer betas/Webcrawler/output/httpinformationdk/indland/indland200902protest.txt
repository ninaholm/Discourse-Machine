Protestunderskrifter afleveret til ministeriet



 Elever og studerende protesterer over hele linjen mod skattekommissionens forslag om SU-forringelser. På 10 dage har landets universiteter indsamlet 10.000 underskrifter mod SU-forringelserne, som fredag blev afleveret til Skatteministeriet.
"Det er 10.000 elever og studerende, der nu efterlyser et klart svar fra regeringen. Skattekommissionens forslag om forringelser af SU'en vil betyde, at færre unge vil starte på en videregående uddannelse. Flere vil aldrig blive færdig med den uddannelse, de er startet på. Og flere vil blive forsinket. Det har samfundet simpelthen ikke råd til. Folketingspolitikerne er nødt til at forholde sig til dette. For det hænger overhovedet ikke sammen med deres mål om, at 50 procent af en ungdomsårgang skal have en videregående uddannelse," siger Laura Toftegaard Pedersen, næstformand og levevilkårsordfører i Danske Studerendes Fællesråd. 

