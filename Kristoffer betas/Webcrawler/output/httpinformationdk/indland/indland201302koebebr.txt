Vil du købe en brugt venstrefløj af denne mand?
Søren Søndergaard gør comeback til hjemlig politik for Enhedslisten. Hvad er det, som får den 57-årige EU-parlamentariker til at fortsætte?
Som medlem af Europa-Parlamenter for Folkebevægelsen mod EU har Søren Søndergaard ugentligt rejst mellem København og Bruxelles side 2007. Men nu skal det være slut. Ved næstefolketings valg genopstiller Søren Søndergaard for Enhedslisten


 Søren Søndergaard har forinden bedt om en dobbelt espresso med beskeden: »Det bedste var, hvis de kunne sprøjte det direkte ind i armen«. Nu lyser øjnene op, stemmen bliver indtrængende og EU-parlamentarikeren læner sig ind over det lille cafebord hos Starbucks, i ankomsthallen i Københavns Lufthavn, da jeg spørger, hvorfor han atter stiller op til Folketinget:
»Den politiske situation trigger mig fuldstændig vildt«.
Det er ellers et årti, siden Søren Søndergaard sidst stod på Enhedslistens kandidatliste, et kvart århundrede siden han var med til at stifte partiet – og snart et halvt århundrede siden den 57-årige politiker blev vakt politisk.
»Vi har fået en ny regering som viderefører den gamles politik. Tilliden styrtdykker, og kom der valg i dag, ville Socialdemokraterne og SF lide et gigantisk nederlag. Men bagefter skal de evaluere, hvad der gik galt. Skulle de have været meget mere højreorienterede? Eller skyldes problemet måske, at de ikke levede op til folks forventninger? At de ikke tog nogle af de nødvendige opgør med kapitalmagten og EU. Hvad den evaluering ender med, bliver jo afgørende – ikke for de næste fire år – men for de næste 20 års politik i Danmark. Og samtidig er der en enorm økonomisk krise. Hvis du interesserer dig for politik og er socialist, er der så noget mere spændende og afgørende tidspunkt at kaste kræfterne ind,« spørger Søren Søndergaard.
Kort forinden er Søren Søndergaard denne torsdag landet med KLM’s fly fra Amsterdam som så ofte før siden 2007, hvor han overtog Folkebevægelsen mod EU’s plads i EU-Parlamentet. Afsted hjemme fra Gladsaxe mandag morgen og hjem med flyet fra Bruxelles, eller som i dag Amsterdam (fordi EU-parlamentet denne uge er i Strasbourg), sidst på eftermiddagen torsdag – hvis der ikke er møder i EU-parlamentet om fredagen. Klokken 18:00 skal Søren Søndergaard være til introduktionsmøde for Enhedslistens medlemmer i lokalafdelingen i Gladsaxe, hvilket halvanden time senere afløses af et afdelingsmøde.
Selv om arbejdsugerne kan løbe op i 100 timer – på grund af politiske weekendmøder i Danmark – så klager Søren Søndergaard ikke:
»Ud over den politisk nødvendighed, så er det selvfølgelig også, fordi at det er spændende. Ligesom en professionel fodboldspiller, så har jeg jo været privilegeret af af kunne leve af det, som jeg synes er spændende at lave«
Fire billeder forandrer verden
Allerede som 13-årig oplevede Søren Søndergaard, i 1968 fire begivenheder, der for altid skulle blive brikkerne i hans politiske verdensbillede.
Sovjetunionens nedkæmpelse af ’Foråret i Prag’ gjorde Søren Søndergaard til anti-stalinist. Billederne af Saigons politichef som, på åben gade, skød en fange, fik ham til at blive anti-imperialist. De franske studenters mislykkede oprør overbeviste ham om, at samfundsforandringer krævede arbejderklassens støtte. Og endeligt fratog mordet på Robert F. Kennedy ham troen på, at samfundet kunne ændres gennem valget af en enkelt idealistisk politiker.
Da Søren Søndergaard to år senere faldt over et blad, som hed Socialistisk Information (SI), faldt brikkerne i dette verdensbillede også på plads. Udover venstrefløjens sædvanlige hvem, hvad, hvor over revolutionære bevægelser i den 3. verden udmærkede SI sig ved også at have kritiske artikler om Sovjetunionen og Østeuropa.Årsag: Udgiverne var en lille trotskistisk gruppe, Revolutionære Socialister (RS), som var medlem af 4. Internationale. Den 4. Internationale – Verdenspartiet for den Socialistiske Revolution –var blevet grundlagt i 1938 af den fordrevne Leon Trotski for at videreføre drømmen om verdensrevolutionen.
Den 27. januar 1972 havde Socialistisk Ungdoms Forbund (SUF) – som de danske trotskister arbejdede i – optagelsen af Søren Søndergaard på dagsordenen.
Da Søren Søndergaard efter mødet i SUF’s Centralkomite blev kaldt ind og fik besked om, at han var blevet optaget, blev det nye medlem samtidig spurgt om, hvor mange medlemmer han troede, SUF havde.
Søren Søndergaard havde hørt SF’s Gert Petersen hånligt sige, at de der SUF’ere ikke havde nogen særlig betydning. De var ikke mere end 1000.
Det syntes Søren Søndergaard lød højt:
»500?«
Alle omkring bordet smilede.
»1.000?«
De begyndte at grine.
»1.500!«
Latteren tog til.
Så begyndte de at gå ned fra 500, 400, 200...Det standsede, da Søren Søndergaard kom ned på 72 medlemmer. Det danske bidrag til verdensrevolutionen var 72 medlemmer.
Farvel til Parlamentet
Da vi dagen forinden, over telefonen fra Strasbourg, aftaler interviewet i Københavns Lufthavn, understreger Søren Søndergaard én ting: Beslutningen om at stille op til Folketinget hænger ikke sammen med beslutningen om ikke at genopstille ved valget til Europa-Parlamentet. På trods af tidssammenfaldet.
Søren Søndergaard havde allerede sidste år lovet Folkebevægelsen inden den 1. februar at give besked om, han ville genopstille. Hvilket giver Folkebevægelsen tid til at finde en anden spidskandidat.
Men udsigten til at sidde i Europa-Parlamentet frem til sommeren 2019, og altså på det tidspunkt at have siddet i alt 12,5 år i parlamentet, skræmte Søren Søndergaard.
»Det vil reelt være resten af mit liv som fultidspolitiker,« som han konstaterer.
På trods af at Søren Søndergaard har været medlem af Europa-Parlamentet i seks år, husker de fleste ham stadig fra tiden som Enhedslistens udenrigs- og retspolitiske ordfører (han stoppede i 2005 på grund af partiets rotationsregler). Eller det gør Politikens navneredaktion i hvert fald. Senest skrev avisen den 15. august 2012 stadig om næste dags fødselslar: »Fhv. folketingsmedlem Søren Bo Søndergaard, Søborg, 57«.
»Jeg har overvejet at få trykt nogle visitkort med titlen: Fhv. folketingsmedlem Søren Søndergaard (p.t. medlem af Europa-Parlamentet),« lyder det grinende i telefonen.
Det er bare de første 10 år
Samtidig med sit arbejde i den trotskistiske bevægelse blev Søren Søndergaard i sommeren 1975 ansat som svejser på B&W på Refshaleøen i København.
Selv om SUF (som i mellemtiden blev til Socialistisk Arbejderparti eller SAP) romantisk talte om, at partimedlemmerne skulle ud og arbejde på de store industrivirksomheder, så lærte Søren Søndergaard de følgende otte år, det politiske budskab kun er noget værd, hvis folk lytter.Når arbejderne kom ind i B&W’s kantine og sætter sig ved bordet med madpakken, brugte de lige venstrearmen som skovl til at feje de mange politiske løbesedler ned på gulvet. Og på de faglige møder i kantinen måtte en taler straks fange tihørernes opmærksomhed. Ellers druknede andet afsnit i en velforberedt tale i stoleskramlen og snak.
Selve det at ligge nede i bunden af en tank en januarmorgen, i 20 graders frost, men gløderne løber ned af ryggen på dig, var da heller ikke så romantisk.Men som en af de gamle på værftet sagde til Søren Søndergaard:
»Søren, det er bare de første 10 år. Så vænner man sig til det«
Det er bare de første 10 år!
Enhedslisten
Når de fleste i dag husker Søren Søndergaard fra tiden i Enhedslisten skyldes det også, at han var med til at stifte partiet i 1989.
Forinden havde 78.000 vælgere – eller næsten fire procent – ved folketingsvalget i 1987 forgæves stemt imod Poul Schlüters borgerlige regering (som dermed havde et folkeligt flertal imod sig). De havde stemt på seks forskellige partier, hvoraf ingen nåede op over spærregrænsen på de to procent.
Men det efterfølgende fornuftsægteskab mellem SAP, DKP og VS viste sig overraskende at blive en succes, selv om Liste Ø skulle helt frem til 1994, før partiet, og Søren Søndergaard, første gang opnåede valg til Folketinget.
I forhold til dengang er der én stor forskel på det parti, Søren Søndergaard var med til at stifte, og det han nu genopstiller for: Størrelsen.
»Dengang var vi 1.000 medlemmer, hvor alle havde en meget præcis opfattelse af det hele. I dag har Enhedslisten 10.000 medlemmer, hvoraf mange har meldt sig ind – ikke på grund af et langt kendskab til hele partiets historie og politik – men måske drevet af en surhed over, at der ikke sker noget for de arbejdsløse. På den måde er Enhedslisten meget mere et folketparti, end vi var dengang,« fortæller Søren Søndergaard denne dag i Københavns Lufthavn.
Lærte af 70’erne og 80’erne
Efter det kommende folketingsvalg må Enhedslisten sige farvel til den sidste fra den første generation af folketingsmedlemmer, den tidligere DKP’er Frank Aaen, hvilken efterlader Søren Søndergaard med opgaven med huske, hvad Enhedslisten engang var. På godt og ondt, som han udtrykker det:
»Men vi lærte også noget af de mange diskussioner i 1970’erne og 80’erne, som selvfølgelig ikke bliver overført med luften, men som skal genfindes i nye sammenhænge. Når man oplevede, at det alligevel var muligt finde en fælles platform med folk, man havde skændtes med om alt muligt, så gjorde det en lidt mere tolerant, når der så efterfølgende opstod en uenighed.«
»Det betyder ikke, at man ikke kunne være uenige. Men der var fokus på, hvordan vi kommer videre. Jo længere man kommer fra det tidspunkt, hvor det var en nødvendighed, og en erkendt nødvendighed, jo større er risikoen for, at man igen vil få de hårde slagsmål«
Mens Søren Søndergaard tager sit allestedsnærværende tørklæde på og pakker sine papirer ned i rullekufferten, for at tage videre til mødet i Enhedslistens lokalafdeling i Gladsaxe, husker jeg en anekdote, han tidligere har fortalt mig. Hvordan han som barn ikke bare lagde kabaler, hvor datidens cykelryttere var kongerne, men også førte resultaterne ind i store skemaer. Søren Søndergaards konklusion lød:
»Hvad er det, som gør, at folk bliver, som de bliver? Man er vel tosset på et eller andet plan. Den der punktlighed og præcision, hvor man ikke kunne misse et spil, som ikke blev ført ind i skemaet, uden at det hele mistede sin betydning...selv når man er skør, bliver man jo nødt til at føre den igennem. Det var altså ikke politikken, som disciplinerede mig. Det lå der bare«.
 
 

