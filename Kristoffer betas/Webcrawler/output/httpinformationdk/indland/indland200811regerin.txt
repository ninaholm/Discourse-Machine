Regeringskontor vil fortsat tale med ekstremister
Trods regeringens massive afstandtagen fra dialog med rabiate muslimer arbejder et kontor under Integrationsministeriet netop ud fra samtale med ekstremister


 Ingen dialog med ekstremistiske muslimer. Det mantra er i de seneste dage blevet gentaget igen og igen af topministre og ordførere fra regeringspartierne.
Alligevel nedsatte regeringen helt tilbage i april et kontor under Integrationsministeriet, hvis arbejdsgrundlag netop er, at man vil i samtale med alle - også rabiate muslimer. Målet for de ni ansatte i 'Kontoret for Demokratisk Fællesskab og Forebyggelse af Radikalisering' er gennem analyser og arbejde i marken at indsamle viden om radikalisering i Danmark. Arbejdet udspringer direkte af regeringsgrundlaget fra november 2007.
 I et interview på Integrationsministeriets hjemmeside i maj - under overskriften "Vi skal kunne tale med Hitz-ut-Tahrir" - forklarede kontorets chef, Hanne Stig Andersen, dengang:
"Ingen er udelukket som samtalepartnere. Heller ikke ekstremistiske, muslimske grupperinger som eksempelvis Hizb-ut-Tahrir, når medarbejderne i Integrationsministeriets nye kontor for antiradikalisering skal arbejde i marken."
'Forkasteligt'
Integrationsministeriet bekræftede i går, at kontoret stadig eksisterer. Man vil ikke komme ind på, hvilke projekter, det arbejder med, og hvilke personer, det ønsker at komme i kontakt med. Men direkte adspurgt påpeger embedsmænd fra ministeriet dog, at kontorets arbejdsgrundlag er uændret.
Det finder retsordfører for Dansk Folkeparti, Peter Skaarup, forkasteligt.
"Man er gået fuldstændig galt i byen i forhold til, hvad der er meningen med sådan et kontor. Der er noget rivende galt, hvis man ønsker at fortsætte dialogen med ekstremister som Hizb-ut-Tahrir," siger han.
Peter Skaarup påpeger, at Dansk Folkeparti i sin tid stemte for, at kontoret skulle nedsættes - ud fra den forudsætning, at det kun ville tage kontakt til moderate muslimer. Efter Ritzaus oplysninger vil DF'eren nu tage kontakt til integrationsminister Birthe Rønn Hornbech (V).
"Det vil være relevant at spørge hende, om hun selv er klar over, hvad der foregår i hendes ministerium," siger han. 
Selv om planerne om dialog med ekstremistiske muslimske grupperinger ligger i forlængelse af regeringsgrundlaget, står de i skarp kontrast til de markante udmeldinger, medlemmer fra regeringspartierne er kommet med de seneste dage.
"Jeg mener ikke, at man skal mødes med rabiate imamer, terrorister, islamister og andre tosser," er beskæftigelsesminister og chefstrateg i Venstre Claus Hjort Frederiksens holdning.
Den dialogsøgende linje, som kontoret under Integrationsministeriet lægger op til, og som den ansvarlige minister Birthe Rønn Hornbech (V) ligeledes har gjort sig til fortaler for, har dog enkelte støtter internt i Venstre.
"Jeg synes normalt, at det er klogt at gå i dialog med folk. Også dem man ikke er enig med," lyder den kortfattede holdning fra Britta Schall Holberg. 


