Mørklægning af ministerkalendere kan gavne kommission
Ministrenes kalendere blev undtaget aktindsigt, så de frit kan skrive, hvad de faktisk foretager sig. Det skader pressens mulighed for at afdække Løkkes eventuelle  møder om Thornings skattesag — men det kan være en fordel for undersøgelses-kommissionen


 Hvis der et sted i tidligere statsminister Lars Løkke Rasmussens kalender står, at han har holdt et møde, hvor Helle Thorning Schmidt og Stephen Kinnocks skattesag stod øverst på dagsordenen, får offentligheden det ikke at vide, før den forestående undersøgelseskommission har færdiggjort sit arbejde. Efter offentlighedsloven blev strammet i sommeren 2009, er det nemlig ikke længere muligt at få aktindsigt i ministrenes kalendere.
»Det er klart, at pressen er blevet begrænset i sine muligheder for at afdække og undersøge, hvilke møder der eventuelt har fundet sted om sagen,« siger lektor i forvaltningsret ved Aalborg Universitet Sten Bønsing.
Han forventer til gengæld, at den kommende undersøgelseskommission vil få adgang til de ministerkalendere, som kan være med til at afdække de forhenværende ministres ageren i sagen. Dog har eksempelvis Troels Lund Poulsen ikke pligt til at udlevere oplysninger, der kan belaste ham selv, påpeger Sten Bønsing med henvisning til det såkaldte selvinkrimineringsforbud.
Ifølge forskningschef i mediejura på Journalisthøjskolen Oluf Jørgensen betyder det, at Troels Lund Poulsen ikke behøver at udlevere eksempelvis sin private kalender, mens Skatteministeriet ifølge mediejuristen vil have pligt til at udlevere den nu forhenværende ministers arbejdskalender.
Hvor mediernes adgang til ministrenes kalendere altså blev indskrænket betydeligt som følge af lovændringen fra 2009, kan offentlighedens manglende angang til ministrenes kalendere til gengæld vise sig gavnlig for den kommende undersøgelseskommission.
Oluf Jørgensen peger på, at et af formålene med lovændringen var at imødegå tendensen til, at ministerkalenderne i takt med mediernes stigende interesse for personsager blev stadigt mindre præcise og detaljerede.
»Der kan således være grund til at forvente, at ministeraktiviteter herunder møder efter ændringen i sommeren 2009 er blevet mere præcist omtalt i kalenderne,« siger mediejuristen.

