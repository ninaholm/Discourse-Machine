SF: SU-forslag er forligsbrud
Skattekommissionens forslag om at ændre SU-reglerne vil være forligsbrud og er derfor umuligt at gennemføre, mener SF. Resten af oppositionen melder også ud, at de nødigt vil pille ved SU'en, men VKO holder tænkepause i tavshed


 Skattekommissionen foreslår, at Statens Uddannelsesstøtte (SU) fremover begrænses til fire år. Ændringen af SU-reglerne vil spare staten for omkring 750 millioner kroner og få de studerende hurtigere gennem uddannelsessystemet, lyder kommissionens vurdering.
Men forslaget falder ikke i god jord hos SF, der er en del af den brede forligskreds bag det nuværende SU-forlig. Kommissionens forslag må derfor skylles ud med badevandet allerede inden forhandlingerne, mener SF's SU-ordfører, Nanna Westerby:
"SF er en del af forligskredsen, og vi er meget skeptiske over for det her. Derfor forventer vi, at regeringen selv afliver kommissionens forslag om at forringe SU'en, inden den kommer med sit forslag senere på måneden," siger hun. 
SF afviser SU-forslaget blankt, blandet andet fordi de frygter en øget social skævvridning, hvis de studerende selv skal finansiere deres uddannelser. 
Socialdemokraterne vil heller ikke sætte SU'en til forhandling, fortæller SU-ordfører Kirsten Brosbøl:
"Det bliver ikke os, der bringer det i spil ved de her forhandlinger, og hvis SF heller ikke vil, er det jo spørgsmålet, hvor langt det kommer." 
De radikales partileder, Magrethe Vestager har også allerede afvist forslaget og vil bevare det nuværende SU-system.
Skattekommissionens formand, Carsten Koch, opfordrer dog partierne til at træde varsomt, inden de afskriver reformforslagene:
"Jeg håber, at politikerne vil overveje, hvordan de ellers vil skaffe de penge, som fremtidens finanspolitiske udfordringer kræver," siger han. 
Venstres SU-ordfører, Sophie Løhde, vil heller ikke afvise at gennemføre kommissionens SU-model: "Jeg vil ikke på forhånd vende tommelfingeren hverken op eller ned. Skattekommissionens forslag skal ses som en helhed," siger hun og vil heller ikke vurdere, om det kan ende med forligsbrud:
"Lad os nu vente og se, hvordan forhandlingerne udvikler sig."
De Konservative og Dansk Folkeparti vil heller ikke melde noget ud endnu og er gået i tænkeboks, selvom meldingen fra de studerende er klar:
"Jeg mener, at det her er direkte generationstyranni, fordi der flyttes penge fra fattige studerende til de ældre," siger formanden for Danske Studerendes Fællesråd, Maren Astrup. 
Formanden for SU-rådet, der rådgiver Undervisningsministeriet i SU-spørgsmål, Per Christian Andersen, er også uforstående over for forslaget:
"Det er kun hensigtsmæssigt, hvis man vil tvinge folk til ikke at tage en længere videregående uddannelse," vurderer han og betvivler også kommissionens analyse af fordelene:
"Ingen erfaringer viser, at det vil ændre de studerendes adfærd, og hvis det var det, man ville, kunne man jo bede SU-rådet om at kommet med et kvalificeret udspil." 


