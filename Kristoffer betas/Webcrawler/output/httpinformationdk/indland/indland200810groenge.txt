Grøn genrejsning
Tænketank fremlægger plan for grøn genrejsning af USA's syge økonomi 


 Den uafhængige tænketank Center for American Progress, ledet af Bill Clintons tidligere stabschef John Podesta, har netop i samarbejde med University of Massachusetts offentliggjort et muligt program for en New Green Deal. Det sker i rapporten Green Recovery.
"Signalerne er klare," siger John Podesta:
"Vor økonomi er i vanskeligheder. Faldende huspriser, tvangsauktioner, bankkrak, en svagere dollar, stigende priser på benzin, mad og stål samt fyringerne i bank-, bygge- og fremstillingssektorerne er alle indikatorer på alvorlig økonomisk krise."
"Samtidig står vi over for en tiltagende klimakrise, der fordrer hurtige investeringer i den ny energi-infrasruktur, renere energikilder og mere effektiv udnyttelse af energi og brændsler for at bremse den globale opvarmning."
John Podesta kalder det med henvisning til rapporten "åbenlyst", at en investeringsstrategi for at gøre økonomien grønnere i dagens situation også er den bedste måde at skabe nye jobs og samtidig mindre national sårbarhed.
"Rapporten viser, hvordan et grønt genrejsningsprogram, der bruger 100 mia. dollar over to år, vil skabe to millioner nye arbejdspladser, med en stor del af dem i de pressede bygge- og fremstillingssektorer."
De 100 mia. dollar - knap 15 pct. af beløbet i den amerikanske redningspakke for finansmarkedet - skal bruges på en kombination af offentlige investeringer i grøn infrastruktur i både transport- og energisektoren samt offentlig støtte i form af fonde, skattefradrag og lånegarantier til den private sektors investeringer i vedvarende energi og energibesparelser.
Rapportens beregninger viser, at denne måde at bruge de offentlige midler på vil skabe næste fire gange så mange jobs, som hvis pengene blev investeret i olieindustrien, og 300.000 flere arbejdspladser, end hvis pengene blev brugt på blot at stimulere det private amerikanske forbrug. Den grønne genrejsningsplan vil dertil gavne USA's økonomi ved at mindske olieafhængigheden og antageligt føre til en lavere oliepris.


