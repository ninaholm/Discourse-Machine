’Offentligheden skal vide, at forskning ikke er værdifri’
Aarhus Universitet har kaldt en lektor til samtale, fordi han offentligt har kritiseret kolleger. I stedet burde ledelsen have tilskyndet de angrebne til at tage til genmæle på et videnskabeligt grundlag. Det driver forskning og nye erkendelser frem, siger videnskabsteoretiker Claus Emmeche
 Akademisk mobning kalder to forskere fra Aarhus Universitet den kritik, som lektor Thomas Aastrup Rømer har rettet mod en videnskabelige artikel, de har skrevet. Videnskabsteoretiker Claus Emmeche undrer sig, for ifølge ham er den faglige kritik selve essensen af videnskaben.


 Selv forskere i pædagogik kan ryge i totterne på hinanden. Det er sket, efter at lektor i pædagogik på Aarhus Universitet Thomas Aastrup Rømer har offentliggjort en kritik af en videnskabelig artikel om klasseforskelle skrevet af to kolleger.
Artiklens hovedforfatter, professor Dorthe Staunæs, blev opfordret til at svare, men i stedet har hun og medforfatter lektor Malou Juelskjær indgivet en klage til ledelsen over »akademisk mobning« og »uvederhæftige angreb og tilsvining«. Sagen kulminerede foreløbig onsdag, hvor Thomas Aastrup Rømer var til samtale hos ledelsen med en »bisidder efter eget valg«.
Sagen er ikke blot en intern personalesag, men principiel i forhold til de normer, der styrer forskningen. For en universitetsledelse skal ikke agere faglig dommer i en sag, mener videnskabsteoretiker Claus Emmeche, der er lektor ved Institut for Naturfagenes Didaktik, Københavns Universitet.
»Jeg kan ikke forholde mig til det faglige indhold i kritikken, da jeg ikke er inde i den pædagogiske substans. Men jeg synes, det havde set kønnere ud, hvis de kritiserede forskere var kommet med et modsvar, enten på Rømers blog eller i et andet medie. Det er ikke universitetsledelsens opgave at være ’dommer’ i en sådan sag. Det er en helt forfejlet opfattelse af ledelsens rolle,« siger han og tilføjer, at han ikke personligt kan se noget injurierende i Aastrup Rømers indlæg. Dekan Johnny Laursen fra Aarhus Universitet har begrundet samtalen med, at han som leder er nødt til at reagerer på personalehenvendelser, og at han har ønsket at få sagen belyst så godt som muligt.
– Er universitetsledelsen ikke nødt til at lytte til de forskere, der føler sig forulempede, og som den har personaleansvar over for? 
»Selvfølgelig kan der være noget, som en forsker opfatter som injurierende. Men forskningsledelsen må også være cool og huske på, at det er de kritiseredes gode ret at svare igen i de samme medier, hvor kritikken er rejst. Universitetsledelsen burde have animeret de kritiserede til at tage til genmæle – det er jo ofte det, der bringer en bedre afklaring og forståelse af, hvad den faglige diskussion handler om – i stedet for at forsøge at styre og kalde den kritiske forsker til tavshed eller noget i den stil. Den faglige kritik er jo selve essensen af videnskab. Så kan de kritiserede sætte deres eget eksempel ved at gå efter kritikkens indhold snarere end personen.«
Forbi chefens bord
Claus Emmeche peger på, at der konstant er en magtkamp mellem forskere og forskningsledelse om, hvilken forskning samfundet har brug for.
»Og det er måske derfor, vi pludselig ser en universitetsledelse komme på banen i sådanne sager, fordi de også vil have et ord at skulle have sagt i det spørgsmål. Men ledelsen bør ikke lægge en dæmper på debatten mellem kolleger. Det er meget uheldigt, hvis universiteterne overtager en kultur fra sektorforskningen. Dengang gik forskerne netop ikke ud med noget, før det havde været forbi afdelingslederens skrivebord. Sektorforskningen havde en anden karakter og var mere styret og afhængig af forskellige aftageres velvillighed.«
– Hvorfor er det så vigtigt, at den debat er offentlig. Kunne den ikke lige så godt foregå internt? 
»Hvis en forsker f.eks. laver en undersøgelse, og der kommer en debat om, hvordan den undersøgelse skal tolkes, og hvilke politiske konsekvenser den skal have, kan forskeren jo have en mening, mens andre eksperter kan være uenige. Det er vigtigt, når det handler om anvendelse og brug af viden, at der er en bred offentlig debat. Og når forskere retter kritik mod hinanden i medierne, er det med til at nuancere billedet af selve forskningsresultaterne, mens evnen til at kunne skelne mellem forskningsresultater og fortolkningen af dem skærpes.«
– Kan der være en tendens til at forskerne angriber hinanden på usagligt grundlag. De kæmper jo inden for samme forskningsfelt om f.eks. forskningsmidler. Og kritik kan skade deres omdømme? 
»Jo, men det er godt, at offentligheden får indblik i, at forskerne ikke blot er neutrale. Videnskaben forsøger nok at være objektiv og saglig, men den er heller ikke værdifri i den forstand. Den er også spundet ind i mange interesser, og det tror jeg sagtens, offentligheden kan gennemskue. Men det kræver jo netop en åben debat, selvom den kan virke meget kritisk og hård. Forskere kan også være farvede af deres særlige interesser.«
– Er forskerne blevet for nærtagende? 
»Det har jeg ikke belæg for at sige. Omvendt har jeg svært ved at se, at sådan en sag skulle være opstået for blot et par årtier siden. Men det skyldes også, at forskere i dag deltager meget mere i den offentlige debat og bliver brugt af medierne. Men der kan godt være en tendens – og den ser jeg ikke som dominerende – til, at universiteter agerer som private virksomheder, hvor intern uenighed ikke må være en del af virksomhedskulturen,« siger Claus Emmeche.

