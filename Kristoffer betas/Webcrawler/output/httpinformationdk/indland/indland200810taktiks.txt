Taktik, strategi og grundforskning
Det er tankevækkende, at politikerne, der opererer taktisk med kort horisont, taler om strategi, mens forskerne, der tænker langsigtet må bruge taktik for at tilpasse sig politikernes 'strategiske mål'


Den igangværende fordeling af globaliseringsmidlerne til forskningen har fået gang i debatten.Det står galt til. Erhvervslivet flytter sin forskning til udlandet, og kemilaboratorier er forældede osv. Det er taktisk set det rigtige tidspunkt at melde ind - selv om vi ikke må glemme, at dansk forskning som helhed klarer sig pænt, og at der findes forskergrupper på verdensplan.Samtidig diskuterer politikerne opdelingen af midlerne til den fri forskning og det vi kalder strategisk forskning.Det er tankevækkende, at politikerne, der opererer taktisk med kort horisont taler om strategi, mens forskerne, der tænker langsigtet må bruge taktik for at tilpasse sig politikernes 'strategiske mål'. De strategiske temaer er valgt med det ønske, at der gerne skulle komme innovation og arbejdspladser ud af det.Denne 'lineære model' med at mere forskning giver flere arbejdspladser passer dog sjældent med virkeligheden. Det samme gælder opdelingen i grundforskning, strategisk forskning og innovation.Naturligvis skal der være rigeligt med midler til den helt frie forskning frigjort fra politikernes overskrifter og erhvervslivets relevans, men det betyder ikke, at den såkaldt strategiske forskning ikke kan være grundforskning.Andre har modetAmerikanerne har vist, at de netop gennem deres strategiske eller mission-orienterede forskning samtidig kan gøre store fundamentale fremskridt.Således har Department of Energy gennem årene støttet over 30 nobelpristagere, som har arbejdet på at løse grundlæggende problemer inden for energiområdet - i Pasteurs kvadrant som nogle vil sige.Selv om resultaterne ikke umiddelbart fører til arbejdspladser, kan de på sigt give os et nyt grundlag for at komme videre.I Singapore har man netop indviet endnu et stort forskningscenter Fusionopolis. Jeg var der sidste uge.Her er der i lighed med det tidligere Biopolis skabt fremragende rammer med moderne laboratorier og nye instrumenter for forskning inden for strategisk valgte områder.Tanken er blandt andet at tiltrække ledende vestlige forskere på deltid, som så trækker andre til og gerne med virksomhederne på næste etage, hvis de vil etablere sig i Singapore, og det ser ud til at virke. Det går stærkt. Det har vi nok ikke mod til.Økonomisk fornuftUdfordringen er naturligvis at fylde de mange kvadratmeter med talent. Det har vi måske mere af.Hvad skal vi så gøre.Innovationen drives bedst med erhvervslivet i førertrøjen, som det sker med Højteknologifonden og Energiprogrammet for udvikling og demonstration (EUDP). Uden markedskontakt får vi nemt 'non applicable applied research'.De midler, der er afsat eller vil blive afsat til strategisk forskning, er helt utilstrækkelige til at føre til en indsats, der har industriel betydning. Der må vi erkende landets lidenhed og satse på europæisk samspil i EU regi, hvis ikke de store lande selv sætter deres dagsorden.De nye Joint Technology Initiatives, som bygger på et samspil mellem kommission, erhvervsliv og medlemsstaterne kunne være en vej frem, selv om det er svært at være optimist.I stedet for at sprede de strategiske forskningsmidler på i princippet relevante projekter var pengene bedre brugt på grundforskning i Pasteurs kvadrant med massiv indsats på områder af strategisk betydning for samfundet og med et ambitiøst sigte mod resultater, der kunne danne et paradigmeskifte inden for energi, sundhed etc. Vi har forskningsmiljøer at bygge på.På den måde kunne der ske flere spændende ting i dansk forskning. Det vil tiltrække forskere og erhvervsvirksomheder gøre det sjovt og nyttigt at bedrive forskning i Danmark.Jens Rostrup-Nielsen er direktør for 'special projects' hos Haldor Topsøe og medlem af ERC's videnskabelige råd samt af bestyrelsen på DTU
