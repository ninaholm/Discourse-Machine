Langsomme svar gør aktindsigter ubrugelige
Hvis medier skal bruge aktindsigt til at dække ’aktuelle sager’ i den offentlige forvaltning, som det understreges i bemærkningerne til regeringens nye offentlighedslov, skal svarene komme hurtigere, mener tre af offentlighedslovens praktikere
 Ministerierne lever langt fra op til gældende regler om ti dages svartid i sager om aktindsigt. Justitsminister Morten Bødskovs eget ministerium overskrider svartiden i 80 pct. af tilfældene, viser en undersøgelse som Information har lavet. Foto: Scanpix


 I syv måneder har dagbladet Politikens graverchef, John Hansen, ventet på at få svar i en bestemt aktindsigt fra Justitsministeriet.
»I september sidste år søgte jeg aktindsigt i dokumenter vedrørende det forværrede forhold mellem Indien og Danmark efter Østre Landsrets afgørelse i 2011 om, at Niels Holck ikke skal udleveres til Indien,« fortæller John Hansen.Den alvorlige krise, der er opstået mellem de to lande, må siges at være i den danske offentligheds interesse, mener graverchefen: »Det handler om så basale emner som retsbevidsthed og bekæmpelse af terror, men når ministeriet trækker udleveringen af sagens dokumenter i langdrag, og ingen vil sige noget, så bliver dækningen meget vanskelig, for ikke at sige umulig.«
Når Justitsministeriet gang på gang udsætter en besvarelse, giver det John Hansen det indtryk, at det kan dreje sig om noget andet end travlhed i ministeriet: »Jeg efterlades med indtrykket af, at noget er gået helt galt i håndteringen af konflikten med Indien.«
Den manglende besvarelse er ikke John Hansens eneste oplevelse med en aktindsigt, hvor besvarelsen trækker ud, og han er heller ikke den eneste journalist, der har oplevet, hvordan langsommelige besvarelser gør aktindsigter til en tvivlsom metode for pressen.
Aktindsigt gået i fartfælde
Redaktionschef Simon Andersen fra dagbladet BT venter på ottende måned på svar i en aktindsigt ligeledes hos Justitsministeriet. I begyndelsen af september 2012 søgte han aktindsigt i beslutningen om ikke at opsætte kameraer til automatisk fartkontrol. Simon Andersen undrede sig, fordi »det i årevis har været kendt, at faste kameraer i nabolande har forbedret trafiksikkerheden, og alleforventede, at denne ordning ville blive gjort permanent og udvidet i Danmark«.
»Pludselig som et lyn fra en klar himmel blev det i stedet besluttet, at ordningen med fotovogne, der kræver en politimand til at betjene, skulle udvides. Grundlaget for denne måske for trafiksikkerheden helt afgørende beslutning var nødvendig at gå efter,« forklarer han. Men foreløbig har aktindsigten vist sig forgæves.»Reelt betyder de lange svartider, at det i vel de fleste tilfælde må opgives at bruge aktindsigt som et redskab til at lave aktuel journalistik. Det kan ikke betale sig at søge aktindsigt, tænker man, og det kan føre til, at man bare opgiver på forhånd,« mener Simon Andersen og understreger: »De mange politikere, der ikke altid med urette kritiserer journalistikken for at være overfladisk og hurtig, burde være taknemmelige for, at der er journalister, der via aktindsigt søger de dybere svar, de komplicerede sammenhænge og det fulde billede. Men i stedet virker det, som om de bestræbelser skal modarbejdes.«
’Mette Akutbedrag’
I andre tilfælde kan forskellige svartider i aktindsigter få stor betydning for, hvem pressen retter fokus mod i sager, især når enkeltpersoner kommer på forsiden. Det var tilfældet, da beskæftigelsesminister Mette Frederiksen (S) i marts i EkstraBladet kunne se sig selv omtalt som ’Mette Akutbedrag’ i en artikel om, hvor længe ministeren havde vidst, at antallet af arbejdsløse, der ville miste dagpenge, så ud til at blive dobbelt så stort end oplyst under finans-lovsforhandlingerne. Det blev hurtigt en kæmpesag i medierne, og den har fået fornyet liv efter, at justitsminisyer Morten Bødskov (S) har slået fast, at forslaget til ny offentlighedslov vil undtage sådanne oplysninger fra aktindsigt.
Journalist Per Mathiessen skrev den første artikel i EkstraBladet midt i marts. Han havde søgt aktindsigt i sagen hos Arbejdsmarkedsstyrelsen samt Beskæftigelses- og Finansministeriet.Styrelsen svarede først, og det fik betydning for dækningen i de første artikler. Da EkstraBladet i slutningen af marts fik svar fra ministerierne, fremgik det, at en embedsmand i Finansministeriet havde bedt Beskæftigelsesministeriet om ikke at gå offentligt ud med de forhøjede tal:»At vi først fik svar fra ministerierne i slutningen af marts, betød, at vi ikke kunne give hele billedet i de første artikler. Den aktindsigt, vi senere fik fra ministerierne, lettede presset mod Mette Frederiksen,« vurderer Per Mathiessen.

