Den store omstilling: Update dag 12



 
	Inspiration til omstillingen

	Når DR og Information søndag nat lukker for tilmeldingen af projekter på voresomstilling.dk, står vi tilbage med Danmarks største database for omstillingsprojekter, der viser os vejen til det bæredygtige samfund. Hvis du leder efter ideer til din omstilling, kan du måske allerede nu lade dig inspirere af:

	Kalundborg Symbiosis, hvor den ene virksomheds affald bliver til en anden virksomheds råvare – til gavn for både økonomi og miljø.

	Sonforce, der er Sønderborg Forsynings formidlingscenter, der engagerer kommunens børn og unge i forståelse for affald, genbrug og bæredygtighed.

	Lejre Kommune, der arbejder på at blive Danmarks mest økologiske kommune. Det skal gøre kommunen til et endnu mere attraktivt sted at bo ved at tænke økologi og klimahensyn ud i alle kroge, hvor det giver mening.

	Se flere omstillingsprojekter på voresomstilling.dk

	Grønne projekter får et skub mod udlandet

	Regeringen forsøger at sætte skub i den grønne eksport ved at hjælpe 21 små og mellemstore danske virksomheder ind på nye eksportmarkeder. Projektet forventes at skabe nye danske arbejdspladser og øge eksporten med 35-50 mio. kr. i de næste par år.
	»Danmark er en af verdens grønne frontløbere. Det skal vi virkelig holde fast i. Derfor er det vigtigt at hjælpe de her grønne virksomheder, som hver kan noget helt unikt, med at få solgt deres løsninger i udlandet. Det vil både sikre flere danske arbejdspladser og bidrage til en global bæredygtig udvikling,« siger handels- og europaminister Nick Hækkerup (S). Virksomhederne får tilknyttet en personlig rådgiver fra Eksportrådet.

	Status på vores­omstilling.dk

	Det ruller ind med omstillingsprojekter, og over 200 har nu delt deres projekt på voresomstilling.dk. Husk at der er sidste frist for tilmelding for projekter i morgen søndag kl. 24, så skynd dig ind og meld dit omstillingsprojekt til, mens du stadig har chancen for at komme med i Danmarks Store Omstillingsguide.

