Enhedslisten og den usynlige grænse
Enhedslisten vil have endnu flere flygtninge til Europa og Danmark. Men partiets politiske ordfører afviser at forholde sig til, hvor mange vi kan tage imod
Fordelingen af flygtninge i verden burde være en FN-opgave. På den måde ville man undgå, at det er de økonomisk eller fysisk stærkeste, der finder vej, mener Enhedslistens politiske ordfører, Johanne Schmidt-Nielsen.


 Det er overdrevet, når europæiske ledere taler om en decideret »flygtningekrise« i Europa. Det mener Enhedslistens politiske ordfører Johanne Schmidt-Nielsen. 90 procent af verdens flygtninge er stadig enten internt fordrevne i deres egne lande eller i nærområdet. Derfor bør EU ifølge hende tage et større ansvar på sig og holde op med at føre en politik, der aktivt forsøger at holde flygtninge ude af unionen.
Læs også: Flertal af danskere vil nu med i EU’s fælles asylpolitik
»EU’s asylpolitik har i mange år fokuseret på, hvordan vi kan bygge hegnene højere, og hvordan vi kan undgå, at flygtningene kommer til os,« siger ordføreren med henvisning til EU’s stramme visumpolitik og øgede grænsebevogtning, der forhindrer flygtninge i at søge asyl.
»Desuden er Dublin-forordningen dybt uholdbar, fordi det er et system, der tørrer ansvaret af på de lande, som tilfældigvis har EU’s ydre grænser. Græneselandene bryder jo sammen et for et, fordi presset bliver for stort, og så kommer flygtningene til os alligevel. Så vi har brug for en fælles europæisk fordeling.«
– Hvordan ville det ideelle EU-asylsystem se ud?
»Jeg kan ikke tegne et perfekt asylsystem for hverken Europa eller verden. Det kan ingen. Men jeg mener, at vi bør ændre fokus fra at forsøge at holde folk ude. Det er ikke en solidarisk tilgang til verdens flygtningekrise.«
Ansøgning i Tyrkiet
– Så problemet er, at vi forskanser os. Hvad bør vi så hellere gøre? Skal vi åbne grænserne til EU?
»To ting: For det første bliver vi nødt til at få en mere fair fordeling af de flygtninge, der kommer til Europa. Det kan ikke nytte noget, at det er de lande, der tilfældigvis har de ydre grænser, som skal løfte hele opgaven.«
»For det andet er vi nødt til at diskutere muligheden for at oprette modtagecentre i eksempelvis Tyrkiet, så vi undgår, at folk tager den farlige vej over havet. Jeg ved godt, det er kompliceret, og jeg kan ikke komme med den perfekte løsning på, hvordan vi gør det, men det er noget, vi bør diskutere i fællesskab.«
– Så man skal altså kunne søge asyl i EU fra et modtagecenter i Tyrkiet?
»Ja, sådan skulle det være. Men det optimale svar på verdens flygtningekrise er ikke centreret omkring Europa, for vi kun tager 10 procent af verdens flygtninge. Det allervigtigste redskab i forhold til verdens flygtningestrømme er FN,« siger Johanne Schmidt-Nielsen med henvisning til, at det i slutningen af 1970’erne og 1980’erne lykkedes FN at fordele omtrent 600.000 vietnamesiske flygtninge.
– Men en del af løsningen vil altså være at lade flygtninge søge asyl fra tredjelande uden for EU?
»Ja, og det mener jeg velvidende, at der er alle mulige dilemmaer forbundet med det. Det er klart, at Danmark ikke kan åbne et modtagecenter i Tyrkiet alene. Det skal foregå i internationalt regi. Derudover burde man satse på en markant udbygning af FN’s kvotesystem, men først og fremmest på, hvordan vi undgår, at mennesker flygter.«
– Vil åbningen af den slags centre ikke betyde, at hundredtusindvis af de flygtninge, der sidder i nærområderne, vil søge asyl i Europa?
»Det er helt åbenlyst dilemmaet. jeg siger ikke, at jeg har nogen perfekte svar på noget som helst. Det er helt åbenlyst dilemmaet. Men man lavede også visumkontor i Zagreb i begyndelsen af 1990’erne. Så det er ikke helt utopisk.«
– Ville der ikke komme mange flere flygtninge i dag med den situation, der er i nærområderne omkring Syrien?
»Det er i hvert fald dilemmaet. Omvendt må man sige, at det tilsyneladende ikke forhindrer mennesker i at forsøge at komme til Europa, at risikoen for at miste livet er rigtig stor.«
– Men dem, der ikke har ressourcerene til at sejle over Middelhavet, kan måske godt overskue at gå ned til ambassaden i Tyrkiet eller Libanon og søge asyl i Danmark?
»Vi gentager bare os selv, men jeg er helt enig i, at det er dilemmaet. Absolut. Det er også derfor, fordelingen af flytninge i verden burde være en FN-opgave. På den måde ville man undgå, at det er de økonomisk eller fysisk stærkeste, der finder vej.«
Nye visumregler
I dag kan mennesker fra såkaldt flygtningeproducerende lande ikke opnå visum til EU. Det forhindrer i praksis flygtninge i at komme lovligt til EU, da transportselskaber risikerer store bøder, hvis de fragter flygtninge uden gyldigt visum over EU’s grænser. Dermed er potentielle asylansøgere i praksis afskåret fra at søge asyl i EU, med mindre de lader sig smugle ulovligt ind i unionen. Ifølge Johanne Schmidt-Nielsen er det på tide med et opgør med de stramme visumregler.
»Man kunne for eksempel diskutere, om ikke man skulle åbne op over for, at flygtninges nære familie kan få visum til Danmark, velvidende at det vil medføre flere asylansøgninger. Men det giver da god mening, at de flygtninge, Danmark modtager, er nogen, der har familie i Danmark i forvejen.«
– Så vil det jo blive lidt tilfældigt, hvem der kan komme til Danmark. Det vil ikke nødvendigvis blive dem, der har mest brug for det?
»Helt sikkert. Og asylsystemet er på mange måder én stor uretfærdighed. Det er lige præcis derfor, vi er nødt til at gå FN-vejen og få det globale perspektiv, så vi dels skaber vilkår, der gør, at folk ikke er tvunget til at flygte, og dels tager flere kvoteflygtninge, så vi kan give beskyttelse til de mennesker, der har de største behov. Også selv om de ikke har mulighed for at flygte selv.«
– Hvor mange flere flygtninge kan EU tage?
»I dont know. Et specifikt tal er altid uinteressant. Det er fint, at vi kan fordele 120.000, men det interessante er jo en permanent fordelingsnøgle. Man kunne jo starte med at indkalde til en verdenskonference i FN med fokus på, hvordan vi fordeler de mennsker, der er på flugt, i fællesskab.«
– Hvad så hvis der bliver ved med at komme hundredtusindvis af flygtninge ind over EU’s grænser flere år fremover?
»På nuværende tidspunkt mener jeg ikke, at Europa står i en flygtningekrise. Jordan, Syrien og Libanon har en flygtningekrise. Hvis vi i Europa bliver bedre til at fordele opgaven imellem os, har vi ikke en flygtningekrise. Og Danmark har da slet ikke en flygtningekrise. Sidste år gav vi asyl til omkring 6.100 personer.«
– Det kan jo blive til flere?
»Jojo, men det danske samfund er ikke i nærheden af at knække sammen. Nu må vi lige få nogle realiteter ind i debatten.«
– Vil begge dine forslag ikke føre til, at flere flygtninge kommer til EU?
»Både og. Der er jo rigtig meget, der tyder på, at den strategi, man har haft de sidste mange år med at bygge hegnene højere og højere, ikke har betydet, at færre flygter mod Europa. Der er bare flere, der mister livet undervejs.«
Grænsen
– Er der en grænse for hvor mange flygtninge Danmark kan tage?
»Det er klart. Der er 60 millioner flygtninge i verden. De kan ikke være i Danmark. Derfor er det så vigtigt at sætte ind og forhindre, at mennesker behøver flygte i det hele taget.«
– Men hvor går grænsen?
»Der findes ikke noget parti, måske med undtagelse af Dansk Folkeparti, der kan give et svar på det spørgsmål. Hvis vi sagde 10.000, hvad skulle vi så gøre, når flygtning nummer 10.001 stod ved den danske grænse?«
– Men der er en grænse?
»Det siger sig selv. Men det vil jo altid afhænge af, hvor mange mennesker der er på flugt, og hvor i verden de er. Hvis der nu opstår en vild og voldsom borgerkrig i Sverige, vil Danmark jo også skulle tage flere flygtninge. Det siger sig selv.«

