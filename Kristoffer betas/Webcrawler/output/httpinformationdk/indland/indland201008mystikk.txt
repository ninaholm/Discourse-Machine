Mystikken breder sig i Jæger-sagen
Tidligere pressechef i Forsvarsministeriet Jacob Winther nægter at have videresendt falsk Jæger-oversættelse til B.T. Forsvarschef Tim Sloth Jørgensen trak sig for at redde daværende forsvarsminister Søren Gade (V)
Tidligere forsvarschef Tim Sloth Jørgensen fortalte i går i retten, at han trådte tilbage for at   tage presset af daværende forsvarsminister Søren Gade.


 Mystikken om den arabiske oversættelse af Jæger-bogen breder sig yderligere efter tirsdagens afhøring af Søren Gades tidligere pressechef Jacob Winther.
Foran Københavns Byrets tre dommere og et massivt presseopbud nægtede Jacob Winther i går pure at være manden, der i september sidste år lækkede en falsk arabisk-oversættelse af den kontroversielle bog 'Jæger i krig med eliten' til B.T.
Det samme gør tidligere kommunikationschef Lars Sønderskov, der sammen med Forsvarets tidligere IT-chef Jesper Britze er tiltalt for pligtforsømmelse i forbindelse med forsvarets klodsede håndtering af Jægerbogs-sagen sidste efterår.
»Jeg hørte først om den arabiske oversættelse af Jæger-bogen, da min minister stod på TV2 News og fortalte, at der fandtes sådan oversættelse på Internettet,« forklarede Jacob Winther, mens heldagsregnen silede ned over Rådhuspladsen uden for retssal nummer 41.
»Selv modtog jeg først en kopi af oversættelsen klokken 14.02, altså efter at den var lagt ud på B.T.'s hjemmeside,« sagde han og henviste til resultaterne af den tekniske undersøgelse af hans arbejdscomputere, som Forsvarets Efterretningstjeneste gennemførte i slutningen af september sidste år.
Mangelfulde beviser
Her fandt de ingen beviser for, at Jacob Winther havde lækket den kontroversielle - og skulle det siden vise sig - falske oversættelse til B.T. I det hele taget står det skralt til med beviserne for, hvem der i sin tid lækkede oversættelsen.
Anklagemyndigheden, som i dette tilfælde er Forsvarets Auditørkorps, har indrømmet, at der ikke finde tekniske beviser mod nogen af de angiveligt fire personer, som har haft mulighed for at lække den falske oversættelse.
Det blev i går bekræftet af Lars Küssler, chef for FE's koordinationskontor, da han forklarede, at FE kun kunne se, at den tiltalte Lars Sønderskov havde downloaded den arabiske oversættelse til sin arbejdscomputer, hvorefter han gik på henholdsvis hotmail og en anden privat mailadresse.
»Hvad han foretog sig der, kan vi ikke se. Det er korrekt,« sagde Küssler.
Meget tyder på, at jagten efter bevismateriale har været mangelfuld på andre måder.
Det gør FE også Forsvaret opmærksom på, da tjenesten er færdige med at undersøge i alt fem computere og en USB-nøgle.
Tjenesten har hverken haft indflydelse på udvælgelsen af de computere, der skulle undersøges, eller haft adgang til de centrale servere, som indeholder forsvarets logfiler, fremgik det af tirsdagens retsmøde.
De mistænktes private computere er heller ikke blevet undersøgt. Og det samme gælder computere tilhørende forsvarstoppen og de øverste ansatte i Forsvarsministeriet.
Ofrede sig
Tidligere på dagen fortalte tidligere forsvarschef Tim Sloth Jørgensen den tætpakkede retssal for første gang om, hvorfor han valgte at trække sig som forsvarschef, da det kom frem, at det var forsvaret selv, der havde fabrikeret den kontroversielle oversættelse af Jæger-bogen.
Efter afsløringen mødtes han med daværende forsvarsminister Søren Gade, som fortalte, at det politiske pres på ham var enormt.
»Det lå i luften, at der skulle ske noget. Der skulle rulle hoveder,« fortalte Tim Sloth Jørgensen, tilsyneladende uden bitterhed over at det blev ham, der måtte tage skraldet for ministeren.
Der var ikke tale om nogen fyring, fremgik det af den tidligere forsvarschefs vidneforklaring.
»Men der var fire mulige hoveder, som kunne rulle; ministerens, departementschef Lars Findsens, mit eget og min næstkommanderende Bjørn Bisserups. Kort efter besluttede jeg mig for at træde tilbage.«
Den tidligere forsvarschef bekræftede i øvrigt de forklaringer, som andre af forsvarets topchefer er kommet med i sagen om den falske oversættelse. Ingen af topcheferne anede, at der var tale om en falsk oversættelse. Når den landede i hånden på forsvarsminister Søren Gade, uden at det blev opdaget, var der udelukkende tale om en beklagelig fejl - som hverken forsvarstoppen eller ministeriets embedsmænd mener at være ansvarlige for.
Sagen mod de to tiltalte officerer fortsætter i morgen i byretten, der ventes at afsige dom den 1. september.
Sagen mod de to handler udelukkende om, at de angiveligt har løjet for deres overordnede med hensyn til deres egen rolle i fremstillingen og viderebringelsen af den falske oversættelse.
Jæger-sag på vej
Senere på året ventes forfatteren til Jæger-bogen, Thomas Rathsack, at blive tiltalt for overtrædelse af sin militære tavshedspligt, idet forsvaret stadig mener, at bogen indeholder klassificerede informationer.
Det slog Tim Sloth Jørgensen fast under sin vidneforklaring.
»Det er stadig min faste overbevisning, at Jæger-bogen indeholder informationer, som aldrig burde have været offentliggjort,« sagde han.
»Min vigtigste opgave som forsvarschef var at beskytte soldaterne i Afghanistan. Det var derfor, jeg forsøgte at forhindre både udgivelsen og udbredelsen af Jæger-bogen,« sagde han.
Jæger-bogen indeholder bl.a. detaljerede beretninger om Jægerkorpsets missioner i Afghanistan, herunder omtale af en omfattende efterretningsoperation, som en gruppe jægere hjalp FE med at gennemføre i Helmand i efteråret 2006.
Tidligere chef for Forsvarskommandoens ledelsessekretariat, nu brigadegeneral Morten Danielsson har også forklaret, at han »aldrig i 100 år« ville have givet offentligheden aktindsigt i de oplysninger, som fremgår af Jæger-bogen.


