Gruppeeksamen er afskaffet igen
Venstre-politiker, der før har stemt ja, trak i går sin stemme tilbage, så oppositionen mistede sit flertal for at genindføre gruppeeksamen. Chef i Novo Nordisk kalder regeringens politik kunstig, og Dansk Erhverv vil have gruppeeksamen tilbage
En af de allersidste gruppeeksamener på Københavns Universitet. Regeringen er imod gruppeeksamen, fordi man har krav på en individuel vurdering, når man skal til sin første jobsamtale


 Venstres uddannelsesordfører, Sofie Løhde, afviste i går, at Venstre har presset Birgitte Josefsen (V) til at opgive sin støtte til at genindføre gruppeeksamen. Birgitte Josefsen har før stemt for oppositionens forslag, som var til debat i Folketinget i går. 
Undervisningsminister Bertel Harder følte sig i går kaldet til at citere Yvonne fra Olsen Banden, da han skulle forklare regeringens nej til gruppeeksaminer. 
"Der kommer et tidspunkt i ethvert menneskes liv, hvor man må svare for sig selv," citerede Bertel Haarder i går Yvonne, og efter ministerens vurdering er den første ansættelsessamtale et sådan tidspunkt: 
"Man har krav på en individuel vurdering, når man skal have job første gang. Det ligger jo i ethvert eksamensbevis' betydning," sagde ministeren, der mener, at mange virksomheder ikke har tillid til karakterer afgivet ved gruppeeksaminer og derfor ikke kan bruge dem til at vurdere jobansøgere. 
"Forekomsten af grupper, der har fået samme karakter, er mistænkeligt stor," sagde Bertel Harder. 
Tillid til gruppeeksamen
Lars Christian Lassen er øverste personale ansvarlig for 26.000 mennesker i Novo Nordisk koncernen, hvoraf 13.000 medarbejdere arbejder i Danmark, og han har fuld tillid til gruppeeksamen. 
"Jeg stoler på, at vores højere læreranstalter har dygtige eksaminatorer og censorer, som gør deres bedste for at give en ordentlig karakter. Jeg betvivler ikke vores jobansøgeres karakterer, heller ikke hvis et eksamensbevis udelukkende består af karakterer fra gruppeeksaminer," siger Lars Christian Lassen.
Venstres uddannelsespolitiske ordfører Sofie Løhde sammenlignede i går eksamensbeviset med et kørekort: 
"Når man tager sit kørekort, er der kun én fører bag rattet. Uddannelsen er det vigtigste kørekort og skal afspejle den enkeltes kompetencer og viden," sagde Sofie Løhde.
Men den analogi passer ikke til Lars Christian Lassens erfaringer fra det globale arbejdsmarked. 
"På et fodboldhold vil du gerne have rigtig dygtige individualister, men de er ikke noget værd, hvis de ikke samtidig fungerer på et hold. At trække gruppeeksamen tilbage var en fejl, og det er et forkert signal til de studerende, når man fortæller dem, at erhvervslivet ikke kan lide gruppeeksaminer. Hold os udenfor," siger Lars Christian Lassen. 
Kunstig politik 
"Jeg kan ikke forstå, at der er så stor forskel på, om man sidder i en gruppe, eller man sidder hver for sig, når man skal forsvare et fælles projekt," sagde Bertel Harder i Folketingssalen i går.
Det var uddannelsesordførerne fra DF og K enige med ham i. 
I Novo Nordisk koncernen blev der ansat 4.000 mennesker sidste år, og ifølge personaledirektøren Lars Christian Lassen giver gruppeeksamen god mening: 
"Vi er en videnstung, global virksomhed og stort set alt, hvad vi frembringer, er resultatet af teamwork mellem forskellige faggrupper og nationaliteter. Og hvis man præsterer i teams, skal man også vurderes som sådan. Alt andet er kunstigt og unaturligt," siger Lars Christian Lassen.
Dansk Erhverv skuffet
Forskningspolitisk chef for Dansk Erhverv, Jannik Schack Linnemann, har før talt varmt for genindførelse af gruppeeksamen. Og han undrer sig over regeringens stejle politik: 
"Det undrer mig, at det ikke gør indtryk på regeringen, at både videnserhvervene, industrien og de rådgivende ingeniører går ind for at genindføre gruppeeksamen," siger han og efterlyser en ny politik: "Det er på høje tide at få et bredt flertal for gruppeeksamener," siger Jannik Schack Linnemann.


