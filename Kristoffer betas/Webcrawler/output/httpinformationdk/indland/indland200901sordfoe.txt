S-ordfører: Bankpakke bør føre til vækstpakke
Bankpakke II bør hurtigst følges op af en vækstpakke på omkring 10 mia. kr., siger Socialdemokraternes erhvervsordfører. Konservative varsler offentlige investeringer - men først i forbindelse med skattereform


 Med udsigterne til markant stigende ledighed er der behov for en hurtig vækstpakke, som kan stimulere efterspørgslen og bremse virksomhedskonkurser. Sådan lyder det fra Socialdemokraternes erhvervsordfører, Orla Hav, som vil øge tilskud til virksomheder, der sender deres medarbejdere på efteruddannelse, og belønne borgere for energibesparende byggeri. 
"Der vil være en indre logik i, at partierne bag bankpakken som næste skridt tager fat på at forhandle en vækstpakke på plads for at fremrykke en beskæftigelsesindsats," siger Orla Hav.
Han anslår at pakken bør være en tiendedel så stor som bankpakke II - altså omkring 10 mia. kr. Udover de offentlige investeringer, som Socialdemokraterne længe har talt for at fremrykke, så efterlyser erhvervsordføreren en pulje, der kan medfinansiere energibesparelsestiltag i private husholdninger. Eksempelvis kunne en udgift på 5000 til isolering eller installation af moderne energiteknologiske løsninger udløse et tilskud på 2.000 kr. fra staten:
"Det er oplagt at præmiere initiativer, der er med til at nedbringe energiforbruget og samtidig stimulere efterspørgslen. Og det er oplagt, at privatsektoren kan nyde godt af det," siger Orla Hav.
Højere refusioner
Udover de 10 mia. kr. til en vækstpakke, der indirekte støtter virksomhederne, bør man ifølge erhvervsordføreren også hæve den refusion, der gives for at sende medarbejdere på efteruddannelse.
Typisk får virksomhederne i dag godtgjort, hvad der svarer til højeste dagpengesats, hvis de udbetaler løn til en medarbejder på efteruddannelse. Men det beløb bør sættes i vejret for at øge incitamentet til at sikre løbende opkvalificering af medarbejdere, så de er klar til at tage fat, når virksomhederne igen får gang i produktionen, mener Orla Hav:
"Det er ikke udgifter men investeringer i fremtiden. Vi risikerer, at folk går ledige og mister deres kompetencer," siger han og tilføjer:
"I dag hører vi om virksomheder, der holder op med at tage lærlinge ind, og det vil virkelig være en lammer. De store årgange er på vej ud, og hvis ikke de unge står parat med gode kompetencer, bliver vi virkelig ramt."
Til at finansiere vækstpakken peger Orla Hav på både globaliseringspulje og kvalitetsfond som oplagte muligheder. Også SF's finansordfører, Ole Sohn, efterlyser, at bankpakken følges op af en vækstpakke.
"Der er jo ingen banker, som låner penge ud til en virksomhed, som ikke har noget at lave. Derfor skal vi have en vækstpakke", siger han til politiken.dk
K: Sammen med skatten
Den konservative erhvervsordfører, Mike Legarth, sætter sin lid til, at bankpakke II vil løse en pæn del af problemerne med den finansielle opbremsning. 
"Og den kreditpakke skal vi have på plads først. Men derudover har vi en skattereform, som vi tager fat på umiddelbart efter 1. februar, og i den forbindelse kan det meget vel tænkes, at der bliver forhandlet om offentlige investeringer," siger han og betoner, at konjunkturerne naturligvis skal tilsige sådanne initiativer.
Ifølge Mike Legarth er der ikke behov for at øge virksomhedernes refusionsordninger, men han vil ikke afvise forslaget om tilskud til energibesparende forbedringer.
"Hvis det kommer bygge- og anlægsbranchen til gode er det helt naturligt, at man også overvejer det," siger den konservative ordfører.
Også Venstre er åbne for at drøfte tilskudsordninger til energibesparelser. Eksempelvis i form af fradrag for energibesparende initiativer eller nedsættelse af ejendomsskatten for huse med lavt energiforbrug:
"Vi er villige til at diskutere det hele," sagde energiordfører Lars Chr. Lilleholt til Information i sidste uge.


