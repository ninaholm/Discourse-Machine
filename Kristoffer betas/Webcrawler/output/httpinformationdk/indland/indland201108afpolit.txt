Afpolitisering af sygehusdriften
Det er svært at se den politiske begrundelse for at nedlægge regionerne. En alternativ hypotese om, at det snarere er embedsmændenes ønske om en afpolitisering af sygehusdriften, er selvfølgelig rent tankespind, skriver Christian S. Nissen, der er tidligere adm. direktør for Rigshospitalet


 Politik er en sælsom verden, hvor der ofte hersker en anden logik, end den vi almindelig dødelige forstår verden med. Knapt er de fem regionsråd kommet på plads, før der nu er et flertal for at afskaffe dem, og statsministeren foreslår dem erstattet af tre såkaldt 'professionelle bestyrelser'.
Det er ikke let at pege på en enkel forklaring på dette bratte kursskifte. Regionsrådene har faktisk løst deres driftsopgave på sygehusområdet rimelig godt. I mangel på en indlysende, logisk forklaring kan man så ty til den forklaring, at »der er gået politik i sagen«, som embedsmænd plejer at sige, når en sag tager en uventet drejning. Underforstået her stilles der ikke de samme krav til rationalitet og fornuft.
Det kan imidlertid være, at forklaringen skal findes et helt andet sted. Der er måske slet ikke 'gået politik' i sagen. Drejer det sig snarere om en afpolitisering udtænkt i embedsapparatets egen særlige rationalitet? Lad os prøve med følgende hypotetiske tankerække.
De konstant stigende sundhedsudgifter er en bombe under de kommende års offentlige økonomi. Nye, meget dyre lægemidler og behandlinger og et konstant pres for, at de skal tages i brug, er en eksplosiv blanding. De senere års behandlingsgarantier har kun gjort ondt værre. Mulighederne for at prioritere er fjernet fra de udførende led og blevet et politisk anliggende.
Uheldigvis har politikere svært ved at holde pengekassen lukket, når der skal tages ansvar og udvises handlekraft.
Første indgreb var derfor at eliminere amtsrådene og især retten til at udskrive skat. Denne centralisering af magten over den økonomiske ramme blev suppleret med flere beføjelser for regering og centraladministration til at kræve samling af de komplicerede (og dyre) behandlinger på nogle færre, og større hospitaler.
Det blev fulgt op med beslutningen om de kommende års bygning af nogle få såkaldte 'supersygehuse'.
Det eneste, der blev decentraliseret, var øretæverne for den regionale lokalisering af disse tiltag. Det hele blev gennemført i overensstemmelse med den generelle tænkning i Finansministeriet, hvorefter centralisering på færre og større enheder og en stram statslig regel- og normstyring er blevet det fremherskende redskab til at bremse omkostningsstigningerne. Næste skridt er så et forsøg på en afpolitisering af hospitalsområdet. Umiddelbart vil nedlæggelsen af regionsrådene ganske vist gøre hospitalsområdet statsligt.
En skræmmende tanke, for det vil placere hele ansvaret hos regeringen og embedsmændene i centraladministrationen. Et centnertungt ansvar for at sygehusenes driftsbudgetter holdes, og for at bygningen af 'supersygehusene' ikke ender i skandaler. Men hvad værre er, også ansvaret eller rettere skylden for alskens fejl og mangler som ventelister, fejlbehandlinger, manglende rengøring osv.
Det har folketingspolitikere ganske vist hyppigt blandet sig i. Men især ved at pege fingre ad regionsrådene. En ren statsliggørelse vil være et mareridt også set med embedsmandsøjne.
Heldigvis findes der en afprøvet løsning, der på en og samme gang frigør folketinget for driftsansvaret og sikrer centraladministrationens detailstyring og kontrol. Selvejende institutioner med 'professionelle', det vil sige upolitiske bestyrelser, som vi kender det fra f.eks. universiteterne.
De statsudpegede bestyrelsesmedlemmer vil alene kunne hente deres legitimitet fra Indenrigs- og sundhedsministeriet og vil derfor være langt mere styrbare end regionspolitikerne.
Der er dog en mistelten, der skal tages i ed. Kan man finde tilstrækkeligt mange 'professionelle' masochister, der som skydeskiver vil sidde i disse bestyrelser?
politik@information

