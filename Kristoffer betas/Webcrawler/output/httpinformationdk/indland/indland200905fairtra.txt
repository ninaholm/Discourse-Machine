Fair Trade får én på bananen
Fair Trade-mærkede bananer giver falsk tryghed til forbrugerne om arbejdernes vilkår på bananplantagerne, advarer den erfarne honduranske fagforeningsmand German Zepeda, der netop har besøgt Danmark
Den honduranske fagforeningsleder German Zepeda kritiserer de multinationale bananproducenters etiske adfærdskodeks, mærkninger og forskellige certificeringer, som ofte er røgslør, der skjuler en fagforeningsfjendsk adfærd ude på de enkelte plantager.


 En mand med en banan og en mand med en sag: Bananer er den frugt, vestlige forbrugere oftest putter i indkøbskurven, viser en undersøgelse fra COOP. En del af bananerne er Fair Trade-mærket, solgt og markedsført i Danmark således: "Max Havelaar-mærket sikrer bønderne en fair pris for deres bananer, og arbejderne er sikret en løn, de kan leve af, og ordentlige arbejdsforhold," skriver Max Havelaar Danmark på deres hjemmeside.
Sådan er virkeligheden langtfra på bananplantagerne, siger German Zepeda, der ved siden af at være formand for de honduranske landarbejderes fagforening COSIBAH har været en ledende kraft bag dannelsen af den latinamerikanske bananarbejderfaglige koordinering, COLSIBA.
På invitation fra fagforeningen 3F har German Zepeda været i Danmark, hvor han ud over samtaler med den danske fagbevægelse også har haft et møde med generalsekretær Judith Kyst fra Max Havelaar. Den danske aflægger af Fair Trade sælger økologiske Max Havelaar-mærkede bananer fra Ecuador, Peru, Den Dominikanske Republik, Ghana og Peru i forretninger som Fakta, Irma, Kvickly, Netto, SuperBrugsen samt udvalgte Bilka, Dagli'Brugsen og Føtex. 
En hård banan
"Jeg er ikke i tvivl om, at Fair Trade reelt er interesseret i, at bananarbejderne får det godt. Men så må de gøre noget mere ved deres kontrolsystem," lyder opfordringen fra German Zepeda.
"FT-systemet må ligeligt varetage producenterens og arbejdernes rettigheder. Det er et grundlæggende problem på FT-plantagerne, at producenterne i Latinamerika stadig ikke er klar over fagforeningernes rolle."
- Virker FT-kontrollen ikke? 
"Jeg vil ikke sige, at den ikke virker," siger German Zepeda diplomatisk. "Men i takt med, at FT er vokset, er der klart et behov for at forbedre kontrollen."
German Zepeda er ikke modstander af FT, tværtimod: "De steder, hvor man overholder reglerne, er der forskel på FT-plantager og andre plantager, men der er behov for bedre kontrol mange steder. Vi har sagt til FLO (FT's internationale certificeringsorganisation, red.), at de skal henvende sig til de lokale fagforeninger, så de kan føre et mere reelt tilsyn."
Bananer i røgslør 
Bananproduktion domineres af store multinationale selskaber: Dole, Chiquita, Del Monte, Fyffes og Noboa. Tilsammen står de fem selskaber bag 80 procent af markedet. Sammen med den costaricanske fagforeningsmand Gilbert Bermudez har German Zepeda stået bag COLSIBA's kritik af de multinationale bananproducenters etiske adfærdskodeks, mærkninger og forskellige certificeringer, som ofte er røgslør, der skjuler en fagforeningsfjendsk adfærd ude på de enkelte plantager. 
Men heller ikke FT-ordningerne kan erstatte overenskomster til arbejderne, mener German Zepeda.
"På størstedelen af FT-plantagerne er der ikke overenskomster. Der er ikke engang fagforeninger. Plantagearbejdere, der tager til møde med fagforeningen, bliver fyret," forklarer German Zepeda, der håber på hjælp fra forbrugerne i Vesten. 
"Vi har brug for en stærk FT-bevægelse, så forbrugerne skal fortsat støtte FT. Men det er lige så vigtigt, at de ved, om forholdene på plantagerne opfylder det, som FT stiller i udsigt. Den merpris, som forbrugerne betaler, skal ikke blot gå i producenternes lommer, men også komme arbejderne til gode."
FT vil åbne døre
Max Havelaar Danmarks generalsekretær Judith Kyst siger, at alle solgte FT-bananer i Danmark kommer fra kooperativer og ikke fra de plantager, hvor det er svært for fagforeningerne at få fodfæste.
Hun peger på, at FLO for nylig har decertificeret en bananplantage i Colombia, fordi det ved et kontrolbesøg netop blev påvist, at arbejderne blev bortvist, hvis de ville fagorganisere sig.
"Men målet er jo ikke at få decertificeret plantagerne, som tværtimod er en sidste udvej for FLO," siger Judith Kyst og henviser til, at FLO her i maj og juni forventes at tiltræde en aftale både med IUF (International Union of Foodworkers) og med COLSIBA.
"Vi vil arbejde på tre niveauer. For det første har vi rettet FLO's standard for ansat arbejdskraft til, så den i dag lægger mere vægt på fagforeningerne, end det tidligere var tilfældet. For det andet skal vi satse flere kræfter på kapacitetsopbygning, således at arbejderne bliver mere bevidste og bedre til at forhandle. Vi kan være med til at åbne dørene for fagforeningen, og alle er enige om, at det er dem, der skal organisere arbejderne, ikke os. Og endelig er der så kontrolbesøgene, hvor vi har været i dialog med fagforeningerne om hvordan vi kan stramme op på de metodikker, vi anvender," siger Judith Kyst og tilføjer, at "diskussionen er vigtig, men også mere nuanceret end blot at ønske flere kontrolbesøg".

