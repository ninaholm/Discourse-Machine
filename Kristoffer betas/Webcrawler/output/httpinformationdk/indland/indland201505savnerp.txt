’Jeg savner, at man politisk set forholder sig til diskriminerende vold’
Institut for Menneskerettigheder roser FN’s Racediskriminationskomité for at have forbedret sine rapporter, men peger stadig på ’skæverter’ i komiteens seneste rapport om racisme i Danmark
 ’Vi synes alle sammen, hadforbrydelser er en uting, og vi vil gerne af med det. Men vi har ikke haft særlig klare kriminalpræventive indsatser på dette område,’ siger Jonas Christoffersen


 FN’s Racediskriminationskomité offentliggjorde fredag sin seneste rapport med ros og ris til Danmarks indsats mod racediskrimination. På et par punkter er der ros til den danske regering, men rapporten indeholder også en lang række anbefalinger og bekymringer.
Institut for Menneskerettigheders direktør, Jonas Christoffersen, mener, at rapporten både indeholder gode anbefalinger, men også en række ’skæverter’, hvor komiteen tilsyneladende har misforstået noget eller har overdrevet omfanget af et problem. For eksempel mener komiteen tilsyneladende, at Danmark op til folketingsvalget oplever stigende fremmedhad og racisme.
»De skriver, at der er en stigning i islamofobi og xenofobi i Danmark. Det synes jeg ikke, at der er belæg for at sige, så det vil jeg betragte som en skævert. Man kan godt mene, at det er tilfældet, men hvad bygger man det på, og hvor har komiteen det fra?« siger Jonas Christoffersen og tilføjer:
»Komiteen har oplysninger fra alle mulige kilder, og hvis de læser på nettet og lytter til nogle ngo’er, kan de måske få fornemmelsen af, at det går den forkerte vej i forbindelse med et valg. Men det er for løst.«
Højere kvalitet
I samme afsnit af rapporten udtrykker komiteen »dyb bekymring« over udstillingen af den svenske provokunstner Dan Parks værker på Christiansborg. Men også her rammer komiteen ved siden af i sin kritik, mener Jonas Christoffersen. Han peger på, at Dan Park ikke blev inviteret af Folketinget, men af Dansk Folkeparti og Trykkefrihedsselskabet, og at der var tale om et lukket arrangement.
»Selv hvis de havde holdt det som åbent arrangement, kan jeg ikke se, at det ville være i strid med racediskriminationskonventionen. Derfor kan man godt være bekymret for, at man i et parlament udstiller noget, som nogle opfatter som svært racistisk. Men i min bog er det en skævert.«
Hvert fjerde år indkalder FN’s Racediskriminationskomité Danmark til ’eksamen’ i overholdelse af FN’s Konvention om Afskaffelse af Alle Former for Racediskrimination. Institut for Menneskerettigheder deltager også i eksaminationen og kommer med egne anbefalinger.
Overordnet mener direktøren i Institut for Menneskerettigheder, at komiteen på linje med andre af FN’s komiteer, der jævnligt kontrollerer Danmarks overholdelse af konventioner, er blevet bedre til sit arbejde.
»Det ser ud, som om FN-komiteerne samlet set nu leverer nogle rapporter af højere kvalitet end for fem år siden,« konstaterer Jonas Christoffersen.
Tidligere rapporter har ifølge Jonas Christoffersen været behæftede med uheldige fejl, ofte selv om både instituttet og den danske regering har påpeget fejlene under eksaminationen. Derfor har der været fokus på at forbedre rapporterne, både fra FN’s og fra Danmarks side.
»Vi er fra dansk side blevet bedre til at håndtere systemet. Den nuværende og tidligere regering er blevet opmærksom på, at hvis man giver komiteen nogle ordentlige oplysninger og forholder sig mere direkte til de problemstillinger, der bliver spurgt ind til, så er sandsynligheden for, at man får nogle ordentlige anbefalinger, også bedre. Der bliver simpelthen færre skæverter,« siger Jonas Christoffersen og tilføjer, at også instituttet i dag bruger flere ressourcer på at deltage i eksaminationerne.
National handlingsplan
En af komiteens anbefalinger er, at Danmark bør have en national handlingsplan for racisme og bekæmpelse af hadforbrydelser. Det er Institut for Menneskerettigheder helt enig i.
»Op til sidste eksamination i 2010 lavede Danmark en handlingsplan om etnisk ligebehandling. Den har man ikke fornyet. Jeg synes, det er enormt nærliggende at have løbende handlingsplaner, ligesom man har det på kønsligestilling, menneskehandel, handicapdiskrimination osv.,« siger Jonas Christoffersen.
– Hvad er det præcis, sådan en handlingsplan skal løse eller ændre?
»Den løser ikke noget i sig selv. Men i politiet har man bl.a. besluttet, at noget af det arbejde med hadforbrydelser, der tidligere har ligget i PET, nu skal over i Rigspolitiet, og man har fokus på, hvordan man får det registreret. Og anti-diskriminationsenheden i Socialministeriet er ved at lave en undersøgelse af, hvilke sager der har været om hadforbrydelser. De indsatser kunne man jo skrive ind i en plan for, hvad man egentlig vil med det her område,« siger Jonas Christoffersen og tilføjer:
»Vi synes alle sammen, hadforbrydelser er en uting, og vi vil gerne af med det. Men vi har ikke haft særlig klare kriminalpræventive indsatser på dette område. Vi har ikke haft nogen indsats, der har gået ud på, at folk skulle lære, hvad det er, så man kan anmelde det til politiet. Vi har ikke haft en indsats, hvor politiet skal registrere det ordentligt. Vi har ikke haft en indsats om, hvordan politiet skal efterforske, hvis der også er et diskriminerende motiv ind over volden. Vi har ikke haft en indsats, der skulle få dommerne til, når vi har de her sager, at sørge for at begrunde det ordentligt over for Højesteret. Man har simpelthen ikke arbejdet systematisk med det. Jeg savner, at man politisk set forholder sig til noget så vigtigt som diskriminerende vold.«

