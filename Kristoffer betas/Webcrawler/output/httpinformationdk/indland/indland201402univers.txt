Universitetsfolk: Massefyringer er prisen for fusion
350 ansatte på Aarhus Universitet betaler nu prisen for universitetets ambitiøse fusioner. Ledelsen har haft rigeligt tid til at få det nye universitet på plads, mener bestyrelsesformanden, mens de ansatte og studerende skyder skylden på bestyrelsens fusioner
Brian Bech Nielsen er – relativ – ny rektor på Aarhus Universitet. Tidligere var han dekan for Science and Technology – en afdeling der nu holder for i universitetets fyringer, idet 24 forskere herfra afskediges.


 
	Knap 200 forskere, undervisere og administrativt personale på Aarhus Universitet (AU) vil på mandag få en fyreseddel, mens lige så mange har valgt frivillige aftrædelser. Værst ramt er det teknisk-naturvidenskabelige område, hvor i alt 149 stillinger nedlægges, heraf skal 63 forskere og administrativt ansatte fyres.

	For de ansatte og studerende kommer antallet af fyringer som et chok, selv om det længe har stået klart, at AU skulle spare.

	De holder bestyrelsen og den tidligere rektor ansvarlig for ikke at have planlagt de store fusioner fra 2011 og frem godt nok, hvilket nu kommer til at koste de ansatte dyrt.

	»Man har centraliseret hele administrationen samtidig med, at man har gennemført den faglige udviklingsproces. Jeg tror ikke, man har haft helt styr på det, og så er det løbet lidt løbsk. Og nu vil bestyrelsen så ikke acceptere mere underskud,« siger Aase Pedersen, der er fællestillidsmand for det teknisk-administrative personale på AU.

	Det er især i administrationen, at fyringerne skal ske, og Aase Pedersen kritiserer fyringsforløbet for at blive presset for hurtigt igennem. Samtidig kommer det bag på hende, at der ud over de frivillige fratrædelser skal fyres 39 teknisk-administrative medarbejdere og 24 forskere på Science and Technology.

	»Det er det, der chokerer mig allermest. Det er der, hvor de normalt har store eksterne bevillinger, og jeg kan ikke se, hvad det har med den administrative proces at gøre,« siger Aase Pedersen.

	Selv om fyringer primært rammer de administrativt ansatte, så vil det også gå ud over forskningen og undervisningen, mener AC-fællestillidsrepræsentant Per Dahl.

	»Vi er bekymrede for, at den support, som administrationen skal yde forskere og studerende, ikke kommer til at fungere, og det vil skabe et øget arbejdspres,« siger han.

	Mindre forskning

	Også forskningen og undervisningen bliver direkte ramt af fyringerne. Fyringerne på Science and Technology vil betyde mindre forskning, mens nedskæringerne på samfundsvidenskab og humaniora primært går ud over undervisningen, fordi man her sparer 18 mio. kr. på deltidslærere.

	»Presset vokser på de fastansatte undervisere, samtidig med at ministeriet kræver mere undervisning og længere semestre, så jeg tror det vil betyde, at forskningen får trange kår,« siger Per Dahl.

	Og mindre forskning betyder færre penge på universitetet, hvilket skaber en øget usikkerhed om, hvorvidt budgetterne holder.

	»Ledelsen har ikke været særligt god til at etablere holdbare budgetter ellers var vi ikke havnet her,« siger Per Dahl, der er enig, at den store fyringsrunde bliver rullet for hurtigt igennem, fordi bestyrelsen har et ufravigeligt krav om, at der skal være balance i budgetterne for 2015. Ifølge bestyrelsesformand Michael Christiansen har ledelsen dog kendt til det krav i årevis.

	»Det blev gjort fuldstændig klart for den daværende ledelse, hvor den nuværende rektor også var dekan, at underskud kun var noget, man kunne arbejde med i en ganske kort periode,« siger Michael Christiansen.

	Tre år må være nok

	Ledelsen bad om lov til at budgettere med underskud tre år i træk for at få den faglige udviklingsproces og de mange omstillinger gjort færdige, og det sagde bestyrelsen tøvende ja til med henvisning til, at tre års tilpasning også måtte være nok.

	»Det har stået lysende klart, at i 2015 skulle der være budgetmæssig balance. Så det er ikke noget, der er trukket ned fra himlen, eller som bestyrelsen pludselig har fundet på. Den her plan blev lagt for tre år siden, og ledelsen har kendt den hele tiden,« siger Michael Christiansen, der mener, at bestyrelsen i forvejen har været »meget, meget large«.

	»I mine 40 år i staten har jeg aldrig før sagt ja til en treårig periode med underskud,« siger han.

	De ansatte og studerende ser dog bestyrelsesformanden, som den øverste ansvarlige, da den nuværende rektor først tiltrådte sidste sommer, mens Michael Christiansen har været bestyrelsesformand under hele forandringsprocessen på AU.

	»Ingen har undervejs i forandringsprocessen kommunikeret, at der var så store besparelser på vej, og at de skulle effektueres så hurtigt. Det vidner om mangel på kommunikation og mangel på evne til at overskue budgetterne i en længere proces med store forandringer, og det må man forvente, at en bestyrelse er i stand til,« siger Per Dahl.

	Uvidende bestyrelse

	Formand for Studenterrådet på AU Per Dalbjerg går også hårdt til bestyrelsen: »Det her vidner om, at AU har haft en ledelse, der har ansat en masse og sat gang i store forandringer uden at vide, om man havde råd, og jeg håber, det sender et signal til især det eksterne flertal i bestyrelsen om, at der skal meget mere fokus på, at ledelsen træffer de rigtige økonomiske beslutninger.«

	Også Martin Paldam, der er økonomiprofessor på AU, ser det eksterne flertal i bestyrelsen som det store problem.

	»Vi har en bestyrelse domineret af folk, som ikke ved særligt meget om universitetet, og det betyder, at man har kørt en fusionsproces igennem uden at skele til, hvordan den rent faktisk virkede ude blandt de ansatte og studerende,« siger Paldam.

	Han mener, der er blevet brugt uforholdsmæssigt mange penge på fusionsprocessen, fordi den er gået for stærkt og har været for dårligt planlagt.

	»Når man laver hovedkuldse reformer, så risikerer man at miste kontrollen, og hvis man samtidig glemmer kerneopgaven – forskning og undervisning – så går det galt. De 60-70 højest lønnede på universitetet har i dag ikke noget direkte at gøre med forskning og undervisning.«

	Fra 2011 til 2012 fik AU 333 nye ansatte, hvoraf kun otte var videnskabelige medarbejdere, og Martin Paldam mener, det illustrerer udviklingen på AU efter de store sammenlægninger i 2011, hvor man blandt andet samlede størstedelen af administrationen centralt.

	»Ledelsen har brændt alt for meget af på at få en central enhedsadministration, hvor folk er blevet flyttet væk fra det sted, hvor arbejdet nemmest kunne laves. Det har gjort, at embedsmændene har mistet information, og det har besværliggjort deres arbejde, som så har betydet, at man er blevet nødt til at ansætte flere,« lyder analysen fra Martin Paldam.

	Rektor Brian Bech Nielsen mener ikke, at den faglige udviklingsproces er årsag til fyringsrunden. Det handler i stedet om, at man ikke har fået de indtægter, man regnede med.

	»Vi kommer fra et kraftigt vækst-scenarie, og nu er indtægterne så fladet ud, mens omkostninger er steget. Det giver en ubalance,« siger han.

	Universitetet kører med underskud på nu tredje år, og det var først, da Brian Bech Nielsen tiltrådte som ny rektor i sommer, at man opdagede, at det var nødvendigt med en fyringsrunde for at komme i balance i 2015.

	»Da jeg tiltræder, beder jeg om, at vi kigger det hele igennem lidt tidligere, end vi plejer, for at udarbejde budgettet. I løbet af den proces, står det klart, at vi har et problem.«

– Har din forgænger sovet i timen?

	»Jeg har selv været en del af universitetsledelsen siden 2011, og i øjeblikket er jeg den øverst ansvarlige for økonomien og det ansvar, det løber jeg ikke fra,« siger Brian Bech Nielsen.

