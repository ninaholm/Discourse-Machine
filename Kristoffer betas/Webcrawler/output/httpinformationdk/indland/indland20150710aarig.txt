10-årige Elisabeth spiser 33 piller om dagen
Elisabeth Cramon Dahl er 10 år gammel, hun elsker Harry fra boybandet One Direction, og hun har cystisk fibrose, som gør, at hun sandsynligvis ikke bliver ret gammel. Lægemidlet Orkambi kan måske udskyde den dag, de usynlige bakterier vinder kampen over hendes krop. Hvis samfundet har råd til at betale
Elisabeth Dahl (th.) er to år ældre end sin søster (i midten), men sygdommen cystisk fibrose har hæmmet hendes vækst, så de to piger er lige høje.


 Hvis bare lægerne havde spurgt, om Elisabeths hud smagte salt, var blyantstregen i dørkarmen måske sat 10 centimeter højere i dag.
For det gør huden på mennesker med cystisk fibrose, fortæller Mette Cramon, som tidligt bemærkede smagen af salt, når hun kyssede sin datter godnat. Cystisk fibrose (CF) er en sjælden gensygdom, som forstyrrer salttransporten til kroppens celler – en defekt med enorme konsekvenser for de ramte. Men Elisabeth Dahl blev i stedet fejldiagnosticeret af lægerne som astmabarn.
»De første otte år af Elisabeths liv var én lang indlæggelse. Lægebesøg, lægevagten, børneafdelingen på Kolding Sygehus. Lungebetændelse, halsbetændelse, dræn i ørerne. Til sidst blev det normaltilstanden, at hun bare altid var syg. Det hæmmede hendes vækst, så selv om hun er to år ældre end sin søster Katrine, er de lige høje,« siger Mette Cramon.
Elisabeth Dahl virker som en helt normal, rask pige, da Information besøger familiens hus i Kolding, men hun lever sit liv i cyklusser. To uger om måneden er hun syg og på tung penicillinkur, efterfulgt at to uger som rask, efterfulgt af en ny lungebetændelse.
Det var en bittersød fornemmelse, da Mette Cramon og far Kim Dahl Nielsen for to år siden fik endeligt klarlagt, at Elisabeth ikke havde astma, men gensygdommen cystisk fibrose. »Det er rart endelig at vide, hvad du er oppe imod som familie. Omvendt har du slet ikke lyst til at være oppe imod cystisk fibrose,« siger Mette Cramon.
Kim Dahl nikker: »Endelig mødte vi eksperter, der vidste, hvad der foregik. Og medicinen har gjort, at hun har fået det meget bedre. Men det er stadig bred symptombehandling mod konsekvenserne af en sygdom, der ikke kan kureres. Som det ser ud nu, vil Elisabeth blive stadigt oftere syg. Og derfor giver den nye medicin os håb,« siger han med henvisning til lægemidlet Orkambi, der står til at komme til Danmark inden for et halvt år.
Orkambi er det første lægemiddel nogensinde, som direkte går til angreb på den form for CF, som Elisabeth har, og som er den mest normale i Danmark. Men med en forventet behandlingspris på to mio. kr. pr. patient om året kan Orkambi blive en trecifret millionbyrde for sundhedsbudgetterne, som regionerne i forvejen skal spare to milliarder kroner på i 2016.
Aldrig mere slushice
CF-patienter udvikler konstant tyk slim i lungerne, hvor bakterier sætter sig fast og giver svære lungebetændelser. På sigt får man kronisk betændelse i lungerne, som ødelægges for hver gang, bakterierne river i vævet. De foreløbige undersøgelser af Orkambi tyder på, at medicinen kan bremse ødelæggelsen af lungerne og forlænge tiden mellem de mange hospitalsindlæggelser. Men ingen undersøgelser rækker længere end et år ud i fremtiden. Så om effekten af Orkambi varer 12 år eller 12 måneder, er ikke til at sige.
Elisabeth Dahl har godt hørt om den nye medicin, og hun ved godt, at det ikke kan kurere hende.
»Det er ikke sådan, at sygdommen går væk. Men jo større, jeg bliver, jo sygere bliver jeg. Så kan det for eksempel forhindre, at jeg bliver sygere og sygere, jo ældre jeg bliver,« siger hun fra vindueskarmen i sit soveværelse, som er plastret til med plakater fra boybandet One Direction og især bandmedlemmet Harry – »ham med det lange slikhår, der er formet som et M«, siger hun og peger. Ifølge Kim Dahl fylder 1D mere end CF i Elisabeths liv, og sådan skal det også være.
En stor del af Elisabeth Dahls hverdag går dog med at holde symptomerne i ave. I sin skoletaske har hun et mikroapotek med enzympiller, der ligner kapsler med små sesamfrø. Dem skal hun spise fem af inden hvert måltid.
Efter maden opløser hun medicintabletter i en steriliseret vandflaske, der hjælper fordøjelsen. Hun inhalerer Pulmosyme, som slår strengene i lungeslimen ned og får særlige vitaminpiller, som udvikles i USA kun til CF-patienter.
Og så ’pepper’ hun to gange om dagen ved at trække vejret gennem et særligt rør, mens hun ligger i forskellige positioner.
»Så træner man lungerne. Men nogle gange er den svær at trække luft igennem,« siger Elisabeth Dahl.
Til trods for pillerne er Elisabeth Dahl alligevel syg omtrent to uger om måneden, hvor hun får særlig stærke penicillinkure, som skal slå bakteriefloraen i hendes lunger ihjel, fortæller hendes mor.
»Det sværeste for mig følelsesmæssigt er, at det er som at leve med et spøgelse. Du går hele tiden og er bange for, at hun nu får en af de ekstra farlige bakterier, som smadrer hendes lunger. Indtil videre har vi været heldige, men den kan komme i morgen eller om fem år. Det er svært, at jeg ikke kan beskytte hende mod det usynlige.«
Forældrene har ønsket, at Elisabeth Dahl skal leve et så normalt liv som muligt, så længe hun kan. Men fordi de bakterier, der er rigtig farlige for CF-patienter, især trives i stillestående vand, har hun måttet give afkald på enkelte ting, der oser af livskvalitet for en 10-årig pige: »Jeg må ikke bade i badebassin. Og jeg må ikke få slushice, og det er irriterende, for det fik jeg rigtig tit i gamle dage. Men min lillesøster Katrine er også stoppet med at spise slushice for min skyld, sådan at jeg ikke bliver ked af det,« siger Elisabeth Dahl.
Orkambi kan ifølge flere eksperter komme til at koste 400 mio. kr. eller mere om året. Det vil presse et i forvejen økonomisk trængt sundhedsvæsen ud i nye besparelser, som vil forringe sundhedsplejen for den brede del af befolkningen. Elisabeth Dahls forældre kan godt se dilemmaet i, om man skal særbehandle de få på bekostningen af de mange.
Læs også: Ny dyr pille er en bombe under sundhedssystemet
»Det er en rigtig svær diskussion, og hvis vi på et tidspunkt ikke har pengene til at hjælpe alle i samfundet, så må vi tage den. Men det er meget ubehageligt, for dermed åbner vi en debat om, hvilke mennesker det kan betale sig at hjælpe. Skal vi så også lade være med at behandle folk over pensionsalderen?« spørger Mette Cramon. Stemmen knækker lidt.
»Men jeg ved godt, Orkambi lidt er en lottobillet. Først om nogle år ved vi mere om, hvor godt det virker. Og til den tid kan der komme en behandling til Elisabeth, som måske koster 200 mio. kr. … På et eller tidspunkt er der jo en grænse. Men som mor kan jeg ikke sætte pris på mit barns liv. Jeg ønsker, hun får den optimale behandling. Det får hun i dag, og det gør mig stolt af at være dansker.« Kim Dahl nikker: »Jeg er overbevist om, at medicinen på sigt bliver langt billigere end i dag. Udviklingen går så hurtigt, men den kræver, at vi fortsat vil finansiere den. Jeg kan huske, da de første hjerteoperationer blev foretaget, og de kostede kassen. I dag er de dagligdag, og grunden til at min generation har så mange forældre, der stadig lever, er, at vi udviklede bypassoperationer. Sådan kan det blive med cystisk fibrose en dag,« siger han.
Samfundsopgør
Og dét er den gode nyhed pakket ind i den dårlige. Det er netop den stadigt hurtigere udvikling af mere specifik – og derfor dyrere – sygehusmedicin, der presser regionernes budgetter i disse år. Og ikke bare i Danmark, men i hele den vestlige verden. Derfor foreslår sundhedsøkonomer en slags kontrol med den dyre medicin, så regionerne kan sige fra, hvis prisen ikke står mål med effekten. Men det er en farlig vej at gå, mener Kim Dahl.
»Jeg betalte min skat med glæde, inden vores familie blev ramt. Men nu er jeg blevet overlykkelig for at være skatteborger, for jeg kan se på vores apotekssaldo, hvad vi allerede i dag får af samfundet. I Danmark har vi besluttet at hjælpe vores svageste, selv om det koster,« siger Kim Dahl.
»Det bliver frygteligt, hvis vi først åbner op for at prioritere, for så bliver der ingen ende på den her diskussion. Hvis vi begynder at skære alt fra i sundhedsvæsnet, der er rigtigt dyrt, så risikerer vi hurtigt at blive totalt splittede som befolkning. Sådan et samfund, hvor vi ikke tager hånd om hinanden, ønsker jeg ikke at bo i.«

