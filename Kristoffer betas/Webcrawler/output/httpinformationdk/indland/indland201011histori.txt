Historikere: Overvågning er sket med myndigheders stiltiende samtykke
USA har haft agenter i Danmark siden 1940'erne, for det meste med danske myndigheders accept. Men der bliver aldrig givet skriftligt tilsagn i den slags sager, så de ansvarlige altid kan fraskrive sig ethvert kendskab. Man kalder det plausible denial, siger historiker


 De seneste dages afsløringer af, at USA har overvåget danske borgere foran den amerikanske ambassade på Østerbro i København er blot ét eksempel i en lang række sager om amerikansk efterretningsvirksomhed i Danmark, fortæller flere historikere.
Den måske mest kendte sag handler om 'Firmaet', der fungerede fra 1947 til 1959. Det bestod af danske borgere, der delvist finansieret af amerikanske sikkerhedstjenester blandt andet aflyttede det danske kommunistpartis næstformand Alfred Jensen. Det har historiker Morten Heiberg beskrevet i bind 5 af PET-kommissionens beretning, der udkom sidste år.
»Den lære, man kan drage af den og andre sager, er, at den slags aftaler altid bliver godkendt på relativt højt niveau, hvis det er kontroversielt. Men det bliver godkendt på en sådan måde, at de involverede ministre kan sige, at de ikke kendte noget til sagen. Det er det, man kalder plausible denial,« siger Morten Heiberg.
I går stod en tidligere politiassistent frem i Politiken og fortalte, at han fra 1998 til 2002 var leder af et observationshold på seks mand, der var ansat af den amerikanske ambassade i København til at holde øje med mistænkelige personer.
Observationsholdet holdt til i en lejlighed skråt over for ambassaden, hvor de tog billeder af folk i demonstrationer foran ambassaden og skyggede mistænksomme personer i kvarteret omkring ambassaden. De noterede personernes hårfarve, øjenfarve og nummerplader i en rapport med billeder, som de videregav til ambassadens sikkerhedsofficer.
En anden person, som ikke ønsker at stå frem, fortæller Politiken, at han også har arbejdet i den hemmelige efterretningsenhed, og at de fulgte mistænkte rundt i København for at finde ud af, hvem de mødtes med.
I begge tilfælde er det ulovligt, hvis det er sket uden samtykke fra de danske myndigheder.
Glemte at spørge
Der har også været fortilfælde af ulovlig amerikansk efterretningsvirksomhed i Danmark. Det kulminerede med, at en række CIA-agenter i al hemmelig blev smidt ud af landet i slutningen af 1970'erne for at have aflyttet den nordkoreanske ambassade i Danmark. Problemet var ikke det, de havde gjort. Problemet var, at de havde glemt at spørge PET om lov. Sådan beskriver Hans Davidsen-Nielsen historien i sin bog I en højere sags tjeneste. 
Siden dengang har amerikanerne formentligt husket at gøre det i tæt kontakt med de danske myndigheder, mener historiker Peer Henrik Hansen, der har beskæftiget sig indgående med emnet.
»Det tror jeg ikke, de er interesserede i igen. Fra dansk side vil man ikke acceptere, at de på den måde opererer uden at have spurgt om lov først. Det er også derfor, jeg tror, at det, der er foregået i København, selvfølgelig er sket med danske myndigheders accept,« siger Peer Henrik Hansen.
Den udlægning bestyrkes af, at en tidligere dansk ansat på den amerikanske ambassade har sagt til DR Nyheder, at ambassaden havde en lokal politibetjent ansat som bindeled til PET. Danskeren var ansat fra 2001 til 2008 og én gang var han med til at flytte en sikkerhedsboks op i lejligheden skråt over for ambassaden. Da var den lokale betjent også til stede, siger den tidligere ansatte.
Samtidig fortæller den tidligere politiassistent til Politiken, at ambassaden brugte kontakter i det danske politi til at tjekke mistænksomme bilers registreringsnumre.
Stiltiende samtykke
Morten Heiberg mener også, at de danske myndigheder og PET er meget opmærksomme på, om udenlandske efterretningstjenester opererer på dansk grund, og at man vil slå hårdt ned, hvis det finder sted. Hvis der skal undviges fra den hovedregel, kræver det en særlig godkendelse, men den vil sandsynligvis komme i form af et stiltiende tilsagn, så man forbeholder sig retten til at tage afstand, forklarer Morten Heiberg.
»Man nikker til noget. Man starter gerne med at betone Danmarks territoriale ukrænkelighed. Men at USA, eller hvem de nu måtte være, selvfølgelig har lov til at beskytte deres egne interesser. Så ligger der i den tilkendegivelse en form for tilladelse, som er mundtlig og ikke eksplicit,« siger Morten Heiberg.
»Skulle det mod forventning slippe ud i offentligheden, så har regeringen mulighed for at sige, at man ikke kender noget til det. Og da der ikke foreligger noget skriftligt, kan man sige, at man ikke er blevet orienteret om de her ting,« siger Morten Heiberg.
Overvågningen er foregået gennem den danske afdeling af det amerikanske selskab United International Investigative Services for at forebygge terrorangreb mod amerikanske faciliteter.
Det begyndte i 1998, efter at al-Qaeda angreb de amerikanske ambassader i Kenya og Tanzania, og blev optrappet efter terrorangrebet mod USA 11. september 2001.
Hans Jørgen Bonnichsen, der var operativ chef i PET i 1998, har i en kronik i Berlingske Tidende benægtet ethvert kendskab til overvågningen. Men i flere tilfælde har det kun været den øverste chef i PET, der blev orienteret, fortæller Morten Heiberg.
Det var i den periode Birgitte Stampe, og hun ønsker af princip ikke at udtale sig om sin tid i PET.
Nu har justitsminister Lars Barfoed bedt PET om at undersøge, om der er foregået ulovlig efterretningsvirksomhed i Danmark.

