Kvindelige imamer kan være led i ny trend
Fordi det er så utraditionelt, at kvindelige imamer skal lede bønnen for både mænd og kvinder i en ny moske i København, vil det tage tid, før initiativet bliver bredt accepteret. Det vurderer to islamforskere. Men initiativet kan være del af en større, begyndende bevægelse inden for islam
Sherin Khankan er med i Femimam, som vil starte moske med kvindelige imamer i København.


 Hvis organisationen Femimam har held til snart at åbne en moske i Danmark, hvor kvindelige imamer leder bønnen for både kvinder og mænd, så vil initiativet næppe blive en stor succes til at begynde med. Det vurderer lektor på Islamstudier ved Aarhus Universitet Martin Riexinger.
»Ønsket er klart en mindretalsposition og på den måde kontroversielt, fordi det ikke afspejler holdningen hos størstedelen af muslimer i Danmark og verden. Det står alene, fordi de har svært ved at finde beviser i koranen og hadith-litteraturen, som de fleste lærde finder troværdige,« siger han og forklarer, at næstefter Koranen udgør hadith-litteraturen om profetens sædvane det vigtigste grundlag for islamisk religiøs praksis.
Ligeledes vurderer professor ved Københavns Universitet Thomas Hoffmann, som forsker i koranen, at de færreste vil lade sig lede af en kvindelig imam, fordi det bryder med profetens sædvane.
»Initiativet er ikke kontroversielt i den forstand, at det vil genere nogen på samme måde som en genoptrykning af Muhammed-tegningerne, ligesom ingen fra de muslimske miljøer formodentlig vil forsøge at forhindre det,« siger han. »Men det er for utraditionelt til at tiltrække et stort publikum i starten,« tilføjer Thomas Hoffmann.
I tirsdagens Information kunne man læse, at Femimam finder teologisk belæg i hadith-fortællingen om Umm Waraqa, som var udpeget af profeten til at lede bønnen for kvinder og mænd. Men ifølge både Martin Riexinger og Thomas Hoffmann er den hadith omstridt blandt lærde, som anser den for at være utroværdig.
Fastgroede vaner
Spørgsmålet om kvindelige imamer griber ind i en diskussion af »relativt strikte normer og lovgivninger for, hvordan kønnene skal agere eller rettere ikke agere,« siger Thomas Hoffmann. For at muslimer i bøn opnår den fulde koncentration, når de sidder skulder mod skulder med imamen i front og bøjer sig ned med numsen i vejret, er kønnene traditionelt adskilt. Sådan foregik det nemlig på profetens tid:
»At bevare og følge traditionen er enormt vigtigt. Derfor er normer træge at ændre, og særligt er det praktiske og kropslige ved ritualer svært at flytte ved,« siger Thomas Hoffmann. »Her vil det være et nybrud, hvis det skal kunne lade sig gøre, at en kvindelig imam skal bøje sig ned foran alle, og det har mange muslimer antageligt svært ved at se, hvordan kan løses. Både kvinder og mænd.«
Også Martin Riexinger understreger, at et initiativ som Femimam er oppe imod en majoritet, for hvem det stadig er idealet at følge og bevare praksis fra profetens tid.
Nytænkning
Omend Femimam er oppe imod sejlivede normer, ser Thomas Hoffmann et håb for initiativet i lyset af en trend de seneste 10 år, hvor »marginaliserede grupper blandt muslimer tager til orde og får mere taletid i den offentlige debat«. Blandt andre kalder islamiske feminister som den amerikanske imam Amina Wadud og homoseksuelle muslimer på religiøs anerkendelse.
»Og her giver den modernistiske og spirituelle sufi-islam, som Femimam er inspireret af, mere frirum til at tænke ud af boksen,« siger Thomas Hoffmann. Tendensen gør sig gældende i periferien af den islamiske verden, herunder Europa og USA, men ikke i »islamiske heartlands som Saudi Arabien eller Egypten,« tilføjer han.
Den nye bevægelse udspringer blandt andet af, at flere fra Vesten og den islamiske periferi – såsom Amina Wadud og en af initiativtagerne til Femimam, Sherin Khankan – konverterer til islam. Som del af en moderne emanciperet kønsverden er de med til at presse den traditionelle formidling af islam, som i stigende grad forholder sig til kvinders rettigheder.
»De nye islamiske stemmer er vokset op i samfund, hvor kvindefrigørelse var et absolut gode og et ideal på mange måder. Mange af dem er desuden akademikere, og fordi de ikke er født ind i religionen, tør de at udfordre de traditionelle strukturer,« siger Thomas Hoffmann.
Martin Riexinger tror ligeledes på, at kvindelige imamer kan vinde udbredelse på længere sigt og møde større tolerance i de muslimske miljøer i Vesten. For som han siger:
»Historien viser, at de mest kontroversielle brud på traditionen inden for politik såvel som religion med tiden kan blive til en vane og den sande tradition. For eksempel var det nok de færreste jøder, som for 200 år siden kunne forestille sig en kvindelig rabbiner. Men dem er der altså blevet flere og flere af dem i USA inden for de sidste 40 år«.

