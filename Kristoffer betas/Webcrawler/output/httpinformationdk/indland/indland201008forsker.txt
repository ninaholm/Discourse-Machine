Forskere og politikere vil gøre privatskoler sociale
I Danmark betaler staten 75 procent af udgifterne til hver elev på privatskolerne. Tænketanken Cevea og en række eksperter kalder det urimeligt, at vi giver så høj støtte til skoler, der ikke er tilgængelige for alle. Oppositionen og eksperter vil se på reglerne for privatskolerne, så disse enten får lavere statstilskud, eller optager flere af de elever, der koster ressourcer
Elever i 6. klasse på Th. Langs Skole i Silkeborg. Det er urimeligt, at staten betaler 75 procent af udgifterne til hver elev på privatskolerne, mener den centrum-venstre-orienterede tænketank Cevea

Det ligger i ordet 'privatskoler,' at ikke alle kan få adgang. Men de elever, der tjekker ind på privatskolerne, ankommer med en stor offentlig støtte i hånden. Det er forkert, at vi i Danmark bruger fællesskabets penge til at betale for en lukket fest, mener den centrum-venstreorienterede tænketank Cevea:»Det er en urimelig omprioritering af almindelige skatteyderes penge, når privatskolerne ikke er villige til at løfte en social opgave og indtage de elever med mindre ressourcer,« siger Jens Jonatan Steen, direktør i Cevea.Når man snakker om eliteskoler, er det, blandt andre faktorer, med belæg i karaktergennemsnit. 15 ud af de 20 bedste skoler i 2007, var privatskoler. Cevea kalder det 'et udskillelsesløb' i skolesystemet, hvor de stærke kører fra de mindre stærke.Ifølge Jens Jonatan Steen er det største problem derfor ikke i sig selv, at støtten er på 75 procent. Problemet er, at privatskoler optager de stærke elever - elever der kun kræver relativt små elevudgifter:»Vi synes, det er urimeligt, at privatskolerne udelukkende tager de stærke ind, når de får så stor støtte fra staten. Fællesskabet betaler for noget, der ikke er fælles.«Eksperter vil åbne festenIfølge en ekspert på området, har Cevea en pointe. Tilskuddet er nemlig fastsat efter, hvor meget en gennemsnitlig folkeskoleelev koster. Og det er væsentligt mindre, end de fleste elever på privatskoler koster:»I folkeskolen har man flere elever med specielle behov, og de er ofte dobbelt så dyre som ressourcestærke elever. Man tager ikke højde for, at elever i privatskoler generelt har mange ressourcer,« siger Lars Olsen, analytiker og forfatter til flere bøger om sociale skel.Dekanen på Danmarks Pædagogiske Universitet, Lars Qvortrup, er ikke enig i, at man skal skære i statens hjælp til privatskolerne. Men ligesom Cevea og Lars Olsen, ser han muligheder i at åbne privatskolernes fest for andre, end de bedst stillede:»Man skal ikke fjerne det tilskud på 75 procent, men man kan kigge på hvilke betingelser, der følger med. Man kunne forestille sig, at privatskolerne i højere grad afspejlede sammensætningen i samfundet,« forklarer han.Cevea skuer mod SverigeI et Cevea-notat fra juni roser tænketanken den svenske privatskolemodel. I Sverige har man et pengene-følger-eleven-princip, hvor staten dækker alle udgifter til elever. På den måde kan privatskoler optage dyrere elever, uden det ødelægger deres økonomi. Men den svenske model glæder ikke Lars Qvortrup:»Hvis man gør som i Sverige, så fjerner man lidt idéen med, at privatskolerne skal være et alternativ til folkeskolen,« fortæller han.Ud med eliteskolerSocialdemokraterne stiller sig bag kritikerne af den nuværende konstruktion af privatskolerne. Uddannelsesordfører Christine Antorini ønsker, ligesom flere eksperter, at ændre sammensætningen af elever på privatskolerne. Det vil hun gøre ved at ombygge strukturen i det tilskud, som staten yder til elevudgifter:»Vi vil gerne indføre to takster til privatskolerne. En takst, der er lavere end de 75 procent for almindelige elever, og en der er højere for de ressourcesvage. Det vil være et incitament til, at man får en anden elevsammensætning på privatskolerne.«Hos oppositionspartnerne i SF satser man på at styrke folkeskolen. På den måde skal man i stedet for at vælge privatskolerne på grund af dårlige folkeskoler vælge folkeskolerne, fordi de fungerer.»Vi er tilhængere af de frie skoler. Det er en tradition, der er over 150 år gammel. Når det er sagt, så synes vi, det er problematisk, at nogle privatskoler er asociale, og prioriterer i eleverne. S og SF vil styrke folkeskolen med to milliarder, hvis vi kommer til magten. På den måde får vi en folkeskole, som man kan vælge til i stedet for at vælge den fra,« siger SF's folkeskoleordfører Pernille Vigsø BaggeDF: Vi har gjort nokI dag er støtten til elever på privatskolerne 75 procent. Regeringen og Dansk Folkeparti, har dog vedtaget, at mindske støtten over en årrække, så den ender på 71 procent.Marlene Harpsøe, uddannelsesordfører for Dansk Folkeparti, ser den ordning som løsningen på det, nogen kalder et problem:»Med den pakke vi har vedtaget, giver vi en smule færre penge til privatskolerne, som det jo går godt for. Vi er meget varsomme over for planer som dem socialdemokraterne kommer med, for vi er ikke overbeviste om, at det vil have den effekt som de tror,« siger Marlene Harpsøe.Hun vil i stedet gøre som SF og styrke folkeskolen, så der bliver lige konkurrence mellem private og offentlige skoler:»Vi synes ikke, det hjælper noget at fratage privatskolerne en masse penge. Vi vil hellere styrke folkeskolen, så skolesystemerne kan konkurrere på lige vilkår,« siger hun.
