Den evige idealist takker af
Dansk kriminologis ’godfather’, Flemming Balvig, trådte i denne uge tilbage som professor ved Københavns Universitet. I et halvt århundrede har han stået som en progressiv stemme i debatten om dansk retspolitik, men hans resultater har ikke altid rimet på tidens politiske ønske om strengere straffe
 Flemming Balvig har været en ’enestående stemme’ i dansk kriminologi, og hans optimisme i forhold til at forklare, hvad fakta er, har aldrig svigtet. Det siger mangeårig kollega Eva Smith om professoren, der nu har taget sin afsked. Foto: Flemming Effersø


 Det er vist ikke særligt ofte, en forelæsning på Københavns Universitet er så velbesøgt, at forsamlingen må flyttes til et større auditorium. Men det var tilfældet, da den 71-årige Flemming Balvig i mandags tog sin afsked som juraprofessor ved Det Juridiske Fakultet.
Det store fremmøde afspejlede omfanget af Flemming Balvigs livsværk. Gennem fem årtier har han personificeret dansk kriminologi. Han har trukket faget ud af obskuriteten og udviklet det til en juridisk disciplin, deltaget engageret men nøgternt i den offentlige debat om straffepolitik og vedholdende fortsat med at fremlægge forskning, der har afdækket årsagerne til kriminalitet og de bedste måder at bekæmpe den på. Uanset at genklangen i det politiske etablissement til tider har været til at overhøre.
Blandt hans mest velkendte forskningsresultater er en undersøgelse af befolkningens retsbevidsthed, der viser, at den gennemsnitlige dansker i virkeligheden går ind for mildere straffe – når blot de kender til detaljerne omkring den kriminelles livsomstændigheder.
Det er imidlertid ikke altid, man som kriminolog får lov til at se sin forskning blive omsat til politisk handling. Det bemærker Flemming Balvigs mangeårige kollega juraprofessor Eva Smith, der var blandt deltagerne ved mandagens forelæsning. Hun betegner Flemming Balvig som en »enestående stemme« i debatten om dansk straffelov.
»Han har haft en aldrig svigtende optimisme i forhold til at forklare, hvad fakta er. Desværre er det et forskningsområde, hvor politikerne har deres egne forklaringer. Set i det lys er det ganske imponerende, at han er blevet ved og ved, uanset at hans forskningsresultater ikke er blevet brugt i den udstrækning, de burde være,« siger Eva Smith.
Den normale uorden
Siden slutningen af 1990’erne har den politiske diskurs omkring strafferet i høj grad drejet sig om strengere straffe. En tendens, Flemming Balvig sammen med kollega Vagn Greve blandt andet advarede imod i bogen Hvad nytter – hvad nytter ikke fra 2006, hvor de påviste, at der ikke er nogen sammenhæng mellem strengere straffe og mindre kriminalitet. Snarere tværtimod.
Flemming Balvig forsømte heller ikke lejligheden under sin fratrædelsesforelæsning i mandags til at advare mod en populistisk straffepolitik. Her opfordrede den afgående professor ligefrem til en komplet reformation af den danske straffelov.
»Det skal ikke være forbudt at ryge, at cutte sig, at forsøge at begå selvmord, at ryge hash, sniffe coke og køre uden sikkerhedssele. Skader, som påføres i enighed med andre, skal heller ikke være forbudte,« bedyrede han fra sin talerstol.
En ny straffelov bør kun beskæftige sig med to overordnede typer af kriminalitet, mener Flemming Balvig: betydelige skader på krop og betydelige skader på ejendom. Alt andet hører under den »normale uorden«, der hører med til at leve blandt andre mennesker, argumenterede professoren.
I det hele taget har Flemming Balvig altid appelleret til bedre forståelse og fordragelighed mellem samfundets borgere. Det mener forskningschef i Justitsministeriet Britta Kyvsgaard. Hun kender både Flemming Balvig fra deres fælles tid som forskere på Københavns Universitet og fra samarbejdet om den årlige Offerundersøgelse, som de har udarbejdet i fællesskab siden 2005.
»Flemming har altid været funderet i fakta, men han har så valgt nogle emner, der er inspireret af hans måde at se verden på. At verden ville være et bedre sted, hvis vi kendte hinanden lidt bedre og var lidt bedre ved hinanden frem for at straffe og komme med bål og brand,« siger Britta Kyvsgaard.
»Alle de strafskærpelser, der kom i nullerne, harmonerede i hvert fald ikke med de kriminologiske resultater og det, Flemming har stået for. Hans retsbevidsthedsundersøgelse var også hans måde at råbe op på og sige: ’Det er ikke det, befolkningen vil have’.«
Intet egentligt miljø
Da Flemming Balvig indledte sin kriminologiske karriere, var feltet væsentligt mere overskueligt, end det er i dag. Samlingen af bøger på Kriminalistisk Institut var ikke større, end at en enkelt videbegærlig ung forsker snildt kunne tygge sig igennem dem alle.
Siden er kriminologi blevet et fag i sin egen ret på Københavns Universitet, der er opstået et kriminologisk institut på Aalborg Universitet, ligesom kriminologien er blevet et tema i den bredere velfærdsforskning. En stor del af den udvikling er Flemming Balvigs fortjeneste.
Det til trods er det endnu ikke lykkedes at løfte kriminologien op på et niveau, som man ser det i andre skandinaviske lande, forklarer sekretariatschef i Det Kriminalpræventive Råd, Anna Karina Nickelsen.
»Balvig har været i stand til at samle dygtige folk omkring sig gennem alle årene. Men der er aldrig opstået et egentligt kriminologisk forskningsmiljø eller et kraftcenter, hvor forskningen kan sprede sig fra,« siger hun.
»Jeg vil ikke sige, at det er hans skyld. Men der mangler et miljø, hvor man hele tiden kan udfordre hinanden og kvaliteten af forskningen.«
’Direkte uansvarlig’
En af de stærkeste kritikere af Flemming Balvigs tilgang til strafferet har været Dansk Folkeparti og i særdeleshed partiets retsordfører, Peter Skaarup. I 2008 beskyldte han i et blogindlæg Flemming Balvig for at være »direkte uansvarlig«, når han argumenterede mod højere straffe.
»Flemming Balvigs snak om, [at] høje straffe ikke nødvendigvis skaber engle, er en akademisk gang tomsnak«, skrev Peter Skaarup.
Han forklarer til Information, at den pensionerede juraprofessor har repræsenteret et synspunkt, der giver samfundet ansvaret for kriminalitet, mens Peter Skaarup selv har den holdning, at det er den enkelte gerningsmand, der er ansvarlig.
»Ved terrorangrebet i København var der heller ikke andre end gerningsmanden selv, der var ansvarlige,« siger Peter Skaarup til Information. Han mener desuden, at Flemming Balvig og andre kriminologer glemmer én meget afgørende ting, når de argumenterer for, at strenge straffe ikke fører til mindre kriminalitet. Nemlig at den kriminelle ikke kan begå ny kriminalitet, så længe vedkommende sidder bag tremmer.
»Flemming Balvig har haft for meget fokus på gerningsmændenes situation og retsfølelse, mens jeg mener, at samfundet først og fremmest bør stille sig på offerets side. Han har medvirket til, at vi har haft en meget slap retspolitik i Danmark,« siger Peter Skaarup.
Hjælpekulturen
Modsat hvad man kan få indtryk af gennem medier og den politiske debat er kriminaliteten faldet drastisk i de senere år. Særligt vold og tyveri er for nedadgående, mens børne- og ungdomskriminaliteten er halveret siden 2006.
Derfor er det ifølge Flemming Balvig selv paradoksalt, at så mange politikere fortsat lover strengere og strengere straffe.
»Men trods retorikken er det faktisk lykkedes os at holde brugen af fængselsstraffe under gennemsnittet, mens lande som USA og England har øget brugen kraftigt siden 1990’erne,« siger han til Information.
Noget af hans seneste forskning viser, at en af de vigtigste faktorer i forebyggelsen af kriminalitet er tilknytningen til skolen. Overraskende nok er det ikke så vigtigt, om man klarer sig godt fagligt, men snarere, at man trives i skolen.
»Vi er nødt til at øge folks kompetencer. Hvad enten det er erhvervskompetencer, eller man arbejder frivilligt i en fodboldklub, i sit nabolag eller noget tredje. Når folk føler, at de har noget at byde på i relationen til andre mennesker, så opstår der en hjælpekultur, som netop er kendetegnende for nogle af de lande i verden, der har mindst kriminalitet,« siger Flemming Balvig og fremhæver Japan som eksempel.
»Det første en japaner siger, når han møder en anden, er, ’er der noget, jeg kan hjælpe med?’ Hjælpekulturen er den største og vigtigste kriminalpræventive tangent, vi har at spille på.«

