Ledere skal lære at elske kritik
For at komme den manglende ytringsfrihed på offentlige arbejdspladser til livs skal lederne lære at se kritik fra medarbejderne som en positiv ting, mener eksperter. Fagforbund efterlyser en 'whistleblower'-politik


 Ud med kæft, trit og retning - ind med kritik og udvikling.
Sådan lyder buddet fra flere eksperter, der mener, at for at fremme ytringsfriheden blandt offentlige ansatte skal lederne på arbejdspladserne lære at holde af den kritik, der kommer fra medarbejderne.
»Man skal have lederne til at forstå det helt indlysende: Som leder hjælper man sig selv, hvis man er åben og lydhør over for kritik fra ens ansatte,« siger Claus Haagen Jensen, professor i kommunal forvaltning.
Det er Ingrid Stage, der er formand for Dansk Magisterforening, enig med ham i.
»Lederne er meget nervøse over for kritik, fordi de tror, det kun skaber problemer. I stedet skal de indse, at de har en masse dygtige medarbejdere, som kan bidrage med en stor viden, som kan gøre, at man løser opgaverne bedre - plus at de får mere tilfredse ansatte, som føler, at de bliver inkluderet,« siger hun.
Tim Knudsen, der er professor i offentlig forvaltning ved Københavns Universitet, deler Ingrid Stages synspunkt.
»Kloge ledelser sørger for at inddrage deres ansatte, fordi de kan få meget nyttig information ud af det,« siger han.
Ifølge Claus Haagen Jensen skal lederne lære at se det gode i medarbejdernes kritik, ved at man indskriver ytringsfriheden som et mål i personalepolitikken og i ledelsesstrategierne på de forskellige arbejdspladser.
»Det er en meget indgroet indstilling, og det kan tage lang tid at ændre, men hvis man begynder med at gøre det til et fokuspunkt på møder og i diskussionen af konkrete sager, så kan man få udviklingen i gang mod mere åbne offentlige arbejdspladser,« siger han.
Tim Knudsen mener også, at ytringsfrihed skal skrives ind som et mål for ledere og ansatte.
»Et konkret forslag kunne være, at medarbejderne en gang imellem fik lov at evaluere lederne. Lige nu er det kun omvendt, og det er simpelthen dumt,« siger han.
Whistleblower-nævn
De offentlige ansattes frygt for at råbe højt er ikke et nyt problem, og i 2006 sendte Justitsministeriet en vejledning på gaden, som skulle øge debatlysten og afklare, hvor grænsen for de ansattes ytringsfrihed gik.
Men en undersøgelse fra Dansk Magisterforening fra 2009 viser, at 60 procent af de ansatte slet ikke kender til denne vejledning.
»Vi skal have lavet nogle konkrete tiltag, og dem skal vi presse på med, for det har tydeligvis ikke virket, det vi har gjort indtil nu,« siger Ingrid Stage.
Hun foreslår, at man skal have etableret en whistleblowerpolitik, hvor man opretter et uafhængigt nævn, som medarbejderne kan 'fløjte' til, hvis de oplever noget kritisabelt på deres arbejdsplads. Enhedslisten kom med et lignende forslag i 2008.
»Nævnet kan bidrage med vejledning, og de kan tage sagen op for medarbejderen, uden at han eller hun selv skal gøre noget,« forklarer Ingrid Stage.
Men Claus Haagen Jensen er skeptisk over for forslaget.
»Man kan risikere, at der udvikler sig sådan en sladderkultur, hvor ledere og ansatte får endnu mere mistillid til hinanden,« siger han.
Positiv spiral
Claus Haagen Jensen mener derimod, at man skal fokusere på at få igangsat en proces, som kan afskaffe den ledel-seskultur, hvor der bliver rynket på næsen af ytringsfrihed.
»Det er vigtigt, at det bliver en naturlig ting, at ledere og ansatte kommunikerer åbent hele tiden. På den måde får de mere tillid til hinanden, og det skaber en positiv spiral.«
Han mener, at tilliden kun kan skabes, hvis fagforbundene bag medarbejderne og arbejdsgiverne presser på i fællesskab, men formanden for Foreningen af Kommunale Chefer, Jørgen V. Christiansen, vil ikke anerkende, at der er et problem med manglende ytringsfrihed for offentligt ansatte.
»Jeg er helt overbevist om, at lederne inkluderer medarbejderne og hører dem om deres mening. Vi kører efter det, der hedder et 'medindflydelsessystem', og det tror jeg fungerer,« siger han.

