Kvindekampen rykker tilbage i køkken og have
Siden 60’erne har kvindekæmperne indtaget uddannelsesinstitutioner og arbejdsmarked, men flere moderne feminister mener, at kampen er kommet for langt væk fra køkkenet,  og det er på tide at finde den klassiske kritik af det maskuline samfund frem igen
Katrine Skovgaard har en  køkkenhave på taget af Blågårdsskole på Nørrebro i København. Hun er urban bonde og feminist. For Katrine er køkkenhaven og madvarerne en del af hendes politiske og feministiske projekt. Det er en tilbagevenden til en del af feminismen, der har været væk fra ligestillingsdebattens centrum.


 Der dyrkes ikke mange grøntsager på Nørrebro i København, men taget af Blågårdsskolen er en undtagelse. Her har en gruppe frivillige urbane bønder en køkkenhave med et budskab. En dem er 36-årige Katrine Skovgaard, der er er cand. mag. i æstetik og kultur, feminist og datter af en rødstrømpe.
For Katrine er køkkenhaven og madvarerne en del af hendes politiske og feministiske projekt. Det er en tilbagevenden til en del af feminismen, der har været væk fra ligestillingsdebattens centrum. Hun har til tider haft vanskeligt ved at forklare sin mor, hvorfor hun synes, at madlavning og køkkenhave er så vigtigt, for det kan være svært at argumentere for, uden det lyder som om, man vil sende kvinderne tilbage til kødgryderne. Det er nemlig ikke meningen, for ifølge Katrine Skovgaard skal mændene selvfølgelig være med, og så handler det også om, at enhver ny generation må definere sine egne begreber.
»Det hænger sammen med ambivalensen i menneskets frigørelse. Tidligere var det nødvendigt for feministerne at frigøre sig fra husmoderrollen. I dag kan det være nødvendigt at gøre det her. Også fordi der efter finanskrisen ikke er arbejde at få. Min mor, der er gammel rødstrømpe, forbinder meget af det, vi gør, med en fattigdom, hun kan huske fra sin barndom, og hun har da haft det lidt sådan mærkeligt, med noget af det, jeg har gået og sagt,« fortæller Katrine Skovgaard.
Økofeministerne
Og Katrine Skovgaard er ikke alene i sin aktivistiske køkkenhave. Nanna Kalinka Bjerke, der er feminist, kommunikationsrådgiver og radiovært på det hverdagsfeministiske radioprogram Bom og Bjerke, fortæller, at der især blandt de unge såkaldte økofeminister er en ny dagsorden.
»Måske er det, der er sket, at man har prøvet at skabe et samfund, hvor kvinden i den hellige ligestillings navn skulle sidestilles med manden. Det har man så gjort på en eller anden fast samfundspræmis, hvor kvinderne de sidste 50 år har vist, at de godt kan være ligesom mænd. Det, jeg har kunnet mærke på de unge feminister i dag, det er, at de er meget mere søgende. Der er mange derude, der vil noget andet,« siger Nanna Kalinka Bjerke.
Hun mener, at de unge økofeminister i høj grad er skjulte, for de har ingen klar gruppering eller bevægelse at vende sig imod. For dem bliver feminismen noget de gør, og ikke en forening, de er medlemmer af.
Et feministisk tabu
Efter feminismens anden bølge i tresserne blev livet som hjemmegående husmor et feministisk tabu. Ingen ligestilling uden selvstændighed og ingen selvstændighed uden egen indtægt og økonomisk uafhængighed.
Næsten et halvt århundrede senere er moderne kvinder begyndt spørge, om det er på tide at se tilbage og overveje, hvad der i sin tid blev efterladt i køkkenet.
I en mere radikal udgave har disse tanker i USA udviklet sig til en bevægelse af kvinder og mænd, der både er veluddannede, oplyste og hjemmegående. Det fortæller Shannon Hayes, der har givet navn til de såkaldte radical homemakers. Hvis man vil tale med hende, skal man ringe inden halv otte om morgenen, før både børn og dyr skal fodres på den lille gård i delstaten New York, hvor hun bor og arbejder med sin familie. Shannon Hayes har en ph.d. i bæredygtigt landbrug, og udover husdyr, familie og have passer hun en spirrende deltidsforfatter-karriere.
»Feminisme handler om magtbalancer. Og radical homemaking handler om magtbalance på verdensplan. Hvad med de mennesker hvis land vi ødelægger, fordi vi ikke vil dyrke vores egen mad, hvis vand vi forurener for at få adgang til billig elektronik, eller i hvis lande vi driver miner for at blive ved med at forbruge,« spørger Shannon Hayes.
Hayes og de andre homemakers, er ikke ude på at vende tilbage til det stille husmoderliv, hvor man spændt venter på forsørgerens tilbagevenden fra kontoret, men samtidig køber de heller ikke det ligestillede arbejdsmarkeds krav om maksimal tilstedeværelse, første chefjob inden 35 og familieliv på karrierens præmisser med små børn og konstant dårlig samvittighed.
For hende er det bæredygtige fundamentalt hjemmet, familien og nærmiljøet, og der er her kampen for ligestilling starter. Man må nemlig ikke glemme den kritik af det maskuline, kapitalistiske samfund, der også er en del af feminismen.
Ringen sluttes
Ingen dansk Shannon Hayes har endnu givet navn til en tilsvarende bevægelse her i landet, men mange mener, at ligestillingsdebatten her også bør handle om andet end kvindekvoter og tabermænd. Og det gælder både dem, der flytter på landet og dem, der bliver selvstændige erhvervskvinder.
I nærheden af Lejre er 29-årige Marie Hertz flyttet hjem til sin fædrene gård, hvor hun nu bor med sin mand og fem sammenbragte børn. Hun er uddannet sygeplejerske, kalder sig moderne feminist, og ser intet modsætningsforhold mellem det og en midlertidig rolle som hjemmegående husmor samtidig med, at hun læser en kandidat i sundhedsfremme på Roskilde Universitet:
»For mig handler feminisme i dag også om at komme tilbage til rødderne. Man vil både give sine børn noget god mad og samtidig stå på egne ben. Jeg mener lidt, at ringen sluttes, for nu har feminismen været derude, hvor man ville droppe alt, der havde med det traditionelle at gøre, men nu er man der, hvor man fra et mere oplyst standpunkt godt kan bruge noget af det igen,« mener den nyvalgte formand for Lejre Fødevarefællesskab.
Men for at udfordre det almindelige arbejdsmarkeds krav til kvinder behøver man hverken være økofeminist, urban bonde eller flytte på landet. Det fortæller 37-årige Anette Tvedergaard Madsen, der er professionel blogger og indehaver af blandt andet Babybusiness.dk. Hun begyndte sin karriere som blogger, da hun var på barsel. Delvist på grund af en aversion mod en babyindustri, der lever af mødres frygt for ikke at give deres børn det bedste og delvist på grund af en nybagt mors interesse for børn.
»Jeg blev selvstændig for at kunne disponere over min egen tid. Jeg fandt senere ud af, at det tager mindst lige så lang tid at være selvstændig, men jeg har en frihed, jeg ikke havde som lønmodtager,« fortæller hun.
Anette Tvedergaard Madsen mener, at der en bølge blandt feminister, som kæmper for at få mere tid, og stiller sig selv spørgsmålet: »Vil jeg virkelig bruge så stor en del af min tid på arbejdsmarkedet, hvis jeg ikke synes det er sjovt?« Hun mener, at der stadig er mange feministiske kampe på hjemmefronten, som endnu ikke er taget, og at arbejdsmarkedets krav om tilstedeværelse i høj grad har givet kvinder dobbeltarbejde i stedet for at give dem frihed.
Feminismen anno 2012 er en polariseret debat, hvor man nemt kan komme til at føle sig som en elefant i en glasbutik, når man vil debattere emnet. Men samtidig er der en enorm interesse for køn, fortæller Nanna Kalinka Bjerke.
I hendes feministiske radioprogram oplever hun, at især de helt centrale emner er til debat:
»Vil man være samfundsbevarende eller samfundsændrende? Det er jo den store diskussion. Den har sin politiske rod, og i mange år har man i main-streamingens navn forsøgt at gøre så mange til feminister som muligt. Nu er det måske tid til endnu en gang at skille fårene fra bukkene og erkende feminismens politiske kontekst.«
At der er tale om gammelt tankegods, der har fået en ny form bekræfter kønsforsker og lektor på Roskilde Universitet Karen Sjørup
»Lige fra 70’er kvindebevægelsens første dage har denne økofeminisme eksisteret. Den har været mere usynlig i en del år, men har levet i for eksempel kollektivbevægelsen,« fortæller Karen Sjørup.
I dag mener hun, at de færreste har lyst til at melde sig helt ud af samfundet, men i stedet tager visse aspekter og ændrer livsstil mere end fundamental livsform.

