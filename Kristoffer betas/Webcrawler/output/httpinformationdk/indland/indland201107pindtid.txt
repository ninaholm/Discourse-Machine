Pind har tidligere forsvaret lovbrud
Søren Pind (V) modsiger sig selv i nye advarsler mod lovbrud og ekstremisme. Tidligere har ministeren både forsvaret selvtægt og erklæret sig enig i dele af 'Sjakalmanifestet'. Pind må forklare, hvad han mener, siger S


 »Vi kan ikke vælge, hvilke love vi vil overholde og hvilke vi ikke vil,« lød det tirsdag fra Integrations- og udviklingsminister Søren Pind (V), da han ville forklare, hvad han egentlig mente med sin omstridte Facebook-kommentar om tragedien i Norge og aktivisterne i Østerild.
Men tidligere har ministeren forsvaret selvtægt mod indbrudstyve, ligesom andre dele af hans forklaring strider mod, hvad han før har sagt. Det hænger ikke sammen, siger politisk ordfører Henrik Sass Larsen (S).
»Jeg er ikke sikker på, at jeg forstår hans ræsonnementer fuldt ud, andet end hvis det er bøjet efter lejligheden,« siger han.
I flere medier siger Pind, at han oplever et eskalerende had mod demokratiet, og at selv mindre, politisk motiverede lovbrud kan svække demokratiet og retsstaten.
»Man er bare nødt til at sige, at vi kan ikke vælge, hvilke love vi vil overholde og hvilke vi ikke vil. For det giver ekstremistiske folk mulighed for at sige: 'Nå, men så kan vi også gøre, som det passer os',« siger han til jp.dk.
Men i 2007 mente det daværende medlem af retsudvalget, at lovbrud godt nogle gang kunne forsvares, eksempelvis at køre indbrudstyve ned. Det skete efter, at en københavnsk urmager havde skudt to røvere i ryggen.
»Der er heller ingen, der skal bryde ind i mit hjem, eller gøre min kone og børn noget. Det er min ejendom. Jeg har oplevet min egen far køre en indbrudstyv ned for længe siden, og det mener jeg, er helt fair. Jeg kunne også sagtens selv finde på at gøre noget. Men det er generelt, jeg udtaler mig. Jeg kan ikke sige noget om sagen med urmageren, for den er verserende,« sagde Søren Pind dengang til Ekstra Bladet.
Politisk ordfører Ellen Trane Nørby (V) vil gerne understrege, at Venstre ikke går ind for selvtægt.
»Alle skal overholde landets love, og selvtægt er ikke et svar på tingene i et demokratisk samfund,« siger hun.
Må erkende fejl
Tirsdag nævner Søren Pind også flere eksempler på den ekstremisme, som han ser i det danske samfund.
»Da det såkaldte 'sjakalmanifest' udkom, advarede jeg atter mod det forfærdende menneskesyn, der lå bag satanisk skønt Ritzaus bureau valgte at udlægge det som noget andet,« skriver Søren Pind på sin blog på b.dk om det dokument, som rockerklubben Hells Angels offentliggjorde i 2009.
Men på samme blog skrev han i 2009 om manifestet:
»Her tilkendegives og beskrives og tegnes et billede af nogle mennesker betegnet sjakaler der opfører sig voldeligt, truende og nederdrægtigt.«
Senere i samme blog fortsætter han:
»Og alt i alt må jeg desværre sige, at beskrivelsen ikke er meget af vejen.«
Søren Pind har ikke ønsket at forklare de tilsyneladende selvmodsigelser.
Henrik Sass Larsen gætter på, at Pind er kommet til at udtrykke sig for kategorisk og derfor er blevet fanget af, hvad han tidligere har ment.
»Men så må man jo diske op med en forklaring om, at man har taget fejl på det ene eller det andet tidspunkt,« siger han.

