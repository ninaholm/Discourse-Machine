Europa ser væk



 Det nynazistiske parti Gyldent Daggry har i Grækenland på få år udviklet sig fra et marginalt voldeligt fænomen på den yderste højrefløj til at blive landets tredjestørste parti i meningsmålingerne. De er et dygtigt parti, der formår at formulere radikale svar på landets elendige situation. Det laver socialt arbejde med maduddelinger og militant aktivisme, der renser kvarterer for immigranter. En praksis, som et stigende antal vælgere åbenbart bakker op omkring.
Ser man på de politiske emner, partiet mobiliserer vælgere omkring, er det særligt to ting: Grækenlands hundredetusinder af flygtninge, der dominerer gadebilledet i særligt Athen, og EU og IMF’s forfejlede nedskæringspolitik, som har medført omfattende arbejdsløshed og lønnedgang.
At et nynazistisk parti får stigende opbakning i et EU-land er i sig selv bekymrende. Hvad endnu værre er, så bidrager EU i øjeblikket til at skabe det problem, som sikrer partiet opbakning. I årevis kunne man se, at Grækenland stod med en opgave med immigration, som dets asylsystem på ingen måde kunne klare. Men EU formår stadig ikke at løse problemet med den ulige fordeling af immigranter.
Da formand for EU-Kommissionen Jose Manuel Barroso efter sommerens valg blev konfronteret med Gyldent Daggrys succes, svarede han blot: »Vi bliver nødt til at definere, hvad et nynazistisk parti er. Det kan kun gøres på nationalt niveau«. Men problemet handler ikke om definitioner eller om snak om forbud og respekt for menneskerettigheder, som Europarådet har forsøgt sig med.
Hvis ikke det europæiske fællesskab formår at levere økonomiske og politiske løsninger på de afgrundsdybe problemer, som Grækenland står i, risikerer vi nogle rystelser i det politiske landskab, som Europa i mange år heldigvis har været foruden. Det haster mere, end de tror.

