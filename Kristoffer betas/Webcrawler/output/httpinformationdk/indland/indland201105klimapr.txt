Klimaproblemet snakkes væk
Der er masser af strategier og endnu flere ord, men der tages ingen politiske beslutninger for at dæmpe udledningerne af drivhusgasser, siger grøn tænketank. Til gengæld eksporteres danske forbrugeres CO2-udslip ud af det nationale klimaregnskab – kineserne må tage sig af det
Udviklingen går direkte den forkerte vej, når det drejer sig om klimabelastningen fra danskernes forbrug af varer, rejser m.m., der er delvist skjult i regeringens opgørelser over CO2-udledningen, viser  Concitos opgørelse


 »Aldrig har vi haft bedre dokumentation for, hvor god en forretning det er at redde klimaet, og hvor dyrt det bliver for danskerne, hvis vi ikke gør en indsats. Og aldrig har der været større mangel på politisk handling.«
Det siger Thomas Færgeman, direktør i den grønne tænketank Concito, som i dag for anden gang barsler med en årsstatus for klimaindsatsen i Danmark, Annual Climate Outlook 2011.
Tænketanken er stærkt bekymret over, at der trods en omfattende rapport fra regeringens Klimakommission og trods regeringens egen Energistrategi 2050, som begge viser vej ud af den fossile energis æra, stadig ikke kan ses konkrete politiske resultater.
»Sjældent er der blevet talt så meget og gjort så lidt. Klimakommissionen har talt. Regeringen har talt. EuropaKommissionen har talt. FN's klimapanel har talt. Men faktum er, at der ikke er truffet nogle konkrete beslutninger, der bidrager til at løse vores klimaproblem. Ikke inden for energi, ikke inden for transport og ikke inden for landbrug,« siger Færgeman.
Værst er næsten, at udviklingen går direkte den forkerte vej, når det drejer sig om klimabelastningen fra danskernes materielle forbrug, der er delvist skjult i regeringens opgørelser over CO2-udledningen. Hvor den nationale CO2-udledning ifølge de officielle opgørelser er faldet fra knap 14 ton CO2 pr. dansker i 1990 til godt 11 ton i 2009, så viser Concitos opgørelse, at der i virkeligheden er sket en stigning fra godt 16 ton CO2 pr. dansker i 1990 til over 18 ton i 2009, hvis danskernes samlede forbrug af varer, rejser m.m. medregnes.
Det var i september sidste år, Klimakommissionen barslede med sin rapport Grøn energi om vejen til et danske energisystem uden kul, olie og gas i 2050, og det var i februar, regeringen præsenterede sin egen energi- og klimastrategi til opfølgning af Klimakommissionens rapport.
Men det var først i fredags, at klima- og energiminister Lykke Friis gennemførte det første egentlige forhandlingsmøde med Folketingets partier om en ny energiaftale, der skal omsætte strategien til handling. Og mødet sluttede angiveligt uden resultat eller aftaler om næste forhandlingsrunde.
Concitos granskning af den hidtidige klimaindsats viser, at »det bliver en meget stor udfordring for Danmark at opfylde den aftalte 2020-målsætning og ikke mindst den langsigtede reduktion, som er nødvendig, hvis vi skal bidrage til at holde den globale temperaturstigning under to grader.«
Trods et krisebetinget fald i udledningerne kan selv det nært forestående Kyoto-mål om 21 pct. CO2-reduktion i 2012, målt i forhold til 1990-niveauet, kun nås, hvis Danmark fortsat køber hjælp udefra i form af CO2-kreditter fra øst- og u-lande svarende til omkring tre mio. ton CO2-reduktion om året, påpeger tænketanken.
Smertensbarnet: bilerne
Når det gælder klimaindsatsen på el- og varmeområdet, »er der (siden 2010-opgørelsen, red.) ikke blevet vedtaget nogen nye politiske initiativer af betydning på dette område, bortset fra stramningen af bygningsreglementet for nye bygninger,« hedder det.
Værst halter den politiske indsats dog på transportområdet, som ventes fortsat at være sektoren med hastigst vækst i CO2-udledningerne.
I persontransporten køres der stadig 10 gange så mange kilometer med bil som med tog, og inden for biltrafikken er der tendens til større biler, flere varevogne i persontrafikken samt højere hastighed og flere kørte kilometer pr. bil, hvilket alt sammen ifølge Concito ventes at opveje klimagevinsterne ved øget salg af mere brændstofeffektive biler.
»Der er ikke truffet politiske beslutninger, der vil rykke afgørende ved dette mønster frem mod 2020,« skriver Concito med henvisning til fordelingen mellem biler og kollektive transportmidler.
Udbygningen af infrastrukturen foregår også de kommende år mest på vejene, forslaget om grønne kørselsafgifter er politisk lagt i skuffen, og prisudviklingen er i bilismens favør på bekostning af kollektiv transport.
»Det eneste, der kan ændre noget på fordelingen af personkilometer mellem bil og kollektiv transport, (synes) at være en markant højere oliepris,« vurderer tænketanken.
Eksporteret CO2-udslip
Transporten og landbruget identificeres som de største problemområder i det univers, den officielle  klimapolitik beskæftiger sig med. Helt uden for myndighedsindsatsen og de politiske forhandlinger er imidlertid et stort bidrag til klimabelastningen fra danskernes forbrug af varer, udlandsrejser og visse serviceydelser.
Concitos opgørelse tyder på, at kun 18 pct. af en danskers samlede klimabelastning skyldes den enkeltes direkte forbrug af  el, varme og benzin. 17 pct. af udslippet stammer fra maden og hele 65 pct. fra andre produkter samt rejser og service.
Med globaliseringen er der gennem en årrække sket en udflytning af dansk industriproduktion til lande som Kina parallelt med en øget import af de færdige produkter  herunder fødevarer  samt en øget personlig rejseaktivitet til internationale destinationer.
Klimabelastningen herved indgår ikke i de hjemlige statistikker, så når der registreres en opbremsning i f.eks. dansk industris CO2-udledning, skyldes det ikke, at danskerne har dæmpet det materielle forbrug, men at varerne fremstilles på fabrikker i f.eks. Kina, hvor klimabelastningen så registreres via energiforbruget til kinesiske virksomheder, men hvor man ikke som i i-landene er underlagt CO2-mål under Kyoto-protokollen.
»Det fald, der er i de nationale udledninger, (er) ikke modsvaret af et fald i de globale udledninger som følge af danskernes aktiviteter, idet væksten i danskernes globale forbrug overstiger faldet i de nationale udledninger,« skriver Concito.
Så det, der i regeringens CO2-statistikker ligner et mærkbart fald i udledningerne pr. dansker siden 1990, er i Concitos version med indregning af vort 'globale forbrug' i virkeligheden en vækst. Den enkelte danskers CO2-udledning er ikke godt 11 ton pr. år, som officielt angivet, men i virkeligheden over 18 ton og stigende.
Kun når selve den økonomiske vækst går ned som under finanskrisen, sker der et reelt fald, fordi danskerne midlertidigt nedsætter vareindkøb, dropper udlandsrejser m.m., påpeger tænketankens rapport.
»Der er intet i den danske udvikling af udledningen, der tyder på et skifte eller en løsning på dette, sandsynligvis fordi man ikke mener, at danskerens globale udledning er et individuelt eller et nationalt ansvar, da udledningen jo foregår uden for landets grænser,« skriver Concito.
Annual Climate Outlook 2011 offentliggøres i dag på et seminar i København for områdets aktører.




