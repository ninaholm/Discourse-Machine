10 skelsættende danske opfindelser



 
Magnetisk lagring af lyd

	En klaverstreng, en spole, en jernkerne, et batteri og en mikrofon. Mere skulle Valdemar Poulsen (1869-1942) ikke bruge, før han i 1898 kunne præsentere den såkaldte fonograf – en opfindelse, der gjorde det muligt at gemme lyd. Det blev den direkte forløber for båndoptageren og harddisken.

Højttaleren

	Peter L. Jensen (1887-1962) stod i 1915 foran rådhuset i San Francisco og betragtede 75.000 mennesker. De kiggede alle forventningsfulde på hans medbragte kasse – verdens første højttaler – der for første gang blev præsenteret offentligt til kolossal jubel. 

Tørbatteriet

	Hvorfor ikke putte lidt hvedemel i batteriernes væske? Den tanke blev guld værd for Wilhelm Hellesen (1836-1892). Han præsenterede i 1880’erne verden for det første tørbatteri nogensinde. Melet gjorde væsken sej som pasta, hvilke gjorde batterierne lettere at transportere og håndtere. 

Insulin

	Det var ikke August Krogh (1874-1949), der opdagede insulinen, men han bidrog så væsentligt til forbedringen af insulinfremstilling i Danmark, at hans rolle er altafgørende. Hans arbejde førte bl.a. til oprettelsen i 1923 af Nordisk Insulinlaboratorium, som senere blev en del i Novo Nordisk. 

Stomiposen

	Sygeplejerske Elise Sørensen (født  i 1904) fik en idé, der var både enkel og genial: Man tog en engangspose, udstyrede den med klæbestof og satte den fast direkte på kroppen – det var ikke længere nødvendigt med besværlige forbindinger for at få afføring ud af siden på kroppen.

Legoklodsen

	Mange andre lavede legeklodser af især træ, men Lego begyndte i 1940’erne at lave deres særlige plasticklodser. Men ingen kunne få klodserne til at sidde så godt fast på hinanden som direktør Godtfred Kirk Christiansens kreative afdeling. I 1958 fik de patent på de særlige rør under legoklodsen. 

Carlsbergs gær

	Emil Christian Hansen blev i 1877 ansat på Carlsberg Laboratorium i Valby og fandt ret hurtigt ud af, at gær kan dyrkes. Han isolerede gærcellen og tilførte den en sukkeropløsning, hvorefter han producerede rent gær – den såkaldte rendyrkning. Gæren anvendes i dag til fremstilling af pilsnerøl ikke blot på Carlsberg, men på bryggerier verden over.

Minerydningsplante

	Molekylærbiolog Carsten Meier fra Københavns Universitet fandt i 2001 på at bruge det naturlige farvestof i planter til at skabe en biosensor, der kan ’tænde’ for en rød farve på basis af forskellige stimuli. Det blev til landmineplanten RedDetect, der skifter farve fra grøn til rød, når den stimuleres af udsivende stoffer fra landminer eller ueksploderet ammunition.

Brintpillen

	En brintpille er en ammoniakholdig pille, som er udviklet på DTU i 2005, med kemiprofessor Claus Hviid Christensen i spidsen. Brintpillen bærer brintatomer bundet på nitrogen som ammoniak, hvorefter ammoniak løbende frigives og omdannes til brint. Dette kan betyde, at biler i fremtiden bliver sikrere, da de ikke kører rundt med brandfarligt brint i bilen.

Fiberskopet

	Fiberskopet er et optisk instrument, der kan overføre et billede til øjet ved hjælp af et særligt bundt optiske fibre. Opfinderen hedder Holger Møller Hansen, og han ansøgte om patent i 1951. 

Kilde: Patent- og varemærkestyrelsen

