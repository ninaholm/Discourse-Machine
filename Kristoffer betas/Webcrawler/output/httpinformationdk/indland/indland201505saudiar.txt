Saudi-Arabien overgår sig selv i henrettelser



 Saudi-Arabien gennemførte i går landets 88. henrettelse i år, og dermed er antallet af henrettede i hele 2014 passeret på knap seks måneder. En række aktivister frygter, at retssagerne ikke har været retfærdige.
Det arabiske kongeriges indenrigsministerium oplyser, at de seneste henrettede er to saudiarabiske statsborgere, Awad al-Rowalli og Laft al-Shammary. De var dømt for at have smuglet amfetamin.
De blev henrettet i den nordlige Jawf-region, hedder det i en erklæring, der er offentliggjort af det officielle saudiarabiske nyhedsbureau.
En tredje saudiaraber, Mohammed al-Shihri, blev henrettet for drab i den sydvestlige Asir-region.
Angiveligt blev der i alt henrettet 87 personer i Saudi-Arabien i 2014 ifølge en opgørelse fra nyhedsbureauet AFP.
Blandt de halshuggede i år er den indonesiske hushjælp Siti Zainab, der blev dømt for drab, selv om der ifølge den indonesiske avis Kompas er rejst tvivl om hendes mentale tilstand.
Den indonesiske regering i Jakarta indkaldte den saudiarabiske ambassadør på grund af sagen, hvilket er en sjælden diplomatisk begivenhed, som knytter sig til den saudiarabiske iver for at henrette. I omkring halvdelen af tilfældene er udlændinge involveret.
Blandt årets henrettede er mindst otte yemenitter, 10 pakistanere, syrere, jordanere og folk fra Myanmar, Filippinerne, Indien, Chad, Eritrea og Sudan. Saudi-Arabien ligger i verdenstoppen blandt de lande, der gennemførte henrettelser i 2014 ifølge menneskerettighedsorganisationen Amnesty International. Landets strenge og nådesløse sharialovgivning hjemler dødsstraf for narkosmugling, voldtægt, drab, religiøst frafald og væbnet røveri. Henrettelserne udføres offentligt og som oftest ved at halshugge den dødsdømte med et sværd. Efter kong Abdullahs død 23. januar steg antallet af henrettelser markant, og ingen har været i stand til at forklare hvorfor. Myndighederne har ikke ønsket at kommentere det.

