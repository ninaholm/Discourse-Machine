’Det er en stor del af vores tro, at man skal forsøge at gøre sit bedste’
29-årige Alia Juriah betragter det at få en uddannelse som en vigtig del af at være troende muslim. Indimellem er det dog en udfordring, som når hun bliver nødt til at rulle sit bedetæppe ud på universitetets toilet
Alia Juriah er nødt til at rulle et bedetæppe ud i kælderen på sit studie, når hun vil bede.


 »Ensomheden fyldte meget i mine første år i Danmark. Jeg var seks år, da jeg kom hertil sammen med mine forældre og mine søskende. Vi kendte ikke nogen mennesker og kunne ikke tale sproget. Og så vakte vi opsigt i den lille by i Jylland, hvor vi boede, fordi vores tøj var anderledes. Vi gik med tørklæde og sådan nogle lange kjortler, som man går med i Mellemøsten. Det gør jeg ikke mere.«
»Nu går jeg ikke i tøj, der skiller sig lige så meget ud. Da vi havde boet i Jylland i to år, besluttede mine forældre at flytte til København, fordi de gerne ville have, at jeg skulle gå på en skole, hvor man kunne lære arabisk. Siden har jeg boet i København.«
»Jeg var ude af den, da jeg opdagede, at jeg var gravid. Jeg var 20 år, gik i 3.g og var bange for, at jeg ikke ville nå at blive student. Det var ikke planlagt, og jeg var meget i tvivl om, hvordan jeg skulle få det til at fungere. Men jeg tror på, at alle har ret til et liv, så jeg overvejede slet ikke abort som en mulighed. Det er imod min tro. Heldigvis nåede jeg lige at få huen på, inden jeg fødte.«
»I dag er min søn ni år, og han er ubetinget det bedste, der er sket for mig. Desværre mener han, at han er blevet for stor til at få kram hele tiden. Især når vi er sammen med andre, synes han, at det er dødpinligt, hvis jeg giver ham et knus. Det ærgrer mig, at jeg ikke har været bedre til at lære ham arabisk. Det er en stor ressource at kunne tale flere sprog, men dansk er blevet mit hovedsprog. Derfor er det bare mest naturligt for mig, at vi taler dansk, når vi er sammen.«
Ny forskning: Islam er med til at integrere unge muslimer
»Jeg prøver at være en god muslim. For mig betyder det, at jeg skal tage mig af min familie og sørge for, at alle har det godt. Det er noget, jeg tænker meget over. Hver dag forsøger jeg også at inspirere min søn til at være en god muslim. Jeg fortæller ham, at det er vigtigt at være et godt menneske. Det er en stor del af vores tro, at man skal forsøge at gøre sit bedste, at man skal få et arbejde og en uddannelse.«
»Jo bedre en muslim jeg er, desto bedre en samfundsborger er jeg også. De to ting hænger sammen for mig. Jeg blev skilt fra min søns far, da min søn var to år. Det var hårdt i starten, også fordi det ikke er så velset i de kredse, jeg kommer i. Men jeg gør, hvad der er bedst for mig selv. Social kontrol preller af på mig. Jeg prøver at passe ind, men det skal ikke være på bekostning af min lykke.«
»Jeg har altid drømt om at læse på universitetet. Derfor er jeg også stolt over, at jeg er kommet så langt, som jeg er. Jeg er i færd med at gøre min kandidat i ernæring og innovation på Københavns Universitet færdig. Det har vist sig at være ret bøvlet at forene studiet med min tro. Jeg beder fem gange om dagen, men der er ikke noget bederum på den del af universitetet, hvor jeg går. Heldigvis har jeg fundet et kælderrum, hvor jeg kan rulle mit bedetæppe ud og bede i fred. Desværre er rummet beskidt og fuld af spindelvæv, og så er det besværligt, fordi der ikke er noget vand i nærheden. Inden man beder, skal man ifølge min tro vaske sit ansigt, sine hænder og sine fødder.«
»Vand er et symbol på renhed, og før man møder sin Gud, skal man være ren. Men selv om kælderrummet ikke er det mest optimale, er det bedre end at skulle bede på universitetets toiletter. Det har jeg været nødt til mange gange, fordi der ikke har været plads andre steder. Det føles degraderende, og i de situationer føler jeg virkelig, at jeg går på kompromis med min religion. Da jeg arbejdede i en bank, var det bedre. Der fik jeg lov at låne et rum, når jeg skulle bede. Så skrev jeg bare på døren, at jeg ikke ville forstyrres.«
»Jeg går meget op i mad. Jeg har en madblog, og jeg poster tit små videoer med opskrifter på de sociale medier, der viser opskrifterne step by step. Mad er det, der holder vores krop i gang. Derfor skal det være ordentligt, det vi spiser. Jeg er optaget af, hvordan vi forbedrer fødevarers kvalitet og fjerner de ingredienser, der ikke er gode for os. Mine retter er en blanding af dansk, arabisk og asiatisk. Jeg blander alle madtraditionerne sammen. Det kan jeg godt lide.«
»Jeg er ikke deltidsmuslim. Det var mit svar til en af mine kolleger, da hun ville have mig til at tage mit tørklæde af, mens jeg var på arbejde. Jeg har også oplevet, at en kollega rejste sig og gik, da jeg satte mig ned for at spise frokost ved siden af hende. Hun ville ikke sidde ved siden af en muslim. Den slags begivenheder prøver jeg at ignorere. Det nytter alligevel ikke at sige noget. Og jeg er glad for mit tørklæde. Jeg føler, at der bliver lyttet til det, jeg siger – i stedet for, at folk kigger på mit udseende. Jeg ville føle mig udstillet, hvis jeg gik i udfordrende tøj. Jeg har en fornemmelse af at være beskyttet, når jeg bærer tørklæde.«
»Jeg kan godt føle mig ekskluderet, fordi jeg ikke drikker alkohol. På studiet, da vi havde afleveret en stor opgave, ville jeg invitere min gruppe til kaffe og kage. Vi afleverede opgaven på min fødselsdag, så jeg tænkte, at det kunne være hyggeligt at fejre det hele på en gang. Men dem i min gruppe ville hellere ud og drikke øl.«
»Jeg drikker ikke alkohol på grund af min tro, så jeg foreslog, at vi kunne begynde med at drikke kaffe på en café, og så kunne de tage ud og drikke øl bagefter. Det ville de ikke. En af pigerne fra gruppen mente, at jeg forsøgte at begrænse dem. Men det var virkelig ikke min hensigt. Alle må gøre lige, hvad de vil. Jeg prøvede bare at finde en måde, hvor alle kunne være med. Det kan godt være lidt svært, for den danske kultur er meget forankret i alkohol, og når man ikke drikker, er man hurtigt udenfor. «

