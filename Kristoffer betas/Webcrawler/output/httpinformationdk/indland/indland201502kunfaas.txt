Kun få søger aktindsigt i offentlige selskaber
Selv om der i tretten måneder har været adgang til at søge aktindsigt i flere selskaber, hvor det offentlige ejer mindst 75 procent, har næsten ingen gjort det, viser opgørelse


 Borgernes og pressens interesse i at søge aktindsigt hos de selskaber, der fra januar 2014 kom ind under offentlighedsloven, fordi det offentlige ejer mindst 75 procent, er begrænset.
En opgørelse, som Information har lavet på baggrund af henvendelse til kredsen af selskaber, viser, at der kun er søgt om aktindsigt 24 gange.
Blandt de offentligt ejede selskaber, der siden januar 2014 har været underlagt offentlighedsloven, er bl.a. Rejseplanen A/S, Klasselotteriet A/S, Aalborg Havn A/S, Bibliotekscentralen DCB A/S, Freja (der sælger statens ejendomme), broselskabet Sund & Bælt og projektselskabet Femern A/S.
Rejseplanen A/S er ejet af de offentlige trafikselskaber, men har ikke modtaget en eneste aktindsigt, siden selskabet kom ind under offentlighedsloven for godt et år siden, fortæller selskabets kommunikationschef Birgitte Woolridge.
Direktør Elisabeth Jørgensen fra Klasselotteriet oplyser, at selskabet kun har modtaget én aktindsigt siden januar 2014, og den blev imødekommet i løbet af tre dage.
DBC A/S har ligeledes modtaget en enkelt aktindsigt, som også er imødekommet, oplyser økonomidirektør Finn Andersen.
Derimod har Aalborg Havn A/S afslået den ene aktindsigt, som de har modtaget, fortæller direktionsassistent Bjarke Sørensen.
Ejendomsselskabet Freja har modtaget tre aktindsigter, hvoraf de to er delvist imødekommet, mens den tredje er under behandling, forklarer Frejas chefjurist Lise Grothen.
Sund & Bælt har ifølge selskabets kommunikationschef Lene Gebauer Thomsen modtaget 11 aktindsigter, hvoraf to er afvist, mens der er givet hel eller delvis aktindsigt i ni henvendelser. Projektselskabet Femern A/S har modtaget syv henvendelser om aktindsigt, hvoraf to er frafaldet, to er helt eller delvist imødekommet, to er afslået, mens to fortsat er under behandling, oplyser selskabets HR-direktør Gregers Jensen.
Uopmærksomme medier?
Pressejurist Oluf Jørgensen, der var medlem af Offentlighedskommissionen, ser tre mulige forklaringer på det ret begrænsede antal aktindsigter:
»For det første blev en lang række offentlige selskaber helt undtaget fra adgangen til aktindsigt, lige før den ny offentlighedslov trådte i kraft. Og det var nok nogle af de mest interessante selskaber,« siger Oluf Jørgensen og peger bl.a. på Finansiel Stabilitet A/S, TV 2, KommuneKredit, Danske Spil A/S, Dong samt Statens og Kommunernes Indkøbs Service A/S.
»For det andet viser opgørelsen, at der altså ikke var nogen grund til at frygte, at de offentlige selskaber ville blive overbebyrdet med aktindsigter, hvis de kom ind under offentlighedsloven. Så interessante er de selskaber åbenbart heller ikke. Og for det tredje kan det tænkes, at borgere og medier endnu ikke har fået øjnene op for muligheden for at søge aktindsigt, og at der derfor vil komme lidt flere i fremtiden,« siger Oluf Jørgensen.
Som Information tidligere har beskrevet, er der ikke adgang til at klage over et afslag på aktindsigt fra et af de selskaber, der nu er kommet ind under loven. Det er altså selskabet selv, der suverænt afgør, om der skal gives aktindsigt i et givet materiale eller ej.
Forklaringen er ganske enkelt, at samtlige ministerier har undladt at udnytte offentlighedslovens mulighed for at fastsætte regler om en sådan klageadgang. Selv om der ikke er fastsat en klageadgang, er der stadig mulighed for at indbringe et afslag for Ombudsmanden. Ifølge loven kan Ombudsmanden nemlig beslutte, at han er kompetent til at behandle en sag i et selskab, der er inddraget under den offentlige forvaltning, men siden januar 2014 har det ikke været aktuelt, oplyses det fra Ombudsmandens kontor. Det betyder kort fortalt, at ingen, der har fået afslag på aktindsigt hos et offentligt selskab, har indbragt afslaget for Ombudsmanden.

