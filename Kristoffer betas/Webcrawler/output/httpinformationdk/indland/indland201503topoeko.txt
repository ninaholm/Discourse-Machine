Topøkonom: Kampen for den danske model er allerede tabt
Norwegian-piloterne er beviset på, at det ikke længere kun er de dårligst stillede, der mister privilegier på arbejdsmarkedet, siger professor Guy Standing, forfatter til bogen om den nye udsatte klasse, ’prekariatet’. Fagbevægelsens gamle svar virker ikke længere, og der må skabes en ny social kontrakt, som sikrer både løntryghed og mere fleksible ansættelser
Den 11 dage lange strejke blandt piloterne i luftfartsselskabet Norwegian har berørt 200.000 passagerer. Konflikten mellem selskabet og piloter er symptom på en større udvikling, hvor stadig flere arbejdere får forringede vilkår, mens fagbevægelsen ser magtesløs til. Det mener professor i økonomi, Guy Standing.


 »Vi tager kampen for hele det skandinaviske arbejdsmarked. For det vi oplever med mere og mere usikre arbejdsforhold bliver en realitet for andre faggrupper i fremtiden,« sagde lederen af de norske piloter, mens de danske piloter talte om, at de kæmpede for større principper, end hvad de fik i lønningsposen.
Og de har ret. Sådan lyder vurderingen fra den britiske økonomiprofessor Guy Standing, tidligere ledende økonom i den internationale arbejdsmarkedsorganisation ILO og ophavsmand til begrebet om den nye globale klasse, prekariatet, som han mener, piloterne nu også tilhører.
Piloterne i lavprisselskabet Norwegian har opnået at holde stolen for døren med den aftale, partnerne indgik tirsdag aften efter 11 dages strejke. Men selv om fagforeningsbosserne har retorikken på plads, kommer de aldrig til at vinde den krig, de taler om, forklarer Standing på en telefon fra University of London, hvor han i dag er ansat.
De højtlønnede og velorganiserede danske, norske og svenske piloter er et symbol på, hvad der kan ramme alle i globaliseringens malstrøm. Flere og flere piloter har ingen fast ansættelse ved et flyselskab. Og uanset tidligere privilegier vil stadig flere velorganiserede faggrupper opleve, at de mister rettigheder for til gengæld at måtte acceptere løse kontrakter, mens de underlægges virksomhedernes krav om tilpasning i ’konkurrencen mod bunden.’
Men hverken fagbevægelsen, Europas gamle socialdemokratier eller Thorning-Schmidts ditto har et svar til den nye voksende klasse af unge arbejdsløse, der aldrig finder fodfæste på arbejdsmarkedet trods gode uddannelser, projektansatte kulturarbejdere, freelancere (læs deltidsarbejdsløse), løstansatte akademikere på universiteterne med flere job og dårlig løn og vikaransatte uden forsikringer i et stigende antal brancher. Ufrie mennesker, der findes på tværs af brancher, løn- og uddannelsesniveau, og som er kendetegnet ved at være uorganiserede, i en ’prekær’ situation – prekariat er en sammentrækning af prekær og proletariat – samt at de ikke som den tidligere arbejderklasse har tillid til staten gennem en uskreven kontrakt om opbygning af velfærdssamfundet til gengæld for deres lydige arbejdskraft.
Fragmenterede brancher
»Norge og Danmark har stærke fagforeninger, der har været i stand til at forhale udviklingen, og Norwegian-piloterne har i en vis grad kunnet forsvare sig, fordi de er højt profilerede, velorganiserede og ansat i en central sektor. Men de er også symbolet på lønmodtagernes mere og mere usikre forhold og fremkomsten af et voksende prekariat, som vi ser i alle de europæiske lande nu og ikke kun Sydeuropa,« siger Guy Standing.
Selv om det ikke er første gang, skandinaviske piloter strejker, er det indtil nu andre faggrupper i luftfartsbranchen, som stewardesser og ansatte i bagagehåndteringen, der har mistet rettigheder og er blevet skubbet ud i prekariatet.
»Man vil se, at prekariatet vokser meget hurtigere andre steder på arbejdsmarkedet, og fagbevægelsen kan stadig vinde sejre og indlede internationale sympatistrejker. Men når udviklingen først bliver kendetegnende for en hel branche som f.eks. flyselskaberne, så bevæger den sig op i toppen af hierarkiet, og nu oplever piloterne akkurat det samme, som de andre ansatte,« siger Standing, der peger på universiteterne som en anden branche med indre fragmentering. De højere læreanstalter består af eliter med høje indkomster, der udveksles mellem internationale universiteter som fodboldstjerner. Dernæst et salariat med pension og betalt ferie og nederst et stort og voksende prekariat med løse ansættelser, der ikke ved, hvad de skal undervise i næste semester, og som må kombinere forskellige job for at opretholde en nogenlunde indkomst.
Et mønster bliver tydeligt
Guy Standing ønskede med sin bog, Precariat, The new dangerous class, at vise et mønster i de konstante fyringsrunder, udflytninger af arbejdspladser og strejker, vi ser. Et mønster som han altså mener opfanges i den nye klasse prekariatet.
Og selv om flere partier som spanske Podemos og græske Syriza på den nye venstrefløj opbygger folkebevægelser som svar på det manglende bolværk mod markedet – selv fagbevægelsen herhjemme er begyndt at lytte til folk som Standing, der netop har holdt oplæg for LO – så lever netop den gamle arbejderbevægelse i fortiden, mener professoren:
»Hele vores omfordelingssystem af indkomster er brudt sammen, og vi vil se et større og større prekariat uden social sikkerhed og en stigende ulighed. Det er en systemisk udvikling, der kræver en alternativ strategi fra fagbevægelsen og centrum-venstre-regeringerne i Europa.«
Det er ifølge Guy Standing indlysende, at det politiske system har været nødt til at acceptere globaliseringens vilkår. Og han argumenterer ikke for, at man kan tilbagerulle globaliseringen eller den teknologiske udvikling:
»Vi skal ikke tilbage til det 20. århundreds løsninger. Men fagbevægelsen herunder også danske LO tror, at svaret er mere sikkerhed i ansættelseskontrakterne og kollektive aftaler i den gamle model med centrale overenskomster. Men prekariatet føler sig ikke repræsenteret af fagforeningerne, der ikke har svaret på deres problemer,« siger Standing.
Borgerløn
På linje med f.eks. Uffe Elbæks Alternativet argumenterer Standing for, at staten skal sørge for lønsikkerhed i form af en basisindkomst eller borgerløn til gengæld for, at arbejdstagere skal acceptere mere fleksible ansættelser. En ny social kontrakt, som er indrettet til at varetage arbejdstagernes interesser i globaliseringens tidsalder. For hvis ikke staten kan garantere alle en fornuftig minimumindkomst, så er det ikke retfærdigt, at alle skal bære usikkerheden, påpeger økonomiprofessoren:
»Tilpasninger til globaliseringens udfordringer sker lige nu kun på virksomhedernes præmisser, mens de almindelige ansatte står som taberne. Derfor har vi brug for en ny model, hvor lønmodtagerne kan opnå større sikkerhed og derigennem blive i stand til at acceptere flere korttidsansættelser og mere fleksibilitet. Og samtidig er det jo åbenlyst, at vi ikke kan forhindre udviklingen. I flybranchen f.eks. vil nye lavprisselskaber konstant være en trussel. De kan operere under andre love og underbyde på priserne. Dermed vil aktioner som piloternes i længden kun svække Norwegian,« siger Standing.
– Men vi er kun så småt på vej ud af den største krise siden 1930‘erne. Statskasserne står i minus, hvordan kan du foreslå basisindkomst til alle?
»Den politiske håndtering af krisen er hyklerisk – store subsidier og hjælpepakker er blevet givet til den finansielle sektor, middelklassen har fået skattelettelser, og regeringerne har lukket de efterfølgende huller i statskasserne ved at skære i velfærden. Det er en falsk logik. Krav om finanspolitisk opstramning er baseret på en model, som har tilladt stigende ulighed,« siger Standing.
I Norge har kommentatorer samtidig kritiseret, at det politiske system ikke har villet forholde sig til flystrejken. Ifølge Standing graver centrum-venstre-partierne deres politiske grav med den strategi.
»De europæiske socialdemokratier er i store vanskeligheder, fordi de ikke konfronterer udviklingen. Dermed taber de legitimitet og vælgere til de nationalistiske højrefløjspartier, som udfylder vakuummet efter centrum-venstres manglende svar ved at spille på vælgernes frygt. Men jeg oplever også, at der blandt den unge generation og i en række lande, som f.eks. Sverige, Australien og New Zealand – lande jeg har besøgt på det seneste – er de ved at få øjnene op for, at der kræves nye svar,« siger Guy Standing.

