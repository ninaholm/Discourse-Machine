Indvandrer-elever diskrimineres i praktiksøgning
Indvandrere og efterkommere står bagerst i køen, når arbejdsgiverne skal vælge lærlinge, og kun hver sjette får en plads. Tendensen er så tydelig, at der er tale om diskrimination, og den politiske indsats har fejlet, lyder vurderingen


 Gani Akyurek har siden 2007 gået på teknisk skole og drømmer om snart at kunne kalde sig murersvend. Men for at kunne afslutte uddannelsen skal han finde en praktikplads - og det er lettere sagt end gjort.
"Jeg har sendt i hvert fald 100 ansøgninger, og jeg har også været ude hos mange mestre. Men ingen af dem var interesserede, og der er ikke kommet svar på ansøgningerne," siger 18-årige Gani Akyurek, der i morgen afslutter sit skoleforløb uden udsigt til en praktikplads. 
Han er tredjegenerations- tyrker og en af de 4.000 erhvervsskoleelever, der i øjeblikket mangler en praktikplads. Men dem, der hedder Brian og Kenneth, har meget bedre chancer for at komme i lære, end Gani har.
Indvandrere og efterkommere har nemlig betydeligt sværere ved at få en praktikplads end etniske danskere, og den økonomiske krise gør det endnu vanskeligere, viser ny analyse foretaget af AE-Rådet. 
"Det er helt tydeligt, at det er meget svært for elever med anden etnisk baggrund at få en praktikplads, og det er endda blevet sværere. Kun hver sjette af dem, der søger, får en plads, mens det er meget lettere for etniske danskere," siger Lars Andersen, direktør i AE-Rådet.
Diskrimination
Forskelsbehandlingen kan ikke forklares på anden vis, end at der foregår diskrimination af eleverne, mener Torben Tranæs, forskningschef for Rockwool Fondens forskningsenhed:
"De her elever skal søge mange flere gange, og der foregår klart diskrimination," siger han.
Gani Akyureks manglende lærerplads har meget at gøre med diskrimination, oplever han selv:
"Så snart de hører, at jeg hedder Gani, siger de bare, at de ikke mangler nogen, og så smider de røret på. Det er ret nederen, at de gør forskel efter hudfarve og navn," sukker han og vurderer, at arbejdsgiverne har fordomme, fordi de måske har haft en enkelt dårlig lærling af anden etnisk baggrund - og så skærer de alle over en kam.
Rockwool Fondens forsk-ningsenhed har fundet ud af, at mange arbejdsgivere fo-retrækker etnisk danske lærlinge, fordi de er usikre på de andre elever.
"De ved, at der er nogle, der vil fungere godt, og nogle der vil fungere dårligt, men så skyder de en genvej, og nøjes med at ansætte de etnisk danske," forklarer Torben Tranæs. 
Forbundssekretær i 3F, Per Christensen, mener ikke, arbejdsgiverne lever op til deres ansvar:
"Det er uhyre kortsigtet og snæversynet, hvis ikke alle ønsker at vinde kampen for integration. Når arbejdsgi-verne ikke forstår det, så er der i høj grad nogen, som svigter deres ansvar," siger han og henviser til, at etnici-tet burde være komplet ligegyldigt.
"Arbejdsgiverne må da forstå, at det er helt ligegyldigt, om man hedder Jensen eller Mustafa. Det vigtige er det unge menneske, der gerne vil have sig et ordentligt liv og en uddannelse."
Men arbejdsgiverne kan ikke tage det fulde ansvar alene, mener Karin Parbst fra Dansk Byggeri:
"Hvordan vil du få flere hundrede enmandsvirksom-heder til at tage det fælles ansvar," spørger hun og opfordrer i stedet skolerne til at gøre mere:
"I dag er ansvaret netop blevet så atomiseret, at det ender med at være den enkelte lærling, der står alene med opgaven at finde en plads. Det ansvar burde ligge hos skolerne."
Dansk Byggeri medgiver, at der kan foregå racistisk diskrimination, men hovedproblemet er snarere, at branchen kun rekrutterer de elever, de kender i forvejen:
"Du kan ganske givet finde en dybt racistisk mester, og mange med anden etnisk baggrund har også oplevet mobning. Men det skyldes snarere, at der kan være en mobbekultur, og så er problemet for elever med anden etnisk baggrund, at de har nogle meget spinkle netværk i branchen," siger Karin Parbst. 
Fører til frafald
Når de 100 ansøgninger er skrevet, men der ikke er kommet svar, og når Gani Akyurek oplever diskrimination på baggrund af sin etnicitet, overvejer han sommetider at give op.
"Det er da klart, at man bliver ked af det, og nogle gange overvejer jeg at droppe det hele. Men så tænker jeg; Fuck det, det gider jeg ikke gøre på grund af et par svin," siger han.
Og det er vigtigt, at Gani og de andre elever med anden etnisk baggrund end dansk kommer til praktikfadet - ellers falder de nemlig helt fra i uddannelsessystemet, pointerer Lars Andersen, direktør i AE-Rådet:
"Det er klart, at det fører til frafald. Hvis ikke du kan komme i praktik, kan du jo ikke gennemføre din uddannelse," siger han og kalder situationen uholdbar:
"De elever er klar til at gå videre og har klaret skoletiden, men så kan de ikke komme i praktik. Det er komplet uholdbart," siger Lars Andersen.
Regeringen har en målsætning om, at 95 procent af en årgang skal have en ung-domsuddannelse i 2015, men knap hver anden mand, som er indvandrer eller efterkommer, har ingen ungdomsuddannelse i dag. 
Det er dobbelt så mange, som hvis man sammenligner med etnisk danske drenge, viser en tidligere analyse foretaget af AE-Rådet på baggrund af Undervisningsministeriets seneste tal. 
Per Christensen fra 3F peger også på, at der er en sammenhæng mellem praktikdiskriminationen og frafaldet blandt unge drenge med anden etnisk baggrund:
"På nogle af vores uddan-nelser er frafaldet blandt unge med anden etnisk baggrund helt oppe på 60 procent, og nu ser vi, hvordan antallet af praktikpladser generelt falder. Det rammer jo især den her gruppe," siger Per Christensen.
Indsats fejlet
Udover den egentlige diskrimination kan den ujævne fordeling også skyldes, at indvandrerne sommetider kommer med dårligere resultater fra folkeskolen, vurderer Torben Tranæs:
"Som gruppe forlader de folkeskolen med dårligere kvalifikationer end dansker-ne, så der er givet en sam-menhæng," siger han, men understreger, at "selv, hvis man sammenligner indvandrere med danskere med samme kvalifikationer, er det sværere for indvandrere at få en plads."
3F placerer også en del af ansvaret hos folkeskolen.
"Især folkeskolen formår tilsyneladende ikke at samle de unge op," siger Per Christensen og betoner behovet for mere støtte til eleverne.
"Det handler i virkeligheden om, at der skal sættes ressourcer af til at give dem den særlige støtte og undervisning, som de har behov for," siger han.
Indvandrere og efterkom-mere har længe været over-repræsenterede blandt de praktiksøgende. 
Det gik lidt bedre, da der var pladser nok at tage af, og bygge- og anlægsbranchen buldrede derud af, men nu har krisen forværret situationen. 
Uligheden eksisterer trods initiativer fra Undervisningsministeriets side, som skulle få flere tosprogede i lære. 
Behov for politisk indsats
Men den politiske indsats har slet ikke været god nok, mener Enhedslistens Johanne Schmidt-Nielsen. Enhedslisten har siden 2005 gravet i sagen og har gentagne gange stillet spørgsmål til ministeren. 
Det er skræmmende, så lidt der er sket siden, mener hun:
"Vi kan se, at der ikke sker noget, og det viser en ligegyldighed, som ikke kun er et problem for de konkrete unge, som sorteringen går ud over. Det er også et problem for resten af samfundet, og vi har altså en 95 procentsmålsætning," siger hun og efterlyser en række nye tiltag.
Per Christensen har heller ikke meget tilovers for regeringens indsats:
"Det er skræmmende, at man i en tid med gode konjunkturer og et sted mellem 60 og 70 milliarder kroner i overskud på statsfinanserne, ikke har haft øje for, at den gruppe unge har et helt særligt behov. Der har været alt for lidt fokus på området," siger han.
Lars Andersen kalder Un-dervisningsministeriets initiativer symbolpolitiske:
"Så bevilger man et eller andet, men det har været ren symbolpolitik."
Uanset, hvad man mener om indsatsen hidtil, så betoner Per Christensen, at der skal findes en løsning hurtigt:
"Det rammer os alle sam-men tifoldigt, hvis der ikke gøres noget nu."
Gani Akyurek kunne også godt tænke sig, at der snart skete noget, og at han bare kunne komme ud på en arbejdsplads og vise sit værd. Han ved også godt, at han selv må tage en del af ansvaret og hænger i med forsøget på at finde en plads. Et nyt navn er også en af de ting, han har overvejet: 
"Jeg ville få meget nemmere ved at få en plads, hvis bare jeg skiftede mit navn. Det har jeg hørt fra flere andre. Men altså, hvorfor skulle jeg det - ens navn er jo vigtigt - så langt vil jeg altså ikke gå," siger han.


