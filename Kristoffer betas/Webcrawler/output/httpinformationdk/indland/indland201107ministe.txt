Ministerium ignorerede spørgsmål om statsløse
Integrationsministeriet blev i 2009 spurgt direkte, om en statsløs, født i Danmark, kan nægtes statsborgerskab. Ministeriet svarede ikke på spørgsmålet, der blev stillet i Indfødsretsudvalget af SF. Imens fortsatte ministeriet den ulovlige praksis, hvor statsløse nægtedes statsborgerskab


 Nye oplysninger i statsløsesagen viser, at Integrationsministeriet i endnu højere grad end hidtil antaget har ført Folketinget bag lyset.
Det viser sig nu, at spørgsmålet om adgangen til statsborgerskab for statsløse født i Danmark specifikt blev rejst i Folketingets Indfødsretsudvalg på et tidspunkt, hvor ministeriet med sikkerhed vidste besked om statsløses krav på statsborgerskab. Det skete på et møde den 22. oktober 2009, og selv om Integrationsministeriet, som tidligere beskrevet i Information, havde kendt til statsløses konventionsbeskyttede krav på statsborgerskab siden i hvert fald februar 2008, hemmeligholdt ministeriet de statsløses retskrav for udvalgets medlemmer.
Det var SF'eren Meta Fuglsang, der stillede spørgsmålene på udvalgsmødet, hvor embedsmænd fra ministeriet deltog. Det gjorde hun i anledning af udvalgets behandling af en sag om en statsløs, som ifølge PET var til fare for rigets sikkerhed  den samme statsløse, som integrationsminister Søren Pind forleden omtalte som 'et dilemma'. I dag er Fuglsang overbevist om, at embedsmændene ikke nævnte en konvention: »Som jurist spidser du automatisk ører, hvis ordet 'konvention' bliver brugt, så jeg er sikker på, at det ikke blev sagt.« Aftenen før mødet havde hun og partifællen Hanne Agersnap i en mail orienteret sekretæren for Indfødsretsudvalget om, at de gerne ville spørge, hvad der skal til, for at »en statsløs person, født (og opvokset?) i DK kan nægtes indfødsret?«
Meta Fuglsang erindrer, at diskussionen på mødet udelukkende drejede sig om, hvorfor udvalgsmedlemmerne ikke kan få flere oplysninger fra PET i disse sager.
»Så det er helt sikkert, at de ikke har svaret på, hvad jeg spurgte om,« siger hun.
Selv anede hun dengang ikke, at der var en særlig FN-konvention om statsløshed.
»Når jeg som politiker skal træffe en vigtig beslutning om indfødsret, så har jeg krav på at være kvalificeret informeret. Og det er jeg ikke blevet,« siger hun.
Det har ikke været muligt for ministeriet at kommentere oplysningerne, idet ministeriet »i sagens natur ikke kan referere fra fortrolige møder i Indfødsretsudvalget,« hedder det i en mail.
Indfødsretsekspert Eva Ersbøll fra Institut for Menneskerettigheder undrer sig over sagen: »Det er en klar forsømmelse, for selvfølgelig skal politikerne have den information, de beder om.«

