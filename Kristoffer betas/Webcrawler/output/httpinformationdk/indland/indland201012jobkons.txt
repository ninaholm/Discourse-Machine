Jobkonsulenter dumper Støjbergs aktiveringslov
414 ansatte i landets jobcentre mener, at de arbejdsløse kommer til at tabe på regeringens nye aktiveringslov. I stedet er der brug for en gennemgribende reform af hele området, mener tre ud af fire. Konservative åbner allerede for nye ændringer af den nye lov
Asiya Khan fra Pakistan er i aktivering på et kvindecenter på Nørrebro, men i fremtiden bliver aktiveringen dårligere for de arbejdsløse på grund af den nye aktiveringslov, advarer 47 procent af landets jobkonsulenter.

Vi kommer til at lave dårligere aktivering for de arbejdsløse på grund af den nye aktiveringslov, advarer 47 procent af landets jobkonsulenter og andre ansatte i jobcentrene. Det viser en ny undersøgelse, som HK/Kommunal og Kaas &amp; Mulvad har lavet for Ugebrevet A4.En af de 414 jobcenter-ansatte, der dumper de nye regler, er Flemming Lund Sørensen, der arbejder med et projekt for sygemeldte i Aalborg Kommune. Han bekymrer sig især for de svageste ledige, som han mener, man risikerer at tabe på gulvet.»Der er stor fare for, at ledige med eksempelvis psykiske problemer eller alkoholproblemer får lov at gå passive hen, fordi staten ikke længere tilskynder kommunerne økonomisk til at gøre en indsats for de svageste ledige,« siger Flemming Lund Sørensen til Ugebrevet A4.Den nye aktiveringslov blev endelig vedtaget i fredags og træder i kraft allerede ved årsskiftet. Fremover bliver kommunerne kun belønnet for ledige, der er i virksomhedsrettet aktivering eller ordinær uddannelse. For alle andre kurser og afklaringsforløb får kommunerne samme refusion fra staten, som for at lade de ledige gå derhjemme på passiv forsørgelse.'Vi alene vide'Jobcenter-medarbejdernes modstand overrasker ikke formanden for arbejdsmarkedsudvalget Helle Sjelle (K).»Jeg kan godt forstå, at når man kommer med noget nyt, så er der tit en angst for, hvordan det kommer til at gå. Så der ligger en stor kommunikationsopgave for kommunerne med at forklare de nye regler for medarbejderne og klæde dem ordentligt på,«  siger Helle Sjelle.SF's arbejdsmarkedsordfører Eigil Andersen mener, at den store modstand vidner om, at man ikke i tilstrækkelig grad har taget de mennesker med på råd, som skal føre loven ud i praksis.»Det er en grotesk situation. Vejen til at undgå nogle af problemerne ville værre at spørge dem, der sidder med det her til daglig og rette sig bedre efter fagbevægelsens råd. Men den borgerlige regering har en 'Vi alene vide'-tilgang til det her,« siger Eigil Andersen, der stemte imod loven sammen med resten af oppositionen.Det er tilsyneladende ikke forandringer, de ansatte i jobcentrene er bange for. I undersøgelsen erklærer 77 procent af de adspurgte sig enige i, at regeringen burde lave en gennemgribende reform af hele måden, man griber aktivering an på. Det samme mener erhvervslivets organisation DI, der ellers har bakket op om de nye aktiveringsregler.»Vi mangler temmelig meget viden om, hvad de bedste redskaber er inden for aktivering, og hvordan man indretter systemet derefter. Hele konstruktionen med at give kommunerne ansvaret er heller ikke hensigtsmæssig. Kommunerne tænker for snævert på egen økonomi og har svært ved at se arbejdsmarkedet ud over kommunegrænsen,« siger Steen Nielsen, der er arbejdsmarkedspolitisk chef i DI, til Ugebrevet A4. Men det er endnu for tidligt at tale om nye regelændringer, mener Helle Sjelle: »Vi har taget et skridt i den rigtige retning, og nu skal det først have lov til at træde i kraft og virke. Men der er stadig ting, der kan gøres endnu bedre, og jeg vil ikke afvise, at vi på et senere tidspunkt kan gøre endnu mere,« siger hun.
