Fra whistleblower til tv-stjerne
Julian Assange optræder både på russisk propagandakanal og hos The Simpsons
WikiLeaks stifteren Julian Assange vil interviewe politiske nøglefigurer,  store tænkere og revolutionære fra hele verden i tv-program, der bliver sendt på russisk tv-kanal.


 I denne uge afsluttede den britiske højesteret høringerne i Julian Assanges udleveringssag. Det ventes, at retten inden for et par uger vil afgøre, om WikiLeaks-stifteren skal udleveres til Sverige. Hvis dommen går ham imod, vil Assange appellere til Den Europæiske Menneskeretsdomstol med det argument, at anklagerne er politisk motiverede, og at sex-anklagerne mod ham bare er et påskud.
I mellemtiden sørger Assange med vanlig medietæft for, at han stadig er ’på’.
Nogenlunde samtidig med at dommen falder, debuterer han som tv-vært på en serie på ti halvtimesprogrammer, der skal udforske intet mindre end verdens fremtid: »Går vi mod utopia eller dystopia,« spørger han på sin Twitterprofil.
Naturligt nok var det WikiLeaks hjemmeside, der først kunne afsløre stifterens nye karriere. Assange vil interviewe »politiske nøglefigurer, store tænkere, og revolutionære fra hele verden,« hed det. Dog uden at nævne navne.
Intet er sluppet ud, selv om optagelserne allerede skal være i gang på det gods i Norfolk, som britiske støtter har stillet til rådighed for Assange. I det hele taget omgiver Julian Assange sig med en — for en whistleblower- påfaldende hemmelighedsfuldhed.
Det mest interessante er måske, at udsendelserne bliver vist på den kontroversielle russiske tv-kanal RT, der sender på engelsk, spansk og arabisk til 430 millioner potentielle seere, og som også er meget populær på nettet.
RT blev startet i 2005 under navnet Russia Today som en propagandakanal, der skulle forbedre Ruslands — læs Putins — image i udlandet. Den er ejet af den russiske stat og sætter en ære i at stille de kritiske spørgsmål, som vestlige medier som CNN og BBC ifølge RT ikke stiller.
Ingen kritik af Putin
Det er sådan set rigtigt nok. Kanalen har f. eks. lagt sendetid til konspirationsteorier som, at det var USA, der manipulerede krigen mellem Rusland og Georgien, at Bilderberg-Gruppen er den egentlige magt bag EU, og at Osama Bin Laden ikke er død. Interessante historier, som det kunne være spændende at se nærmere på.
Til gengæld brillerer kanalen ved at være kemisk renset for kritik af Putin. Occupy Wall Street-bevægelsen bliver dækket intensivt, men man skal se langt efter protester og demonstrationer mod Putins styre, og man skal næppe heller forvente at se store kritiske russiske tænkere i Assanges programmer.
Oh, how the mighty have fallen, kan man tænke, men i grunden er det forudsigeligt, at Assange melder sig hos Putin.
Når man står med ryggen mod muren, er man ikke så kritisk i sit valg af venner, og Putin har været en god ven for Assange. Så god at han i 2010 foreslog ham til Nobels Fredspris. Dog uden at vinde genklang i den norske Nobel-komite.
Skam dig mr. Assange
En af Putins hovedfjender, den russiske mangemillionær Alexander Lebedev, som bl.a. ejer de britiske aviser The Independent og Evening Standard, tweetede da også omgående sin forargelse ved nyheden om tv-udsendelserne: »Skam dig mr. Assange. Det er svært at forestille sig en mere sørgelig afslutning for en udfordrer af verdensordenen end som ansat i statsligt russisk tv.«
Men Assange er skam ikke ansat. RT har bare købt programmerne af ham, tweetede RT’s administrerende direktør Margarita Simonyan tilbage.
I det hele taget er det på Twitter, denne her debat udspiller sig. Muligvis fordi Assange ikke vil røre ved Facebook med en ildtang. Han kalder det »verdens største spionmaskine«.
Enhver sammenligning med WikiLeaks er fuldkommen utilsigtet.
Seere på amerikanske mainstreamkanaler vil ikke komme til at lide under mangel på Julian Assange. Han gæsteoptræder som sig selv i USA’s længstlevende primetime show The Simpsons i program nummer 500, der sendes i USA 19. februar.
I programmet flytter familien Simpson ind ved siden af Assange , men de nærmere detaljer må vi vente med. Det konservative Fox-TV, der sender The Simpsons, har offentliggjort et pressebillede, hvor Assange står med forklæde på sammen med Homer og Madge, og Fox understreger, at hans medvirken ikke er politisk men ’satirisk’.
Han har allerede indspillet sine replikker på godset i Norfolk.
Det bliver spændende at følge Assanges karriere som journalist.Han er naturligvis ingen novice i forhold til medieverdenen, men har aldrig selv været den aktive.
I mellemtiden kan vi grunde lidt over, hvad han i grunden mener med sit udsagn om utopia eller dystopia. Ifølge fremmedordbogen er utopia en uigennemførlig tanke eller plan, hvorimod dystopia er et sted, som er uvedkommende og uden fællesskab.
Det er lidt trist alt sammen.

