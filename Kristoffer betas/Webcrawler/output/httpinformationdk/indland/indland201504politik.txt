Politikere kræver forklaring på adskillelse af asylansøgere
Som ’udgangspunkt’ modtager vi kun enlige kvinder og mænd, lyder det fra udrejsecenter efter kritik af adskillelse af et afvist asylpar. Politikere kræver en forklaring


 Flere af partierne bag aftalen om det nyåbnede Udrejsecenter Sjælsmark kræver nu en forklaring på, at par deles på centret, fordi mænd og kvinder indkvarteres hver for sig.
»Det undrer mig, for det er ikke aftalt, at mænd og kvinder skal adskilles på udrejsecentret, så det har i hvert fald ikke været en politisk intention,« siger Radikale Venstres udlændingeordfører, Marlene Borst Hansen.
Den daværende SRSF-regering aftalte i 2012 med Enhedslisten og Liberal Alliance kun at adskille asylansøgere og afviste af slagsen, så sidstnævnte indkvarteres på et udrejsecenter. Målet med centret er at få de afviste asylansøgere til hurtigere at forlade Danmark. Enten frivilligt eller med såkaldte motivationsfremmende foranstaltninger.
»Indkvartering i udrejsecentret signalerer klart, at det her er sidste stop i Danmark, og at man nu skal rejse hjem,« lød det fra daværende justitsminister Morten Bødskov (S).
Information har imidlertid beskrevet, hvordan et afvist rumænsk par – til dets frustration – blev adskilt ved ankomsten til udrejsecentret i Nordsjælland. Ifølge aftaleteksten skal der ellers ved de motivationsfremmende foranstaltninger »tages hensyn til børnefamilier«, og Radikale Venstre vil derfor sammen med Enhedslisten og SF bede justitsminister Mette Frederiksen (S) om en forklaring på parrets adskillelse.
»Hvis der er en god begrundelse, kan det selvfølgelig være nødvendigt at adskille mænd og kvinder,« siger SF’s integrationsordfører, Karina Lorentzen Dehnhardt og fortsætter.
»Men jeg mener, at hensynet til familien må veje tungest, og så må myndighederne sørge for nogle rammer, hvor de kan være sammen som familie. Det er et jo et usædvanligt skridt, for på asylcentrene adskiller vi dem jo ikke.«
Unødvendigt
Enhedslistens integrationsordfører, Johanne Schmidt-Nielsen, understreger, at der kan være fornuft i at adskille modtage- og udrejsecentre, så det første, nyankomne asylansøgere møder, ikke er afviste asylansøgere og mennesker på tålt ophold. Samtidig skal børn og deres forældre først overføres til centret, når udrejsen er umiddelbart forestående, så børnene ikke skal tilbringe længere tid på udrejsecentret.
Integrationsordføreren mener dog, at eksemplet fra Udrejsecenter Sjælsmark viser, at det er en dårlig idé at lade Kriminalforsorgen – og dermed fængselsbetjente – drive dette. Normalt varetager kommuner og organisationer som Røde Kors driften af asylcentre.
»Adskillelsen af par virker helt unødvendig. Man kan få den tanke, at både fængselsbetjentene og kønsadskillelsen er indført for som ’motivationsfremmende foranstaltninger’ – altså for at presse asylansøgerne til at rejse. Det er vigtigt at huske på, at afviste asylansøgere typisk ikke har overtrådt loven. Der er ingen grund til at behandle dem som kriminelle,« siger Johanne Schmidt-Nielsen.
Skal overnatte på centret
Udrejsecenter Sjælsmark åbnede den 11. februar, og planen er, at der en dag kan bo over 600 afviste asylansøgere på den gamle Sjælsmark Kaserne.
I dag huser centret asylansøgere med endeligt afslag på asyl, men på sigt skal det også huse personer på tålt ophold foruden personer, som står umiddelbart over for en udsendelse, og personer, der er udvist ved dom, men ikke frihedsberøvet. Selv om beboerne kan komme og gå, som de vil, er de forpligtet til at bo på udrejsecentret. Hvis de ikke gør det, melder personalet dem som »udeblevet«, hvilket registreres hos Udlændingestyrelsen.
Vicefængselsinspektør i Kriminalforsorgen, Lars Rau Brysting, henviser i en skriftlig kommentar til Udlændingestyrelsen, der har ansvaret for indkvarteringen af asylansøgere.
»Yderligere oplyses det, at udrejsecentret som udgangspunkt kun modtager enlige mænd og kvinder, der indkvarteres i forskellige bygninger. Udlændingestyrelsen er opmærksom på dette og rammerne for indkvarteringen i forbindelse med overførslen af beboere til udrejsecentret. Vicefængselsinspektøren bekræfter dog, at der kortvarigt har været et par indkvarteret i udrejsecentret, hvilket grundet indretningen af beboelsesfaciliteterne i forhold til toilet og bad skete i separate bygninger. Parret havde dog i øvrigt fri mulighed for at være sammen under opholdet i udrejsecentret. Men vi lægger vægt på, at opholdet er kortvarigt, hvilket også er aftalt med Udlændingestyrelsen.«
Siden Udrejsecenter Sjælsmark åbnede, har mere end 10 afviste asylansøgere – herunder det rumænske par – forladt dette og Danmark.

