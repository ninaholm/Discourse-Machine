Regeringen skærer i den frie forskning
Både Det Frie Forskningsråd og Det Strategiske Forskningsråd står til at miste knap 200 mio. kr. i regeringens finanslovsforslag. Værst ser det dog ud til gå den frie forskning, og det går ud over nysgerrigheden og forskningstalenterne, advarer rådsformand
Det kan betale sig at pleje talenterne. Det Frie Forskningsråd var fra begyndelsen med til at støtte Frederik Krebs, og nu har han netop vundet EliteForskprisen for sine nyskabende, langtidsholdbare plastiksolceller.


 Regeringen vil i sit finanslovforslag spare 188,8 millioner kroner på Det Frie Forskningsråd. Det er globaliseringsmidlerne, der løber ud, og selv om alle brikker endnu ikke er på plads, ser det ud til at blive katastrofalt for den frie forskning, siger formand for Det Frie Forskningsråd, professor Jens Christian Djurhuus.
»Samlet set bliver der færre penge til rådighed for den frie forskning end på noget tidspunkt i dette årtusinde,« siger Jens Christian Djurhuus.
Selv når de afsatte reserver til forskning på finansloven er blevet udmøntet, står Det Frie Forskningsråd til at miste mindst 100 millioner kroner, og det kan ikke undgå at gå ud over det stigende antal nyuddannede ph.d.’er, der ikke kan komme videre i deres forskerkarriere.
»Det er os, der virkelig har tegnet de individuelle postdoc-stipendier. Det kan vi nok ikke blive ved med i den situation,« siger Jens Christian Djurhuus om de penge, der sikrer mange forskertalenter deres første forskerstilling.
Som eksempel på, hvorfor det er vigtigt at pleje talenterne og give dem plads til at forske ud fra deres egen nysgerrighed, nævner han den 42-årige professor
Bundne basismidler
I stedet har regeringen valgt at prioritere universiteternes basismidler, så de trods globaliseringspuljen ophør er sikret den samme pose penge de næste tre år, som de har fået i år. Og det er universiteterne særdeles tilfredse med, siger rektorformand Jens Oddershede.
»Vi havde regnet med en reduktion på næsten en milliard kroner, og det blev ikke til noget,« siger han.
Som der også står i regeringsgrundlaget, skal basismidlerne sikre grundforskningen, men det er en misforståelse at tro, at man kan sætte lighedstegn mellem basismidler og fri forskning, siger Jens Christian Djurhuus.
En stor del af universiteternes forskningsprojekter er nemlig betalt af eksterne bevillinger, som universiteterne også bliver nødt til at medfinansiere og understøtte med infrastruktur og administration. Og de penge kommer fra basismidlerne.
»Så det er kun en mindre portion af de midler, der kan anvendes til fri forskning,« siger Jens Christian Djurhuus.
Det samme påpeger Enhedslistens forskningsordfører, Pernille Skipper.
Dertil kommer, at uddannelsestaxametrene er underfinansierede, så universiteterne også her bliver nødt til at bruge af basismidlerne. Men det er kun et argument for at tilføre flere basismidler, siger hun.
»Vi skal have forhøjet basismidlerne på sigt, så de også reelt kan gå til fri forskning, som universiteterne prioriterer,« siger Pernille Skipper.
De penge skal dog ikke komme fra Det Frie Forskningsråd, siger hun.
»Det er bestemt noget, vi skal se på i forhandlinger. Det en dårlig prioritering at skære i Det Frie Forskningsråd,« siger Pernille Skipper.
Ifølge uddannelsesminister, Morten Østergaard (R), er det ingen hemmelighed, at Det Frie Forskningsråd får færre midler, hvis regeringens finanslovforslag bliver vedtaget, men omprioriteringen i bevillinger, skal tjene til at sikre budgetstabilitet på universiteterne.
»Vi har lavet denne her prioritering med åbne øjne, og jeg vil ikke forsøge at bortforklare, at der vil komme færre penge til den konkurrenceudsatte forskning, heriblandt Det Frie Forskningsråd,« siger han, og fortsætter.
»Det, vi har sagt, er, at vi vil sikre universiteternes basisbevillinger, så de kan have langsigtede investeringer i forskning. Men det er klart at hvis man tænker på, hvor frie, de bliver, så afhænger det af, hvordan universiteterne agerer og uddeler midlerne, for i sidste ende er det dem, der bestemmer.«
Få støtter
Venstre har i sit finanslovsforslag afsat en ekstra halv milliard kroner til forskning, men de penge skal gå til at sløjfe de bebudede besparelser på Højteknologifonden og Det Strategiske Forskningsråd, og ikke Det Frie Forskningsråd.
Også det Strategiske Forskningsråd bliver skåret knap 200 mio. kr. på finanslovforslaget og Højteknologifonden 240 millioner kroner. I Det Strategiske Forskningsråd regner man dog med at få pengene ind igen, når forskningsreserven er blevet udmøntet.
I Dansk Erhverv er man dog godt tilfredse med, at regeringen prioriterer uddannelse højere end konkurrenceudsatte forskningsmidler, som forskningsrådene uddeler, fortæller forskningspolitisk chef Jannik Schack Linnemann.
»Vores medlemmer efterspørger gode kandidater og bachelorer. Det er dem, der skaber innovation og vækst og ikke den konkurrenceudsatte forskning,« siger han.
Det vil først stå klart, hvor mange penge der reelt bliver til forskning næste år, når regeringen senere på året præsenterer sin innovationsstrategi. Klart er det dog, at den ikke giver penge til den frie forskning.
/ /

