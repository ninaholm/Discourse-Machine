De forkælede unge
Unge er forkælede, barnagtige og meget lidt fleksible, lyder det fra samfundsforsker, studiechef og videnskabsminister. Derfor står 4.000 studiepladser ledige på de danske universiteter, samtidig med at 7.500 er blevet afvist. Unge slår sig tilsyneladende kun til tåls med drømmestudiet i storbyen
Heldige studerende giver hånd til rektor Ralf Hemmingsen ved Københavns Universitet ved sidste års immatrikulation. I år er mere end 7.500 unge ikke kommet ind på deres drømmestudie, blandt andet fordi de ikke vil søge ud i provinsen.


 Omkring 7.500 unge fik i går besked på, at de ikke var kommet ind på deres drømmestudie på universitetet. Samtidig står 4.000 studiepladser tomme på mindre populære uddannelser i de mindre populære byer.
Det er udtryk for, at de unge er forkælede, mener samfundsforsker og lektor ved Aalborg Universitet, Johannes Andersen.
»De unge tænker på deres egne behov og mindre på samfundets interesser. De er vant til altid at vælge det bedste, både når det gælder restauranter, kulturtilbud og uddannelse,« siger samfundsforskeren, der har skrevet bogen De barnagtige om de flere valg, der træffes på bekostning af færre forpligtelser.
Og den udvikling stemmer overens med de mange ledige studiepladser, erklærer Johannes Andersen.
»Folk er barnagtige,« siger han og kalder tendensen et problem.
»De unge vælger ud fra det sociale og dernæst det faglige. Men de bør i stedet lære at prioritere samfundets behov og indstille sig på at vælge det næstbedste. Det er banalt, men de skal se det i øjnene,« siger Johannes Andersen.
Minister: Lidet fleksible
Når så mange tusind unge har fået afslag, er det fordi, de unge klumper sig sammen på få uddannelser. Blandt de mest populære er psykologi, statskundskab og medicin på Københavns Universitet, hvor gennemsnittet for at komme ind er over 10. Den uddannelse, der slår rekord, er dog International Business på Handelshøjskolen i Købehavn med et gennemsnit på hele 10,9.
Også adskillige andre uddannelser i København er populære, og derfor er mange, især i år, blevet afvist.
Men selv om mange af uddannelserne også findes på universiteternes afdelinger i provinsen som i Esbjerg, Sønderborg, Slagelse og Kolding vækker det ikke just begejstring blandt de unge. I hvert fald har alle uddannelserne her ledige pladser, selv om flere er blevet afvist på de selv samme studier på Københavns Universitet.
Folkesundhedsvidenskab og engelsk i København har f.eks. afvist flere unge, mens der stadig er ledige pladser i Esbjerg og Kolding.
Det undrer videnskabsminister, Helge Sander (V), at de unge ikke bare flytter til provinsen. Han appellerer på det kraftigste til de unge om at kigge på de omkring 180 uddannelser, der har 4.000 ledige pladser og se, om der ikke er noget andet, der kunne tiltrække.
»Det er altså ikke så slemt derovre. Men det er tilsyneladende uoverskueligt at flytte nogle få 100 km væk. Det er ærgerligt,« siger ministeren, der dog ikke vil kalde de unge forkælede:
»Det er ikke et ord, jeg vil bruge. Jeg vil kalde dem meget lidt fleksible,« siger han og opfordrer de unge til at være mere åbne over for alternative muligheder.
Skift mentalitet
På Syddansk Universitets afdeling i Esbjerg glæder man sig over fremgang i ansøgninger. Men:
»Det er et langt sejt træk at lokke folk til,« siger campuschef, Birgit Mikkelsen, der understreger, de gør, hvad de kan for at markedsføre byen og universitet.
»Vi skal åbne de unges øjne og vise dem, at Esbjerg er en lille storby.«
Når så mange pladser er ledige, er det fordi, de unge ikke er nok geografisk mobile, siger studiechef på Syddansk Universitet, Per Andersen.
»Det er meget kort fra Odense til København, men meget langt fra København til Odense. Folk bliver i København og Østjylland, hvor storbyens liv og lys er,« siger han og efterlyser en større geografisk fleksibilitet.
»Det ser vi i Norge, Sverige, England og Tyskland, hvor de betragter det som en del af udviklingen at flytte,« siger Per Andersen og peger på, at de unge er vant til at få opfyldt deres krav.
»Danskerne har haft det for godt i for mange år. Vi spørger ikke, hvad vi kan gøre for samfundet. Nu kræver vi vor ret, men er ikke skrappe til at gøre vor pligt,« siger han og mener, at de mange ledige pladser er et symptom på det.
Leder af Den Koordinerede Tilmelding og studiechef på Københavns Universitet, Jakob Lange er ikke enig i, at de unge er forkælede.
»De har altid stillet krav. Vi har altid haft det problem, at de først bliver realistiske, når alderen begynder at trykke,« siger han.
Drop løftet pegefinger
Jakob Lange forstår godt, hvorfor de unge ikke bare flytter til provinsen.
»Man har måske en række sociale forpligtelser i København, så det er lettere sagt end gjort. Men hvis man ikke er kommet ind, kan man prøve at bringe sig selv i en situation, hvor man måske kan flytte året efter,« lyder rådet fra Jakob Lange.
De studerende selv er hverken enige i, at de skulle være barnagtige eller forkælede.
Næstformand i Danske Studerendes Fællesråd, Laura Toftegaard Pedersen er træt af den løftede pegefinger.
»Jeg ved ikke, hvad de brokker sig over. De bør ikke nedgøre unge mennesker, som har et studie, de drømmer om og brænder for. Det er kun positivt, at så mange har søgt ind på en uddannelse i år,« siger hun, men understreger, at det er ærgerligt, at der ikke er gjort plads til de ekstra studerende, inden rekrutteringen begyndte.
Hvis flere unge skal til provinsen, må man blive bedre til at 'brande' de små universitetsafdelinger, siger Laura Toftegaard Pedersen:
»Uddannelsessystemet bliver hele tiden mere uigennemskueligt. I stedet for brok, bør man oplyse de unge reelt om alternative muligheder.«
Unge tænker på sig selv
Samfundsforsker, Johannes Andersen står fast:
»De nye optagelsestal viser, at København er en by, som man meget gerne vil studere i, selv om der måske både er studie- og boligproblemer. Unge tænker ikke på samfundet, men på, hvad de bedst kunne tænke sig. Det kan man godt kalde forkælelse.«
De unge, der har fået afslag, kan inden den 9. august søge nogle af de 4.000 ledige pladser. Videnskabsminister, Helge Sander, håber på, at mindst 386 ekstra pladser bliver besat, så universiteterne når rekorden fra 2007:
»Ellers bliver jeg utrolig skuffet. Vi andre har jo bevæget os til København for at få hverdag til at fungere, så kan andre vel også gøre det modsatte,« siger han.


