Den danske model er ikke Helena Christensen
I går åbnede det irske lavprisflyselskab Ryanair sin første flyrute fra Kastrup Lufthavn. Ryanairs indtog blev mødt med blandede følelser af lufthavnens rejsende, men med lammende kritik fra fagbevægelsen, som formåede at forhindre Ryanairs første flyafgang
Repræsentanter fra fagbevægelsen står foran Ryanairs indtjekningsskranke i Kastrup Lufthavn og demonstrerer imod lavprisselskabet, som nægter at tegne en overenskomst på danske vilkår for sine ansatte.

Uden for terminal to i Kastrup Lufthavn står en række fagforeningsfolk og lufthavnsansatte iført gule og lyserøde overtræksveste. Mellem røde faner og skilte med påskriften &rsquo;Nej tak til social dumping, ja tak til lige vilkår&rsquo; demonstrerer de mod det irske lavprisflyselskab Ryanair, som i går åbnede sin første af en række flyruter fra Københavns Lufthavn. En kvinde fra fagforeningen HK rækker løbesedler frem mod folk på vej hen mod terminalen med rullekufferter trækkende efter sig. &rsquo;Be fair Ryanair&rsquo; står der med blokbogstaver.&raquo;Du behøver ikke stikke mig sådan én, for jeg kunne aldrig finde på at rejse med dem,&laquo; siger en mand i orange forårsjakke og verfer løbesedlen væk med et smil.Mellem aktivisterne står Michael Keil fra Serviceforbundet, der omfatter Flybranchens Personale Union og ønsker en overenskomst med Ryanair, som skal sikre ordentlige forhold for piloterne og kabinepersonalet i Danmark. Det er langtfra første gang, han demonstrerer mod Ryanair. Første gang var i 1999 i den irske hovedstad, hvor han støttede den irske fagforening i sin omringning af flyselskabets hovedkvarter.&raquo;Dengang fik jeg hældt koldt vand ud over mig, da en af Ryanairs ansatte åbnede vinduet og tømte en spand. Det var midt i december, så det var ikke nogen fornøjelse,&laquo; siger Michael Keil. Han synes hverken forholdene hos Ryanair er blevet bedre eller dårligere siden slutningen af halvfemserne, men de er ifølge ham blevet mere problematiske, fordi flyselskabet siden da kun har ekspanderet og udvidet med nye ruter.Helena ChristensenVed skranke nummer 148 og 149 foregår indtjekningen til Ryanairs første rute, som går til Dublin. Senere på foråret åbner afgange til London, Warszawa og Milano, og der er flere planlagte ruter fra Kastrup på vej. Omkring ti mennesker står i kø til indtjekning. Godt det samme antal journalister er til stede, og cirka 20 af folkene i overtrækstrøjer står omkring køen med løbesedler og skilte, der viser Ryanair-passagere, hvad de synes om dem. En mand i orange overtrækstrøje har et billede af Helena Christensen hængende om halsen som en reference til Ryanairs kommercielle chef, David O&rsquo;Brien&rsquo;, der på et pressemøde i Danmark blev spurgt, hvad han syntes om den danske model.&raquo;Helena Christensen?&laquo;, svarede han køligt og tilføjede, at han ikke havde lyst til at være &raquo;klovn i den danske fagbevægelses cirkus&laquo;.Hvad David O&rsquo; Brien kalder et cirkus, betragtes af andre som en fagpolitisk kamp, der enten vil løfte den trængte fagbevægelse eller udstille dens magtesløshed over for globaliseringen. Som den britiske økonomiprofessor Guy Standing for nylig udtrykte det i denne avis, sker tilpasningen til globaliseringens udfordringer lige nu kun på virksomhedernes præmisser, mens de almindelige ansatte står som taberne.&raquo;Derfor har vi brug for en ny model, hvor lønmodtagerne kan opnå større sikkerhed og derigennem blive i stand til at acceptere flere korttidsansættelser og mere fleksibilitet. Samtidig er det åbenlyst, at vi ikke kan forhindre udviklingen. I flybranchen vil nye lavprisselskaber konstant være en trussel. De kan operere under andre love og underbyde på priserne,&laquo; sagde han og efterlyste en anden strategi fra fagbevægelsen end den, de opererer med i lufthavnen i dag.Tilbage i Kastrup Lufthavn peger manden med fotografiet af Helena Christensen om halsen på skærmene, der hænger over skranke 148 og 149 og modsat alle andre skærme ingenting viser.&raquo;Det har de nok også sparet væk,&laquo; konstaterer han tørt.To personer kommer gående og kunne godt ligne nogle, der skulle tjekke ind ved Ryanairs skranke. En anden af de vestklædte joker til sidemanden om, at de skal huske at grine hånligt, hvis personerne stiller sig i indtjekningskøen. De går dog forbi.En mand, der til gengæld skal med flyet til Dublin, har ikke lyst til at blive interviewet, fordi han ikke gider skamme sig over at have købt en billig flybillet. Det er ikke ham, der er skurken, siger han.Lidt derfra sender DR live og interviewer et ældre ægtepar, som gør klar til at indtjekke bagage. &raquo;Vi ville gerne have betalt flere penge for vores billetter, hvis det kunne sikre bedre forhold,&laquo; siger manden til reporteren. De var tilsyneladende ikke klar over de ansattes forhold, før de købte billetterne.Unfair for konkurrencenEt andet sted i terminal to står Victoria Beltrain Palsgaard og venter på, at hun kan indtjekke sin bagage. Hun skal ikke flyve med Ryanair, men kender en del til flyselskabet og dets ry, da begge hendes forældre har arbejdet i lufthavnsbranchen. Selvom hun er studerende og går efter billige flybilletter, har hun ikke lyst til at flyve med Ryanair og mener, at dem, der gør det, burde skamme sig, men i høj grad også være bekymrede. &raquo;Jeg tror ikke på, at man kan flyve så billigt, betale sine ansatte så dårligt og samtidig have en ordentlig sikkerhed om bord,&laquo; siger hun.En familie på fire er ved at sætte klistermærker på deres kufferter. De skal til Florida, som Ryanair endnu ikke flyver til, og har faktisk aldrig rejst med flyselskabet. Det er ikke noget bevidst valg, for når familien rejser, er det pris og direkte afgange, der bestemmer, hvem de flyver med. Ikke politik.En britisk kvinde i en imiteret leopardpels kommer over og spørger &raquo;what the fuss is about?&laquo;.Sammen med sin søster har hun stået og betragtet optoget af journalister, demonstranter og lufthavnens informationsmedarbejdere. Da hun finder ud af, at der demonstreres mod Ryanair, og at fagbevægelsen varsler konflikt mod dem, nikker hun og siger, at hun godt kan forstå situationen.&raquo;I Danmark er lønningerne så høje og arbejdsforholdene så gode, at Ryanair bliver for billigt et alternativ og dermed unfair for konkurrencen,&laquo; siger hun. &raquo;I England kender jeg ikke nogen, der brokker sig over flyselskabet, for der er vi ikke vant til lige så gode arbejdsvilkår som her i landet&laquo;, siger hun og triller sin kuffert hen mod sin søster, som hun sætter ind i situationen.Ved udgangen mod metroen står den samme mand fra HK, som vi mødte, da vi ankom, stadig og deler løbesedler ud.&raquo;Det er jeres børns fremtid,&laquo; siger han og rækker sedlerne frem. &raquo;Hvis Ryanair får lov til at behandle deres ansatte i Danmark så usselt, vil det skabe ringe i vandet og forringe arbejdsvilkårene i hele landet,&laquo; siger han.Senere på eftermiddagen stillede demonstranterne sig rundt om flyet og forhindrede det i at lette. Efter at have holdt det på jorden i tre timer, gik demonstranterne hjem og en af gruppens talsmænd udtalte til Ritzau: &raquo;Vi synes, at vi har fået sagt pænt goddag og velkommen til Ryanair.&laquo;
