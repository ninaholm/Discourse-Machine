SF truer med at blokere for energiafgift
Regeringens forslag om at bruge milliarder på at lette PSO-afgiften kriteres af flere for at være spild af penge. En af kritikerne er det tidligere regeringsparti SF. Som såkaldt forligsparti kan SF forhindre, at det sker
Statsminister Helle Thorning-Schmidt (S) og økonomi- og indenrigsminister Margrethe Vestager (R) præsenterede regeringens vækstpakke torsdag. Forhandlingerne går i gang i den kommende uge

Mens SR-regeringen kommer højre side i Folketinget i møde med forslaget om at sænke den omstridte PSO-afgift, truer venstre side nu med at blokere for sænkelsen.Det tidligere regeringsparti SF er nemlig ikke blot med i energiforliget. SF står – sammen med regeringspartierne, Venstre, Konservative og Liberal Alliance – bag sidste års forlig om vækstplanen, der skal være med til at levere de i alt 5,8 milliarder kroner, det frem mod 2020 koster at lempe PSO- afgiften. SF’s erhvervsordfører, Steen Gade, afviser imidlertid at lette PSO- afgiften for alle virksomheder. Skal afgiften lettes, skal det kun ske for dem, som har brug for en sådan lettelse. Eksempelvis energitunge virksomheder som gartnerier og cementgiganten Aalborg Portland.»Der er nogle særlige områder, som er ramt på konkurrencen, fordi PSO’en for tiden er så høj. Lettelsen bør derfor rettes mod disse virksomheder, som har brug for den – i stedet for som nu alle. For masser af virksomheder betyder det ikke noget. Jeg vil ikke smøre pengene ud, som de er smurt ud: Det bør være et mindre beløb, men større for dem, som har brug for det,« siger Steen Gade.LÆS:SF foreslår grøn vækstEnhedslisten, som er en del af energiforliget, afviser også at sænke PSO-afgiften for alle virksomheder. Ifølge finansminister Bjarne Corydon (S) kan partierne bag energiforliget (læs: Enhedslisten) dog ikke blokere for sænkelsen, fordi pengene netop skal findes af en anden forligskreds, nemlig partierne bag vækstplanen.Alligevel opfordrer Enhedslistens klima- og energiordfører, Per Clausen, finansministeren til ikke at »spilde« pengene.LÆS:Corydon: Vi kan sænke energiafgifter uden Enhedslisten»Hvis man bruger en milliard om året på at lette PSO’en for alle virksomheder, så vil effekten være lig nul. For langt de fleste virksomheder betyder energiafgiften nemlig kun lidt, PSO’en endnu mindre, og denne lettelse intet. Så det er spild af penge. Men der er virksomheder, som har et højt energiforbrug, og som efterlyser en lettelse. Den lettelse kan man give og så samtidig sikre, at de får reduceret energiforbruget. I stedet for at få en negativ klimaeffekt ved en generel sænkelse vil man derved kunne opnå en positiv eller i det mindste uændret effekt. Gør man energi billigere, så stiger forbruget og CO2-udledningen nu engang,« siger Per Clausen.Senest forklarede daværende klima- og energiminister Martin Lidegaard (R) i december på et samråd i Folketingets fødevareudvalg, at »for langt de fleste virksomheder har PSO-omkostningerne relativt marginal betydning«.’Regeringens model er for dyr’En undersøgelse fra Dansk Energi afslører, at danske virksomheder er blandt de mindst udsatte i EU, når energipriserne stiger i Europa eller falder i USA. Mens PSO-betalingen er steget, er elbeskatningen på flere forskellige typer anvendelse af el i erhvervslivet faldet. Det er meget forskelligt afhængig af typen af virksomheder. Men kun 6,7 pct. af det private erhvervslivs værditilvækst sker i såkaldte energiintensive brancher, og disse står for 8,5 pct. af beskæftigelsen.»Vi har faktisk fået en billigere elregning, herunder bredden af det danske erhvervsliv. Og bredden af dansk erhvervsliv er ikke i nogen global konkurrence. Advokaten konkurrerer med naboadvokaten, og tømreren og bageren gør det samme. Så det betyder ikke noget for deres konkurrenceevne. Men der er en del af det danske erhvervsliv, som er i konkurrence med udlandet, og hvor elprisen har betydning for konkurrenceevnen. Og det er dem, man burde fokusere lettelsen på,« siger direktør i Dansk Energi Lars Aagaard.Dansk Gartneri er heller ikke tilfreds med regeringens forslag efter at have læst, hvad der står med småt.»Når man analyserer forslaget nærmere, viser det sig desværre, at der er meget lidt hjælp at hente for gartnerierne, der ellers i både pressen og blandt politikere nærmest er blevet et symbol på PSO-afgiftens negative indflydelse på danske virksomheders konkurrenceevne,« skriver foreningen i en pressemeddelelse.Den samme konklusion kommer Det Økologiske Råd frem til: »Det er meningsløst blot at smøre støtten tyndt ud på alle virksomheder, uanset om de har brug for den eller ej. Den model, regeringen foreslår, er alt for dyr for Danmark, det giver for store negative klimaeffekter, og vi tvivler på, at det overholder EU’s regler for statsstøtte,« siger sekretariatsleder Christian Ege.Til højre i Folketinget afviser Venstre også at bruge de ubrugte milliarder fra vækstplanen. Partiets finansordfører henviser til, at de borgerlige partier har aftalt at bruge de penge på at sænke arveafgiften.
