Danmark invaderes af fremmede insekter



 Flere og flere arter, der ikke hører hjemme på danske breddegrader, slår sig ned i Danmark og truer de hjemlige arter. Det risikerer at føre til en mere ensformig og artsfattig natur, advarer forskere på forskningscenteret Skov og Landskab ved Københavns Universitet. Alene det sidste halve år er seniorforsker Hans Peter Ravn stødt på tre nye insekterarter, der aldrig tidligere har gæstet Danmark. Det drejer sig den centraleuropæiske pragtbille, en ny asiatisk skjoldlus og den asiatiske mariehøne. De første to angriber typisk svækkede træer, mens den asiatiske mariehøne måske helt kan udkonkurrere den hjemlige af slagsen. Problemet er , at der er tale om invasive arter, der af mennekset - bevidst eller ubevidst - er blevet flyttet fra deres naturlige levested til en ny del af verden, hvor den kan fortrænge det oprindelige dyre- og planteliv, men også den globale opvarmning hjælper tilsyneladende de invaderende insekter på vej. 

