'Statsløshed skal undgås,' forsikrede regeringen i 2002
Samme år som Integrationsministeriet under Bertel Haarder begyndte den ulovlige praksis med at give afslag på statsborgerskab til statsløse unge, forpligtede regeringen sig over for Europarådet til at opfylde de statsløse unges retskrav
I 2002 var det Bertel Haarder, der bestemte i Integrationsministeriet.


 I henhold til en såkaldt kongelig resolution ratificerede regeringen den 4. juni 2002 Den Europæiske Konvention om Statsborgerret. Her forpligter en række af Europarådets medlemslande sig til at overholde de bærende principper om, »at statsløshed skal undgås«, og at det enkelte lands lovgivning skal indrettes således, at »dets nationalitet kan erhverves af børn født på dens territorium, som ikke får en anden nationalitet ved fødslen«.
Allerede i præamblen til konventionen slås det fast, at de ratificerende lande forpligter sig til at tage hensyn til »de talrige internationale instrumenter, som vedrører statsborgerret, dobbelt statsborgerret og statsløshed«.
Blandt disse internationale instrumenter er FN-konventionen fra 1961 om statsløshed helt central. Danmark tiltrådte konventionen i 1977, og ifølge folkeretsekspert ved Aarhus Universitet Jesper Lindholm »genbekræfter Danmark med ratificeringen af Den Europæiske Konvention i 2002 blandt andet, at man er forpligtet til at følge FN-konventionen om statsløshed«.
Men selv om den danske regering altså i 2002 garanterede, at Danmark overholder FN-konventionen om statsløshed, var det ifølge Informations oplysninger netop i 2002, at Integrationsministeriet begyndte den ulovlige sagsbehandling, der førte til, at en række statsløse unge fik afslag på statsborgerskab i strid med samme konvention.
Det tidligste kendte eksempel på den ulovlige sagsbehandling er således, da ministeriet gav konventionsstridigt afslag på statsborgerskab til en ung statsløs mand, der havde søgt om statsborgerskab i februar 2002. Han fik efter mere end to års sagsbehandling afslag med den begrundelse, at han havde gæld, ikke havde bestået danskprøven og ikke havde permanent opholdstilladelse i Danmark, selv om statsløse født i Danmark ifølge FN-konventionen om statsløshed netop ikke skal leve op til disse krav.
Kendte konventionen
I 2002 var det Birthe Rønn Hornbechs (V) partifælle Bertel Haarder, der var integrationsminister, og ratificeringen af Den Europæiske Konvention om Statsborgerret lå således inden for hans ansvarsområde.
At Bertel Haarder var opmærksom på Europarådets konvention om statsborgerskab, fremgår blandt andet af et notat, som Integrationsministeriets Indfødsretskontor udarbejdede i december 2002, hvorefter det blev sendt til medlemmerne af Folketingets Indfødsretsudvalg. Det skete efter spørgsmål fra Indfødsretsudvalget, og Bertel Haarder underskrev som minister det brev, hvormed notatet blev sendt til Folketinget.
I notatet gennemgår Indfødsretskontorets embedsmænd de internationale konventioner, som Danmark har tilsluttet sig, og som har betydning for tildeling af statsborgerskab. Det gælder både FN-konventionen fra 1961 og Den Europæiske Konvention om statsborgerret, som Danmark altså havde ratificeret tidligere på året.
Jesper Lindholm fra Aarhus Universitet undrer sig over, hvordan Integrationsministeriet kunne begynde at give konventionsstridige afslag på statsborgerskab til statsløse unge, netop som regeringen med ratificeringen af Den Europæiske Konvention om Statsborgerret havde genbekræftet konventionerne og lovet at give statsborgerskab til statsløse født i Danmark.
»Når regeringen i 2002 forpligter sig til at undgå statsløshed og så at sige fornyr sin forpligtelse til at følge FN-konventionen fra 1961 om statsløshed, kan Integrationsministeriet dårligt undskylde sig med, at ingen var opmærksomme på den gamle FN-konvention,« siger Jesper Lindholm.
'Uforståeligt'
Indfødsretsekspert fra Institut for Menneskerettigheder Eva Ersbøll er enig.
»Uanset om Danmark havde ratificeret Den Europæiske Konvention om Statsborgerret eller ej, er Integrationsministeriet forpligtet til at følge FN-konventionen fra 1961 om statsløshed. Men ratificeringen af Den Europæiske Konvention er rigtignok endnu en grund til, at man slet ikke kan forstå, hvordan det kunne ske, at der blev administreret i strid med FN-konventionen fra 1961,« siger Eva Ersbøll.


