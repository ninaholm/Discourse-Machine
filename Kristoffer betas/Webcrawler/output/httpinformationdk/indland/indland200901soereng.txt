Søren Gade: Retsforfølgelse af pirater må løses ad hoc
Alle involverede myndigheder var vidende om, at Danmark ikke havde aftaler om overdragelse af pirater, oplyser forsvarsministeren - uden dog at forklare, hvorfor Folketinget ikke også blev informeret


 "Det har lige fra fremsættelsen af beslutningsforslaget B 33 været klart, at tilbageholdelser kunne komme på tale. Det fremgår således af bemærkningerne til det fremsatte beslutningsforslag. Endvidere oplyste udenrigsministeren i et svar til Folketinget i forlængelse heraf, at tilbageholdelser ville kunne finde sted."
Sådan skriver forsvarsminister Søren Gade (V) nu i en kommentar om støtteskibet Absalons problemer sidste efterår, da ti formodede tilbageholdte somaliske pirater ikke blev retsforfulgt, men i stedet frigivet "over stranden", som det formuleres i et dokument fra den aktindsigt, Information for nylig har fået i ministeriet.
Det er korrekt, at ordet "tilbageholdte" er nævnt én gang i bemærkningerne til beslutningsforslaget. Det sker i en gennemgang af, hvad FN's Havretskonventioner muliggør. Ligeledes har udenrigsminister Per Stig Møller (K) i et svar til Folketinget ikke villet "udelukke", at det kunne komme på tale at tilbageholde pirater. Men som Information tidligere har omtalt, blev Folketinget ikke orienteret om, at der ifølge Forsvarskommandoen ligefrem var "sandsynlighed" for, at en situation med tilbageholdte pirater ville opstå.
Ingen aftale
Ministeren fortsætter sin skriftlige kommentar: 
"På den baggrund søgte regeringen - som også oplyst til Folketinget - aftaler om overdragelse med lande i regionen. Det viste sig ikke muligt, og det blev således besluttet at søge ad hoc-løsninger. Dette var kendt af såvel Forsvarskommandoen og Forsvarsministeriet som Udenrigsministeriet, idet situationen blev drøftet på flere møder med de involverede myndigheder."
Ministeren kommer ikke ind på, hvorfor Folketinget - eller den kreds af partier, der står bag udsendelsen af Absalon - ikke blev oplyst om, at det ikke var lykkedes Danmark at indgå aftaler om overdragelse med andre lande, før skibet sejlede af sted. 
"Det fremgår tydeligt," fortsætter Gade, "af det svar, som Forsvarskommandoens Kommunikationssekretariat sendte til dig den 21. januar 2009, at det var klart for de involverede, at løsningen, der ville blive arbejdet ud fra, ville være en stillingtagen fra gang til gang. Som det yderligere fremgår af svaret, viser udviklingen med de fem tilbageholdte mistænkte pirater, som Nederlandene ønsker at retsforfølge, at det giver god mening at forholde sig til sagen fra gang til gang."
At dømme ud fra de dokumenter, som Information har fået aktindsigt i, var ad hoc-løsningen langt fra et førstevalg, men derimod den mulighed, som myndighederne først valgte at falde tilbage på, da andre løsninger viste sig ufremkommelige. 
Således skriver Forsvarskommandoen i et dokument, straks efter de ti somalistiske pirater blev tilbageholdt i september, at piraterne holdes tilbage netop "med henblik på overdragelse". Ministeren slutter: 
"Jeg vil i øvrigt henlede din opmærksomhed på, at formålet med indsatsen, som det fremgår af beslutningsforslaget, først og fremmest er at øge sikkerheden for den civile skibstrafik i farvandet ud for Somalia og ikke at kunne fange og retsforfølge fem eller 15 somaliske pirater."


