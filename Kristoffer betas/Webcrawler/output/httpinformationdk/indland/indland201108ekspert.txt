Eksperter roser Københavns tiltag for 'svage' drenge
Drengene i folkeskolen sakker langt bagud i forhold til pigerne, og det vil Københavns Kommune nu gøre noget ved. I går fremlagde et særligt fagudvalg en lang række tiltag, der skal forbedre de københavnske folkeskoler, og eksperter roser forslagene


 Efter seks måneders arbejde fremlagde et særligt fagudvalg under Københavns Kommune i går en række anbefalinger til folkeskolerne. Og det får stor ros fra flere af de eksperter, som i Information har kritiseret skolernes indsats på flere områder. Især drengene i den danske folkeskole halter bagud med hensyn til læsningen, og selvom kønsproblematikken ikke specifikt er nævnt i anbefalingerne, kan tiltagene alligevel have en positiv effekt på de 'svage' drenge. Det mener blandt andre professor på Aarhus Universitet Niels Egelund.
»Vi må anerkende, at børn er forskellige og har forskellige ting med i bagagen hjemmefra det gælder både drenge og piger. Og det er på høje tide, at undervisningen i højere grad tilpasser sig børnene, som der er lagt op til her,« siger Egelund.
I marts måned nedsatte Københavns Børne- og ungdomsborgmester Anne Vang (S) det særlige udvalg bestående af lærere, skoleledere og pædagoger, foruden direktør i Dansk Industri Lars Goldschmidt, for at de skulle komme med konkrete anbefalinger til de københavnske folkeskoler.
Som Information beskrev i sidste uge påpeger flere eksperter behovet for mere fokus på læsningen i 4.- 6. klasse, fordi det især er i de år, at drengene begynder at sakke bagud. Og netop fokus på mellemtrinet er fremhævet i anbefalingerne, hvilket glæder seniorforsker i læsning fra Danmarks Pædagogiske Universitetsskole Jan Mejding.
»Det altafgørende er, at man får fanget disse drenges egen interesse for læsningen, og motiverer dem til selv at gøre noget ved det, for i den alder er man fuldstændig afhængig af, at man får et god samarbejde med eleven selv. Og et særligt fokus i de år kan hjælpe utrolig meget,« siger Jan Mejding.
Udvalget anbefaler specifikt et turboforløb på to gange tre uger om året for børn med særlige behov, foruden en times mere danskundervisning om ugen til alle i 7. og 8. klasse.
Usejt at læse
Et andet væsentligt punkt i anbefalingerne er at undervisningsdifferentiere eleverne, hvilket vækker begejstring hos eksperterne. For især på den måde kan man få drengene med, mener Niels Egelund.
»Man skal selvfølgelig passe på, at det ikke udvikler sig til drenge og pigehold, men undervisningsdifferentiering er altså ikke bare noget med at dele de stærke og svage op. Det kan også bestå i, at man sætter elever sammen i grupper på tværs af, hvor de er rent fagligt, så de kan hjælpe hinanden, hvilket er meget glædeligt,« siger han.
Det handler dog ikke kun om, hvor mange timers undervisning børnene har, eller hvordan de er fordelt i klasserne, mener antropolog og lektor ved Institut for Uddannelse og Pædagogik (DPU), Aarhus Universitet, Laura Gilliam. En anden helt væsentlig grund til at drengene ofte halter bagud i forhold til pigerne, er de fastlåste forestillinger om, hvordan en 'rigtig' dreng er:
»Drenge underpræsterer ofte i forhold til, hvor meget de egentlig ville kunne, fordi de ikke er motiverede, eller fordi de oplever, at det er usejt at gå op i skolen. Det er en kerneproblematik i folkeskolen, hvordan det at være en god elev og samtidig være en 'rigtig dreng' kan hænge sammen. Derfor bør man ikke kun upgradere lærerne fagligt, men også pædagogisk, for at give dem indsigt i hvilke faktorer, der spænder ben for drengene, og ikke mindst hvordan de selv kan gøre en forskel gennem andre forventninger, tilgange og tilbud til drengene.« siger Laura Gilliam.
Derfor bifalder hun også udvalgets fokus på brugen af it, for det kan være med til at motivere drengene:
»It-redskabet vil kunne motivere en masse drenge og måske gøre det mere legitimt at lave skole ting, fordi det er forbundet med noget, der er sejt i andre sammenhænge. Men det kræver selvfølgelig, at også læreren er på tæerne for ikke at sakke bagud rent teknologisk,« siger Gilliam.
Budgetforhandlinger
Københavns Børne- og ungdomsborgmester Anne Vang har regnet på, at det vil koste mellem 25 og 30 millioner at føre anbefalingerne ud i livet, og det er med dem under armen, at hun går til budgetforhandlinger i Borgerrepræsentationen.
Medlem af Borgerrepræsentationen og kommunal-ordfører for Konservative, Rasmus Jarlov, er positiv overfor anbefalingerne:
»Men vi skal passe på, at det her ikke bare bliver en undskyldning for at bruge flere penge. Vi er med på at lave nogle strategiske investeringer på kort sigt, og det kan også være at vi skal have et fremstød, hvor vi bruger lidt flere penge på kort sigt. Men vi håber selvfølgelig, at det kan lade sig gøre uden at bruge flere penge.«

