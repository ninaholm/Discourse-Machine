'Vi sender handlede kvinder ud til  en uvis skæbne'
Ny handleplan mod menneskehandel fortsætter med at sende handlede kvinder tilbage til hjemlandet, selv om de risikerer at ende i prostitution og blive handlet igen. S erkender problemet, mens Venstre forsvarer hjemsendelserne med, at de virker


 Handlede kvinder skal fortsat sendes hjem, selv om ingen reelt aner, hvad der sker med kvinderne efter hjemsendelsen. 127 kvinder og mænd blev i årene 2007-2010 vurderet som ofre for menneskehandel af de danske myndigheder. Kun to fik asyl  resten er blevet sendt hjem. Trods kritik fra FN af Danmarks deportering af ofre for menneskehandel, så fortsætter de danske myndigheder med at sende de handlede kvinder hjem. Ifølge regeringens nye 'handlingsplan til bekæmpelse af menneskehandel' skal indsatsen for hjemsendelse hjælpes på vej af 'succeshistorier.' Men reelt set sender Danmark kvinderne tilbage til en uvis skæbne, mener Sine Plambech, der er ph.d.-studerende med speciale i menneskehandel ved DIIS og Columbia University. De kvinder, hun har haft kontakt med i Nigeria, mener ikke, der er tale om en frivillig hjemsendelse, forklarer Sine Plambech.»Det er jo paradoksalt, at vi sender dem ud i en uvis skæbne, når vi samtidig er så optagede af at redde folk fra menneskehandel,« siger Sine Plambech. Når handlede kvinder bliver sendt tilbage til Nigeria, står lokale ngo'er i nogle tilfælde parate til at hjælpe, men mange af kvinderne oplever, at det er så som så med hjælpen, fordi pengene fra Europa er alt for lang tid om at nå frem, forklarer Sine Plambech.
Føler sig snydt igen
Mange af kvinderne har været så længe i Europa, at de ikke længere har kontakt til deres familier og derfor ikke har noget sted at bo. En del de unge kvinder ender derfor med at prøve nye risikable migrationsruter til f.eks. Mellemøsten eller Sydafrika, hvor de må låne sig til rejsen. Ligesom mange af kvinderne må fortsætte med at sælge sex i Nigeria for at tjene de penge ind, de har sat til ved at rejse til Europa. For mange af kvinderne giver hjemsendelse en følelse af, at de er blevet snydt igen, mener Sine Plambech:»Spørgsmålet er, om vi har reddet de handlede kvinder, eller vi sender dem ud i ny risikofyldt migration, derfor er der god grund til at give dem en mere individuel vurdering og mulighed for en midlertidig opholds- og arbejdstilladelse i stedet for bare at sende dem hjem.«
Jonas Christoffersen, der er leder af Institut for Menneskerettigheder, mener, at menneskehandel er et stort dilemma for myndighederne, fordi der er så lidt sikker viden om, hvordan forholdene er, når de bliver sendt hjem.
»Du skal være i risiko for at lide overgreb i hjemlandet, før vi har pligt til at give opholdstilladelse,« siger Jonas Christoffersen, der ikke mener, at der er noget galt med hjemsendelse, hvis der er nogle hjælpeforanstaltninger klar i hjemlandet.
»Men det er ikke legitimt, hvis man sender de handlede kvinder direkte hjem til fortsatte overgreb og prostitution,« konkluderer Jonas Christoffersen. Han mener, at de danske myndigheder generelt har haft for travlt med at sende handlede kvinder hjem i stedet for at undersøge, hvad der skal til for at hjælpe dem.
»De handlede ses først og fremmest som ulovlige immigranter, der har overtrådt udlændingeloven, snarere end som ofre for overgreb, og det perspektiv er man nødt til at ændre. Politiet burde koncentrere sig om den organiserede kriminalitet bag ofrene, i stedet for kun at se på, om kvinderne må være her,« siger Jonas Christoffersen.
Alle med undtagelse af Enhedslisten er med i forliget om den nye handlingsplan mod menneskehandel. Socialdemokraternes socialordfører, Mette Frederiksen, er dog enig i, at der er risiko for, at de handlede kvinder ryger tilbage i prostitution og menneskehandel.»Hvis der er kvinder, der vil hjem, vil vi gerne støtte dem med det eller uddannelse, og der er også udmærkede tiltag i handlingsplanen i forhold til opsøgende gadearbejde, men der mangler et element, der gør det muligt for kvinderne at få humanitært ophold, for vi tror ikke , at alle handlede har noget at vende hjem til,« siger Mette Frederiksen. Men ideen om midlertidigt eller humanitært ophold afvises af regeringspartierne og DF. Venstres ligestillingsordfører Louise Schack Elholm forstår ikke kritikken:
»Evalueringen af hjemsendelserne viser, at det har givet rigtig gode resultater at sende handlede kvinder tilbage og hjælpe dem med at starte på en uddannelse eller starte egen virksomhed, så de ikke havner i det samme en gang til,« siger Louise Schack Elholm, der mener, at det er den bedste løsning for kvinderne frem for at give dem opholdstilladelse.   Regeringen vil give fem mio. kr. ekstra til hjemsendelser af nigerianske kvinder via FN, men Sine Plambech mener, de danske myndigheder burde holde øje med, hvad der sker med kvinderne, efter de har været  hos ngo'erne i hjemlandet.

