Udlicitering af forskning giver mindre åbenhed
Flere ministerier er begyndt at udlicitere forskningsopgaver til private virksomheder. Det giver mindre indsigt i processer og resultater - og forskning af dårligere kvalitet, mener eksperter og opposition


 Flere ministerier er begyndt at udlicitere dele af den forskning og myndighedsbetjening, som traditionelt har ligget hos sektorforskningsinstitutionerne, som i dag huses af universiteterne.
Dermed kan private firmaer byde ind og vinde opgaverne i konkurrence med universiteterne - og det kan få alvorlige konsekvenser for offentlighedens indsigt i forskningsrapporter frem over. De private virksomheder har nemlig ikke pligt til at offentliggøre deres forskningsresultater.
Senest har miljøminister Troels Lund Poulsen(V) meldt ud, at nogle af de opgaver, som Danmarks Miljøundersøgelser ved Aarhus Universitet traditionelt har stået for, fremover skal sendes i udbud.
Enhedslistens Per Clausen har spurgt miljøministeren, om han vil »pålægge virksomhederne den samme ret og pligt til at offentliggøre resultater, som DMU/Aarhus Universitet har haft«.
Men det vil miljøministeren ikke:
»Private konsulentfirmaer m.v. er ikke omfattet af samme regler som universiteterne og dermed ikke samme ret og pligt til offentliggørelse af resultater,« skriver miljøminister Troels Lund Poulsen i sit svar.
Og det er ikke godt nok, mener formanden for rektorkollegiet, Jens Oddershede:
»Udliciteringen må foregå på lige vilkår, så man bør pålægge de private den samme grad af offentlighed. Hvis vi skal være åbne og gennemsigtige, så må det også være krav til de andre aktører. Ellers er det ikke fair,« siger Jens Oddershede.
Også Per Clausen er forundret over svaret fra miljøministeren:
»Det betyder, at der kan være masser af forskningsresultater, der ikke kommer ud i offentligheden,« siger Per Clausen. Samme holdning har Socialdemokraternes forskningspolitiske ordfører, Kirsten Brosbøl:
»Det er åbenlyst et problem. Man bliver nødt til at sørge for at lave en bestemmelse om, hvad der skal lægges frem, så offentligheden har mulighed for at få indsigt i, hvad statens penge bliver brugt til,« siger hun.
Kvalitet
Også kvaliteten af leverancerne fra de private firmaer, kan der sås tvivl om. Eksempelvis hyrede undervisningsministeriet i 2006 ingeniørvirksomheden COWI - og ikke Danmarks Pædagogiske Universitet - til at udarbejde de nationale tests i folkeskolen.
Projektet er i dag mere end to år forsinket og langt dyrere end først antaget:
»Der er stor fare for, at fagligheden bliver trynet, når man udliciterer den slags opgaver,« siger Claus Emmeche, der er lektor i naturfilosofi på Københavns Universitet og initiativtager til bloggen Forskningsfrihed. Han mener ikke, at de private virksomheder har samme faglighed at trække på som sektorforskningsinstitutionerne.
Også Jens Oddershede frygter, at kvaliteten af forskning og rådgivning bliver ringere:
»Der er en fare for, at ministerierne vil kigge mere på prisen end på kvaliteten af forskningen,« siger Jens Oddershede og tilføjer:
»Udlicitering er fint. Men det skal foregå på lige vilkår. Så det må sættes som et krav, at de private firmaer leverer forskning på samme niveau som universiteterne.«
Kontroversielle sager
Jens Oddershede frygter desuden, hvad der vil ske, hvis et ministerium vælger private aktører til at forske i en politiske kontroversiel sag:
»Visse private firmaer vil nok være mere tilbøjelige til at give rekvirenten ret, når det kommer til forskning i politisk følsomme emner. Det kræver ofte stor integritet at løse den salgs opgaver. Jeg mener, at universiteterne netop gennem vores indbyggede krav om objektivitet og åbenhed står stærkt. Man kan se alle vores kilder - og hvordan vi er nået frem til vores resultater. Og derfor diskutere vores resultater på et oplyst grundlag.«
Claus Emmeche fra Københavns Universitet frygter, at ministerierne måske ligefrem kan finde på at spekulere i at vælge de private virksomheder:
»Det handler både om åbenhed og om muligheden for at styre forskningen. Ofte vil der sidde en følgegruppe med repræsentanter fra rekvirenten. Og de kan i høj grad være med til at diktere designet af forskningen. Derfor kan man stille spørgsmålstegn ved om den rådgivning, som ministerierne og offentligheden får, er solid nok, når den kommer fra private virksomheder.«
Også Per Clausen mener, at de private virksomheder vil være mere føjelige over for ministerierne:
»De firmaer, der lever af at lave evalueringer, har en økonomisk interesse i at løse opgaven på en måde, så man også får opgaver i fremtiden. Derfor er universiteternes pligt til at offentliggøre vigtige forskningsresultater helt central. Den sikrer, at alt det ubehagelige kan komme frem.«
I sit svar til Per Clausen afviser miljømister Troels Lund Poulsen, at udlicitering skulle føre til problemer om med åbenheden:
»Det er fast praksis, at rapporter m.v., der udarbejdes for Miljøministeriet, offentliggøres. Denne praksis vil fortsætte, og det vil fortsat være således, at resultaterne af rapporter m.v. offentliggøres.«
Men det er ikke nok, mener Per Clausen:
»Selv om ministeriet offentliggør en rapport, så kan der stadig være masser af delkonklusioner og forskningsresultater, som ikke optræder i den endelige rapport, og som aldrig vil se dagens lys,« vurderer han.
Højeste kvalitet
Videnskabsminister Helge Sander understreger, at hensigten med konkurrenceudsættelse er at sikre, at de ydelser, der bliver leveret, er af højeste kvalitet i forhold til prisen.
»Jeg mener, at universiteterne leverer forskningsbaseret myndighedsbetjening af høj kvalitet. Men det er i sidste ende fagministerierne, der vurderer, hvor de kan få den bedste kvalitet i forhold til prisen i de ydelser, der efterspørges,« siger Helge Sander.
- Bør de private ikke pålægges samme offentlighedskrav som universiteterne for at sikre fair konkurrence?
»Fagministerierne bestiller opgaverne, og det er derfor først og fremmest fagministerierne, der må vurdere, i hvilken grad en eventuel privat aktør skal og kan leve op til offentlighedskrav,« siger Helge Sander, der understreger, at han forventer, at ministerierne som hidtil vil offentliggøre rapporter, uanset hvem der har lavet dem.


