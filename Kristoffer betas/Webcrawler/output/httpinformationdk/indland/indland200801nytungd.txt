Nyt ungdomshus rykker nærmere
De unge har accepteret Frederikssundsvejens Skole i Københavns Nordvest-kvarter som nyt ungdomshus. Men huset kan kun tages i brug med de lokale beboeres blåstempling
Frederikssundsvejens Skole i Københavns Nordvest-kvarter bliver måske nyt ungdomshus.


 De unge fra miljøet omkring det tidligere ungdomshus på Jagtvej 69 har sagt ja til at flytte til Frederikssundsvejens Skole. 
Det oplyser de unges advokat Knud Foldschack efter et møde i går aftes på Københavns Rådhus mellem de unge, overborgmester Ritt Bjerregaard (S) og Foldschack. At de unge har sagt ja til den nye lokalitet, er dog ikke det samme som, at de rent faktisk også får bygningen. 
Før den nedlagte skole i Københavns Nordvest-kvarter kan tages i brug, er der nemlig en række forhindringer, som skal ryddes af vejen. 
Skolen er alt for stor til at rumme de unge og deres aktiviteter. Derfor skal en del af lokalerne lejes ud til andre brugere. De lokale beboere skal også give grønt lys via borgerhøringer og i lokalråd.
Men Knud Foldschack var alligevel optimistisk efter mødet: 
"Jeg tror, at der er masser, som synes, at det er spændende med et ungdomsmiljø omkring Frederikssundsvejens Skole, og vi har allerede nogle bud fra folk, der vil være med. Der er en masse myter om, at det er umuligt at bo ved siden af et ungdomshus. Men jeg tror, at det er muligt at få til at fungere sammen," sagde Knud Foldschack.
Ritt anbefaler Baunehøj
Ritt Bjerregaard foretrækker dog fortsat, at det nye hus bliver placeret på Baunehøj Remise i Københavns Sydvest-kvarter. Det ligger tæt på Vestre Fængsel og Vestre Kirkegård og langt fra beboelsesområder. 
"Det er først og fremmest, fordi der er længere til naboer, og det vil være muligt at lave et ungdomsmiljø, der ikke forstyrrer så mange," sagde Ritt Bjerregaard efter mødet. 
Det tidligere ungdomshus på Nørrebro blev ryddet 1. marts sidste år. Det var først efter den store og overvejende fredelige demonstration ved Grøndalsvænge i oktober, at de unge og Ritt Bjerregaard mødtes til de forhandlinger, der altså i går bragte de unge et skridt nærmere et nyt hus. 


