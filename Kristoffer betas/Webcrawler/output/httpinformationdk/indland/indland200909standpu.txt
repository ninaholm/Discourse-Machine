Man har et standpunkt ...
Et nyt skatteudspil fra Socialdemokraterne og SF - endnu en ny taktik. Siden Helle Thorning-Schmidt er blevet formand for Socialdemokraterne, har den ene taktik afløst den anden. Det gamle arbejderparti er blevet kynisk og beregnende. Partiet afholder denne weekend sin femte kongres, siden formandsskiftet, men mangler stadig nøglen, der kan give forspring til den røde blok
Kontraktpolitik. Med skatteudspillet har Helle Thorning-Schmidt lagt sig fast på netop den kontraktpolitik, hun tidligere har har angrebet regeringen for at låse sig fast på.


 De ser alvorlige, ansvarlige og en smule uvante ud, som de toner frem der på hjemmesiden, Helle Thorning-Schmidt og Villy Søvndal. De fortæller danskerne om deres nye fælles skatteudspil, som bliver skrevet ind i et kommende regeringsgrundlag.
»Tak fordi du kiggede ind. Her kan du få klar besked om vores økonomiske politik,« siger Helle og giver pænt ordet til sin nye politiske forbundsfælle, Villy:
»Vi kalder det Fair forandring, for vi vil forandre Danmark, og vi er villige til at prioritere,« siger Villy og giver ordet tilbage til Helle. Sådan bliver de ved.
For første gang nogensinde har to partier lavet en fælles hjemmeside for at markere deres samlede strategi.
Men det er ikke det eneste nye. Da Helle Thorning-Schmidt i 2005 blev valgt som formand for partiet, holdt hun en tale ved partiets ekstraordinære kongres, hvor hun lovede det modsatte:
»Vi må ikke isolere os selv med SF og Enhedslisten,« lød den klare melding dengang fra Thorning-Schmidt.
Men nu har piben fået en anden lyd. Da Socialdemokraterne og SF lancerede deres fælles skatteudspil, skubbede de samtidig de radikale ud i kulden. Og det var definitivt. Deres skatteudspil var et regeringsgrundlag, og der ville ikke blive flyttet et komma, lød det fra Helle og Villy, som godt vidste, at de radikale ikke kunne tilslutte sig udspillet.
De radikale er dermed ikke længere Socialdemokraternes favorit som regeringspartner, som ved valget for knap to år siden.
En ny S-strategi har set dagens lys - endnu én - for der har været mange, fastslår lektor i statskundskab ved Aalborg Universitet Johannes Andersen:
»Socialdemokraterne skifter hele tiden taktik. De er blevet for synligt kyniske og beregnende. Det er ikke særlig troværdigt,« siger han.
S-projekt efterlyses på fjerde år
Da Socialdemokraterne og SF fremlagde deres skatteudspil, åbnede Helle Thorning-Schmidt op for et samarbejde med Dansk Folkeparti. Men partiet smækkede døren lige tilbage i hovedet på S-formanden - de radikale krævede et dementi. I går afskar Helle Thorning-Schmidt så igen DF og fremhævede de radikale og Enhedslisten som støttepartier i en ny S-ledet regering, hvor partierne vil få indflydelse på bl.a. skatteområdet. Alligevel lyder det på partiets politiske ordfører, Henrik Sass Larsen, ikke, som om de radikale får noget at skulle have sagt:
»Vi har tænkt os at stå fast på vores valgløfter, og hvis konsekvensen er et nyvalg, så er det sådan, det bliver. Vi ændrer ikke vores skattepolitik,« sagde han til Politiken i går, hvor S-kongressen begyndte.
Selv om det er over fire år siden, Helle Thorning-Schmidt blev valgt som socialdemokraternes formand, kan det være svært at få øje på det socialdemokratiske projekt. I det gamle klassesamfund, hvor Socialdemokratiet var et arbejderparti, herskede der ikke nogen tvivl om, hvem partiet appellerede til. Men i dag er de gamle samfundsstrukturer brudt op, og arbejderne er ikke længere nogen stor vælgergruppe. De forskellige partier navigerer bevidst mod de samme vælgergrupper. Det velfærdsprojekt, socialdemokraterne mere eller mindre havde monopol på, er nu allemandseje og dermed også en del af de borgerliges politik. Socialdemokraterne anno 2009 har ikke fundet noget alternativ. Det socialdemokratiske projekt eksisterer ikke, pointerer Johannes Andersen.
»Socialdemokraterne har ikke fundet den nøgle, der kan give den røde blok forspring. Det er svært at forstå, for banen er kridtet op til et regeringsskifte. Regeringen har siddet længe og er sårbar, men socialdemokraterne  har ikke fundet dens svage punkter.«
Et politisk parti er netop kendetegnet ved, at en række mennesker har tilsluttet sig den samme ideologi og har de samme grundholdninger, som de dyrker om og om igen for at påvirke den politiske udvikling. Men for mange kommentatorer - og vælgere - lader det til, at den socialdemokratiske lejr har svært ved at finde ud af, hvilket ben den skal stå på, når den så ofte skifter standpunkt.
Valget af alliancepartnere er et eksempel, hvor Helle Thorning først advarede mod, at partiet isolerede sig med SF; lavede udspillet 'God regeringsførelse' med de radikale i 2007, som indebar ni principper, der skulle gælde for en SR-regering - og nu i 2009 laver et historisk skatteudspil med SF, der skal gælde en S-SF-regering, og som ekskluderer de radikale fra at være med.
'Et ekstremt taktisk parti'
Johannes Andersen mener, at partiet er præget af usikkerhed og mangel på selvtillid.
»Der er tale om en slingrekurs,« siger han og anbefaler, at Socialdemokraterne går i tænkeboks for at finde ud af, hvad det er, der er det socialdemokratiske projekt.
Michael Kristiansen, politisk kommentator og tidligere spindoktor for Anders Fogh Rasmussen er enig i, at det længe har set sort ud fra Socialdemokraterne. Problemet er ifølge ham, at partiet slet ikke har haft nogen strategier - men blot en masse forskellige taktikker. Da Poul Nyrup tabte valget til Anders Fogh Rasmussen i 2001, fik vælgerne skylden for det overraskende nederlag. Socialdemokraterne har siden hen valgt at gøre som Fogh. Der har været for meget kopipolitik, især på udlændinge- og skatteområdet, og det er uklogt, påpeger Kristiansen, der kalder Socialdemokraterne »et ekstremt taktisk parti.«
»Helle Thorning og Henrik Sass laver nogle taktikker i ledelsen, som ser smarte ud, men som ingen gider at kæmpe for. De demotiverer hele deres organisation, - ingen synes jo, det er sjovt at kæmpe for Foghs politik.«
Noget tyder på, at den tidligere spindoktor har ret. I hvert fald har flere markante politikere forladt den socialdemokratiske folketingsgruppe, bl.a. Pia Gjellerup, Nikolaj Wammen, Frank Jensen, Lotte Bundsgaard, Anne-Marie Meldgaard og snart Thomas Adelskov.
»Den enorme sivning fortæller, at man sagtens kan være borgmester i landets større kommuner, men ikke holde ud til at sidde i den socialdemokratiske folketingsgruppe,« siger Kristiansen med henvisning til Århus-borgmester Nikolaj Wammen og spidskandidat til overborgmesterposten i København Frank Jensen. Ligeledes er Thomas Adelskov borgmesterkandidat i Odsherred Kommune.
Også Kristiansen påpeger, at der er kommet »en høj grad af kynisme« i partiet, som netop hænger sammen med de mange taktikker. Sidste skud på stammen, valget af SF som alliancepartner, begynder dog at »ligne noget«, fordi partiet nu opstiller et mere synligt alternativ til regeringen. Men samarbejdet skal være holdbart, hvis det skal give pote - og det varer nok længe, før der kommer fremgang. I hvert fald er det SF, der i meningsmålingerne trækker mandater hjem: S står til cirka 23 procent, svarende til 42 mandater, mens SF henter 36 mandater hjem.
»Socialdemokraterne mangler stadig at finde ud af, hvad deres projekt er,« siger Michael Kristiansen.
Skatteloft - skattestop - skat op
Et andet afgørende område, hvor socialdemokraterne har skiftet standpunkt er, som nævnt, fordelingspolitikken. Kort før Helle Thorning blev formand i april 2005, fremlagde partiet med daværende formand, Mogens Lykketoft, skatteudspillet 'Made in Denmark'. Her forsøgte socialdemokraterne at udskifte regeringens populære skattestop med et såkaldt skatteloft. Men kun et år senere - da Helle Thorning havde været formand i godt 10 måneder - valgte partiet at acceptere VK-regeringens skattestop dog med »tre forbedringer,« som partiet kaldte det. I valgkampen i november 2007 ryddede S al tvivl af banen og tilsluttede sig skattestoppet fuldt ud. Så sent som i april 2008 skriver Helle Thorning sågar i en kronik i Politiken, som led i endnu et nyt udspil, 'For enden af den tredje vej':
»Det er urimeligt og virkningsløst at hæve skattetrykket yderligere.«
Men året efter, i august i år, er det tilsyneladende hverken urimeligt eller virkningsløst længere. I hvert fald fremlægger S og SF et nyt skatteudspil, der både indfører en millionærskat og hæver selskabsskatten. Og vælgerne kan oven i købet være helt sikker på, at udspillet gennemføres, hvis S og SF danner regering:
»Det vi lægger frem i dag, bliver skrevet ind i et kommende regeringsgrundlag. Det er en ny regerings skattepolitik - hverken mere eller mindre,« sagde Helle Thorning-Schmidt, da forslaget blev fremlagt.
Dermed har Socialdemokraternes leder lavet en kontrakt med vælgerne. Noget, netop hun ellers har været yderst kritisk over for. Ved kongressen i 2005 var kritikken mod regeringens kontraktpolitik skånselsløs:
»Regeringen er handlingslammet. Fordi den er i lommen på Dansk Folkeparti. Fordi den ikke tør tage ansvar for noget som helst. Fordi den fører kortsigtet kontraktpolitik.«
Helle Thorning gav dengang liberalismen skylden for Venstres lyst til kontrakter: »For liberalister er kontrakten - den forpligtende aftale på et frit marked - jo den reneste og smukkeste form for relation mellem menne-sker,« sagde hun og forklarede, at det for Socialdemokrater handlede om solidaritet. Om tillid:
»Som socialdemokrater vil vi ikke basere vores forhold til befolkningen på en kontrakt, men på et nyt gensidigt tillidsforhold.«
Men i 2009 har hun og Villy lagt hovedet på den røde blok og lovet vælgerne, hvordan tingene kommer til at se ud, hvis de får regeringsmagten efter næste valg.
Udelukkelse en fatal fejl
Mange mener, det er forkert at holde de radikale uden for skatteudspillet. Kommentator og politisk redaktør på Politiken Peter Mogensen, der »over hovedet ikke mener, det er normalt at skifte strategi, som S har gjort det«, kalder udelukkelsen af de radikale »en fatal fejl.«
»Helle Thorning dummede sig grundlæggende og overgik de parlamentariske realiteter,« siger han og hentyder til, at S og SF ikke selv kommer op på de 90 mandater, det kræver at flytte ind i regeringskontorerne. Med den kolde skulder til de radikale får Helle Thorning sandsynligvis endnu sværere ved at leve op til et af mange løfter på 2005-kongressen:
»For at sikre os et regeringsskifte, skal vi følge en politisk strategi, hvor vi arbejder Venstre og Konservative ud af regeringskontorerne.«
Hvis Helle Thorning-Schmidt er »klog og statsmand«, bør hun på weekendens kongres i Aalborg indbyde de radikale til debat om skat og udlændinge, lyder rådet fra Peter Mogensen:
»Det er en pille, der skal sluges, men det kan hun godt, ellers ender det med den klassiske totalsplittelse.«
Peter Goll, der er tidligere rådgiver i SF, ser det nye S-SF-samarbejde som det eneste valg, Socialdemokraterne havde. Samtidig har Anders Fogh forladt dansk politik, og det giver mere rum til at Socialdemokraterne nu kan definere sig selv.
»Men Helle Thorning holder ikke til endnu et strategiskifte. Hvis de pludselig vil noget andet nu, så virker det helt utroværdigt,« pointerer Peter Goll.
Tidligere partisekretær hos Socialdemokraterne, Jens Christiansen, forstår godt, hvorfor Helle Thorning og Henrik Sass har valgt at bryde partiets ellers hellige alliance med de radikale. Alternativet ville være at fortsætte den slingrekurs, som gjorde de tabte valget i 2001, 2005 og 2007, mener han. So-cialdemokraterne og SF har taget ved lære af Fogh, der var mester i at tilpasse sig det politiske landskab. S-SF-ledelserne er begyndt at opfatte politik på en moderne måde, mener Jens Christiansen. Han roser deres nye hjemmeside, og fremhæver hvor vigtig en samlet opposition er:
»Hvis man vil vinde magten, overskygger signalet om en samlet opposition alt andet.«
Men det er netop problemet - oppositionen er ikke samlet. Partiets kommunalordfører Rasmus Prehn mener, at en fremtidig regering bør rumme plads til de radikale:
»Selv om S og SF nok er nødt til at være fast i kødet, bør alliancen udbygges til de radikale. Og det ville da være rigtig udmærket, hvis man også italesatte samarbejdsvilje over for radikale,« siger han.
Kritikken preller af på den politiske ordfører, Henrik Sass Larsen, der i manges øjne anses som partiets chefstrateg. Han mener, selv samme kommentatorer, der nu kritiserer partiet for slingrekurs, netop har efterlyst nye udspil fra S og kritiseret dem for ikke at forny sig nok.
»Det er simpelthen for billigt at komme med den slags analyser,« lyder genmælet fra Sass Larsen, som fremhæver, at Socialdemokraterne hele tiden forsøger at forny sig i forhold til samfundsudviklingen.
Én socialdemokrat ville måske have været stolt af sit parti i dag - statsminister Jens Otto Krag, der efter at være tvunget til at samarbejde med SF i 1966 for at beholde regeringsmagten sagde: »Man har et standpunkt, til man tager et nyt.«
Forskellen er, ifølge Johannes Andersen og Michael Kristiansen, bare den, at partiet i dag er blevet kynisk.


