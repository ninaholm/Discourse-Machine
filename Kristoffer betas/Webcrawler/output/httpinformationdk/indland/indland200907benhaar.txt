Benhård - og blufærdig
Henrik Sass Larsen vil med egne ord næppe vinde en popularitetskonkurrence. Men både med- og modspillere roser hans politiske tænkning og hans loyalitet. Information tegner et portræt af den omstridte socialdemokrat
Efter nogle dages drøje hug som en leder uden gennemslagskraft, får Henrik Sass Larsen også skulderklap. Han har selv sagt: 'Mit succeskriterium er ikke, at alle skal ønske at komme på campingferie med mig.' Her ses han ved sin campingvogn.


 »... jeg bliver aldrig typen, der render rundt og leger reserve-Jesus. Mit temperament er ikke til at vende den anden kind til. Jeg slår igen.«
Ordene er Henrik Sass Larsens. Manden, der gennem de seneste dage har været udsat for en voldsom kritik fra egne rækker, er en hård negl. Og det er ikke første gang, at Helle Thorning-Schmidts højre hånd, Henrik Sass Larsen, er i modvind.
Under den seneste valgkamp blev han af Venstres Jens Rohde beskyldt for at spionere mod sit eget parti. Sass Larsen - der selv har tilbagevist historien - skulle angiveligt have lækket flere S-oplæg til Venstre i bestræbelserne på at få væltet daværende partiformand, Mogens Lykketoft.
Men selv i Venstre-kredse er der faktisk ros at hente til den 43-årige socialdemokrat:
»Jeg anser Henrik for at være en dygtig og begavet politiker. Man kan indgå aftaler med ham og vide, at de holder,« > siger Venstres politiske ordfører, Peter Christensen.
Han betegner dog også Sass Larsen som 'kantet':
»Og jeg har svært ved at forestille mig, at mange bruger ham til at græde ud hos,« siger Peter Christensen videre.
Fra venstre mod højre
I sin tid som DSU-formand fra 1992-96 var Henrik Sass Larsen kendt som en del af organisationens venstrefløj.
Konsulent Jan Juul Christensen lærte den unge Sass at kende i partiets ungdomsorganisation, og siden boede de to i kollektiv sammen. Jan Juul Christensen beskriver Sass som en meget loyal og god ven:
»Henrik vil gøre meget for de folk, han vælger som sine venner. Det har også bevirket, at han nogle gange har sloges med andre - nogle har nok følt, at han har trådt dem over tæerne,« siger vennen.
Men som tiden gik, flyttede Sass Larsen sig stadig mere mod højre i partiet. Ikke mindst i indvandrerdebatten har han bekendt sig til strammerfløjen, og i dag betegnes han ikke sjældent som 'forbenet højrefløjs-socialdemokrat'. I 2000 blev han valgt til Folketinget, hvor han sågar blev omtalt som Poul Nyrup Rasmussens kronprins. To år senere forsøgte han - støttet af Nyrup - at blive politisk ordfører, men posten gik til den tidligere justitsminister Frank Jensen. I stedet udnævnte den nye partiformand, Mogens Lykketoft, Sass Larsen til skatteordfører. Da Helle Thorning-Schmidt overtog formandsposten i 2005, blev Sass Larsen næstformand og finansordfører - en post han en overgang supplerede med det for partiet besværlige integrationsordførerskab.
Sæt Sass fri
I 2006 blev manden, flere partifæller betegner som chefstrateg, altså Socialdemokraternes politiske ordfører. Og det er den opgave, han i de seneste dage er blevet beskyldt for ikke at kunne løfte.
Den mangeårige socialdemokrat Ole Vagn Christensen er begejstret for Sass, men er samtidig blandt de MF'ere, der helst ser Sass Larsen i en anden position. For i følge partifællen har Sass Larsen muligvis for meget at se til:
»Han skal både udfylde rollen som strateg og som politisk ordfører, der er klar med en kommentar på en aktuel sag klokken fem om morgenen. Det sidste er en væbneropgave, og det er primært den funktion, man savner,« siger Ole Vagn Christensen, som efterlyser, at posten som politisk ordfører går til en anden end chefstrategen.
For den plads udfylder Sass Larsen på glimrende vis ifølge Ole Vagn Christensen. Han har med pauser undervejs siddet i Folketinget siden begyndelsen af 80'erne, og har oplevet, hvordan Henrik Sass Larsen også er blevet uretfærdigt behandlet af partiledelsen. Ikke mindst da Lykketoft i 2002 satte sit hold og gik uden om Henrik Sass i partiledelsen:
»At han ikke blev politisk ordfører er måske oplagt. Men at han ikke kom med i ledelsen, var en bevidst handling for at undgå ham. Og det har jeg aldrig forstået,« siger Ole Vagn Christensen.
Alliancen med Hansen
Netop i den periode sloges Socialdemokraterne internt i en grad, så partiet var ved at gå op i sømmene. Ikke mindst partiets venstrefløj anført af Carsten Hansen lå i et slagsmål med Sass og hans meningsfæller - >en kamp, der ifølge Carsten Hansen var tæt ved at sprænge partiet. Men så opstod en alliance. Hansen blev inddraget i ledelsen hos Thorning og Sass, udnævnt til gruppeformand, og bor i dag dør om dør med Sass Larsen på Christiansborg. »Vi har bundet os til hinanden,« >siger Carsten Hansen, der roser Sass Larsen for en 'overraskende loyalitet' og for evnen til at politikudvikle og tænke strategisk:
»Det viser også noget, når den mest forbenede højrefløjssocialdemokrat siger, at vi er nødt til at lave alliancen med SF,« lyder det fra Carsten Hansen, som om Sass Larsen tilføjer:
»Han er også lidt sky - han er blufærdig som menneske.«
Ifølge Palle Smed, der er redaktør på Fagbladet 3F, og som kender Henrik Sass helt tilbage fra DSU, er alliancen Sass-Hansen årsagen til, at S ikke kæmper de opslidende fløjkrige. »Man har samlet partiet som det ikke har været samlet i 25-30 år,« siger Palle Smed.
Han beskriver den politiske ordfører som »En meget kontant type«:
»Når man sidder for bordenden, skal man kunne skære igennem. Det kan Henrik Sass. Man er nødt til at være kyniker for at få stoppet den interne ævl og kævl,« siger Palle Smed.
Barndom på børnehjem
Henrik Sass er valgt i Køge-kredsen, hvor han også er bosat. Køges borgmester, Marie Stærke, er privat ven med den politiske ordfører:
»Henrik Sass er hård. Han er konsekvent over for partiets linje og konsekvent over for dem, der bryder den. Det er ikke os, der ejer partiet - det er partiet, der ejer os,« siger hun.
Og selv om det ifølge borgmesteren er den helt rigtige strategi for Socialdemokraterne, kan  hans kontante stil også have ført Sass Larsen ud i det uvejr, der i gennem årene har været om hans person:
»Det kan betyde, at man bliver upopulær. Han er ikke behagesyg, og det kan støde folk,« siger Marie Stærk.
Både hun og Jan Juul Christensen betegner den private Sass Larsen som blød og følsom.
»Han er en god ven, som man kan tale om alt med. Han vil både lytte og fortælle, og han er en enormt god far, der er meget opmærksom på sin datter og hendes behov,« siger Marie Stærke.
Som barn fik Henrik Sass Larsen så langt fra altid sine behov tilgodeset. Således oplevede han at få tæsk af sin stedfar og efter pres fra skolen og socialforvaltningen kom den 12-årige Henrik Sass Larsen første gang på børnehjem. Selv om personalet ifølge Sass var søde og rare, forsøgte han et par gange at flytte hjem igen:
»...men det gik overhovedet ikke,« har Henrik Sass Larsen selv tidligere forklaret.
Som 15-årig flytter han hjem til en skolekammerats forældre, og hjemmet i Greve giver trygge rammer.
Henrik Sass Larsen, der i dag er fraskilt, er meget bevidst om at holde sin datter uden for sit liv i politik og den kritik, det indimellem kaster af sig. For Henrik Sass Larsen har selv formuleret, at hannæppe vinder en popularitetskonkurrencer i folketingsgruppen.
»Mit succeskriterium er ikke, at alle skal ønske at komme på campingferie med mig. Jeg er, som jeg er, og der er ingen grund til at prøve at lave for meget om på min personlighed. Det ville virke falsk og se underligt ud,« siger han i et interview på sin egen hjemmeside.


