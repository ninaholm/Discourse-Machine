’Jeg nyder at kræve min ret’
Man skal kræve sin ret, mener Fariya Andersen, der er indvandret til Danmark fra Thailand. Hun vil gerne hjælpe dem, der er bange for selv at åbne munden
Fariya Andersen har arbejdet som smørrebrødsjomfru siden 1999.


 I et storkøkken blandt ti-liters gryder og store stegepander arbejder Fariya Andersen. Hun er smørrebrødsjomfru og smører hverdag æggemadder og dyrlægens natmad til hjemmeboende pensionister og plejehjemsbeboere.
»Jeg kan godt lide udfordringen med smørrebrød, og jeg er glad for at gå på arbejde. Det er næsten hele Danmark, vi laver mad til,« fortæller Fariya Andersen, som har arbejdet i køkkenet siden 1999 hos Din Private Kok i Albertslund.
Fariya Andersen rejste til Danmark i 1983, fordi hun forelskede sig i en ung dansk kokkeelev. I årene efter krævede det sit at få lært det danske sprog, og hun arbejdede i nogle år som ufaglært rengøringsassistent. Fariya Andersen var nødsaget til at tage en pause fra arbejdet, da hun blev gravid, fordi hun ikke havde ret til barsel. Senere fik hun arbejde i kantinen i Magasin på Kongens Nytorv, og siden da har hun været medlem af en fagforening.
»Jeg blev medlem, fordi jeg elsker den danske model«, siger Fariya Andersen begejstret, hvilket også er grunden til, at hun nu har været tillidsrepræsentant på sit arbejde i over ti år.
Hjalp med organisering
Da hun startede i køkkenet var der ingen af hendes kollegaer, der fik pension, og Fariya Andersen hjalp dem med at kræve både pension og betaling for overarbejde.
»Jeg kan godt lide at hjælpe mine kolleger, som har anden etnisk baggrund end dansk, og som ikke kender reglerne og det, de er berettiget til. Det er meget anderledes end i Thailand. Da jeg boede i Thailand, var der ikke noget, der hed fagforeninger. Det er der godt nok nu, men ikke noget ligesom den danske model. I Danmark tør man at sige noget, og man tør at gøre noget, fordi man har ret til at gøre det. Jeg nyder at kunne kræve min ret,« siger Fariya Andersen.
»Jeg tror, de fleste er bange for at miste deres job, hvis de siger noget, fordi de er bange for, at deres chef synes, de laver for lidt. Så lader de tillidsrepræsentanten gøre arbejdet, og det er også i orden, for tillidsrepræsentanten har ret til gøre det,« siger Fariya Andersen.
 

