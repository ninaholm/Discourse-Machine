Velfærdsteknikere
Det er dejligt med gode uddannelser, men en god administrator er ikke altid en dygtig politiker: Det administrativt rigtige har ofte elendige lokale konsekvenser



 Den nye politikeri Danmark er ung, uddannet og uden rigtig erfaring på arbejdsmarkedet. Sådan er i hvert fald den typiske folkevalgte: Halvdelen af de nyvalgte er akademikere, og en fjerdedel er djøf'ere.
Tendensen er tydelig i toppen: Helle Thorning-Schmidt og Lars Løkke Rasmussen er djøf'ere, børn af velfærdsstaten og voksne af velfærdsadministration.
Som det fremgik af Information lørdag, har mange i kredsen omkring Thorning-Schmidt samme uddannelse og mangel på erhvervserfaring. Det ses også i toppen i andre partier: Vores politiske ledere har samme uddannelse som embedsværket i centraladministrationen.
Det er dejligt med gode uddannelser, men en god administrator er ikke altid en dygtig politiker: Det administrativt rigtige har ofte elendige lokale konsekvenser.
Det er for eksempel på papiret rigtigt at samle de bedste læger på de bedste sygehuse, men det kan nedlægge lokalsamfund, at lægerne flytter og sygehuse lukker. Det er en politisk konflikt.
Undersøgelser viser, at man skal på afstand af magten for at se den som magt: De, der er tættest på administrationen, er ofte dem, der oplever, at demokratiet fungerer bedst. De, der har mest indsigt og politisk kapital, er således dem, der har mindst at være vrede over.
Det skaber det grundproblem, at de, der har mest brug for politiske forandringer, ofte er dem, der har mindst politisk kapital. De skal repræsenteres politisk.
Folketingets virkelige rolle er ikke længere lovgivning: Langt de fleste love bliver produceret i centraladministrationen og skal blot stemmes hjem af de folkevalgte.
Men Folketinget er et vigtigt sted til kontrol med administrationen og impulser fra borgerne: Her skal protesterne forstyrre det politiske system. Men hvis de utilfredse ikke kommer ind i kampen, får vi et sæt embedsfolk i centraladministration og et andet sæt embedsfolk i Folketinget, hvis eneste motto og mål er: Velfærd, velfærd, velfærd ... 

