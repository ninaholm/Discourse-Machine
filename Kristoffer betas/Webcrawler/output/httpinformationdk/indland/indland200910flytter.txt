'Vi flytter dækstole på Titanic'
Der er brug for en demokratisk vækkelsesbevægelse, hvis vi skal ændre vores liv, så radikalt som klimaforandringerne kræver. Men det bliver svært, så længe regeringen sender modsatrettede signaler via sin politik, mener DPU-professor Jeppe Læssøe
Det nytter ikke at rykke rundt på dækstolene på Titanic - skibet synker stadig. Professor Jeppe Læssøe mener ikke, at de små miljøvenlige tiltag i hverdagen kan bruges til ret meget. Der er brug for en stor folkelig bevægelse for klimaforandring, for at det rigtig kan mærkes


 De fleste vil gerne gøre noget for at bremse klimaforandringerne, og vi fokuserer på små konkrete tiltag. Vi skifter til sparepærer og slukker på kontakten.
»Det svarer til, at vi flytter dækstole på Titanic, mens skibet er på vej ned. De små ting giver os en god samvittighed, og så kan vi simulere kollektiv handling. Men det er ikke bæredygtig udvikling,« siger Jeppe Læssøe, professor på Danmarks Pædagogiske Universitet, DPU, og formand for klima- og energiminister Connie Hedegaards rådgivende panel om borgerinvolvering.
Hvis vi skal gøre vores for at bremse klimaforandringerne, så kræver det en stor folkelig bevægelse. Panelet har lavet et katalog med en lang række ideer til, hvordan vi skaber denne. Men de står med et problem. For formand Jeppe Læssøe har ikke megen tiltro til, at bevægelsen alene kommer af sig selv nedefra, mens politikerne ikke sadler om, før befolkningen kræver det. Det er klimaspørgsmålets måske største dilemma: Vi skal handle nu for at undgå katastrofer i fremtiden, men det er svært for os at handle, før vi oplever klimaforandringernes konsekvenser tæt på.
»Denne bevægelse kan ikke som andre sociale bevægelser drives frem af vores egeninteresser alene, fordi bæredygtighed i hidtidig uhørt omfang kræver, at vi tager hensyn til andre mennesker på andre steder og til andre tider. Problemet er, at vi i mange tilfælde ikke kan forene egen- og almeninteresser, og så prioriterer vi, hvad der er godt for mig, her og  nu,« siger Jeppe Læssøe.
Hvis den hårdknude skal løsnes op, mener han, at politikerne skal gå foran.
»Der er brug for politikere med klare visioner, der tager initiativ og får folk med. Det vi skal skabe er jo ikke en modbevægelse, som vi kender dem. Det er en medbevægelse, hvor vi hiver os selv op ved hårene.«
Folkebevægelse fra oven
Klimapanelet har lavet en række forslag til, hvordan man skal få folk til at handle mere miljøvenligt. På den ene side nogle helt konkrete, og som Jeppe Læssøe siger »regeringsrettede,« forslag, og så nogle bud på de større linjer: Hvordan man starter en folkebevægelse fra oven.
De små konkrete forslag, som Connie Hedegaard gerne vil have videreudviklet, handler blandt andet om at støtte folk, så de kan få skræddersyede forslag til handling på nettet, at lancere toge og kollektiv trafik med fokus på det sociale element - f.eks. en togkupe for singler - lave en fond for mikrolån til miljøprojekter og uddanne energi-coaches, der tilbyder professionel vejledning i energireduktion hos private. Men Jeppe Læssøe understreger, at hvis Danmark skal bevæge sig i retning af et bæredygtigt samfund, så kræver det mere samlede tiltag fra regeringen. Et af de forslag, som Connie Hedegaard indtil videre ikke har været interesseret i, handler om, at give private belønning for klimarigtig adfærd. Forslaget handler om, at alle skulle have en præcis opgørelse over det individuelle CO2-forbrug. Samt at energiprisen ville stige, jo mere energi man brugte. Og endelig at personlige CO2 besparelser skulle udløse en skatterabat.
»Vi har mange idéer til, hvad man kunne gøre, og der er ingen tvivl om, at indsatsen skal op i en helt anden skala, hvis det skal rykke. Der er brug for mange samtidige indsatser, herunder også politisk regulering. Problemet er her, at regeringens skatte- , bolig- og transportpolitik ikke har sendt et klart signal om vigtigheden af klimaindsatsen, og så tænker folk, at verden fint kan køre videre, som den altid har gjort,« siger Jeppe Læssøe.
Kampen står i dig og mig
Et af de mere langsigtede idéer i panelets katalog handler om at sætte de store dilemmaer i klimaspørgsmålet på dagsordenen ved at uddanne demokrati-guider, der kan skabe engagement og diskussion i lokalsamfundet. Det handler om at skabe betingelserne for, at folk selv er med til at diskutere og løse problemerne.
»Hvis det her skal rykke, skal borgerne væk fra at være tilbagelænede forbrugere og  over til tidligt at være i beslutningerne, så man får skabt ægte udvikling, engagement og læring.«
Jeppe Læssøe lægger vægt på, at det ikke er et moralsk korstog, men åbne og kreative diskussioner om mulige løsninger på vores dilemmaer.
»Vi skal vedkende os de modsætninger, der er mellem f.eks. økonomi og økologi, miljøhensyn og hygiejne, lyst og etiske forpligtelser. De kan ikke løses, men i hver enkelt situation må vi finde frem til de bedst mulige svar.«
»Nogle gange vil bæredygtig udvikling jo være i modstrid med vores lyst og forestillinger om det gode liv,« mener Jeppe Læssøe.
»Men omvendt mener mange danskere, at de har for travlt og gerne vil have mere fritid, selvom det ville betyde lavere løn. Den slags alternative visioner om det gode liv er en vigtig drivkraft.«
Det er helt afgørende, at diskussionerne kobles direkte til udviklingen af politiske løsningsforslag, og her skal demokrati-guiderne fungere som dialogskabere mellem borgere og politikere. Vores dilemmaer skal bearbejdes, og der skal være hjælp til, at vi kan gøre noget ved dem.
»Det her handler ikke om de gode moralske miljøforkæmpere og de grimme miljøsvin. Konflikten ligger i os selv. Det er inde i dig og mig, at kampen står,« mener Jeppe Læssøe.
»Den form for bevidsthedsskred vi har brug for kommer kun, hvis der er mange påvirkninger, der hænger sammen. Vi skal væk fra at tro, at det bare handler om at påvirke individets moral,« siger Jeppe Læssøe.
Serie: Den største udfordring
Læs også de andre artikler i serien:
 Vi kan ikke redde kloden ved at skifte en pære
 'Vi flytter dækstole på Titanic'
 En ny oplysningstid er på vej
 Begær kan man ikke tale til rette
 Hvem har lovet, det skulle være let at løse klimaproblemet?
 Enden på en velkendt verden
 'Vi mennesker skal nok klare den'
 'Det handler om at gå fra mig til vi'

