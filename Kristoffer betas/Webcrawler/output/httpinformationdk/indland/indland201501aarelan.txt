Årelange forsøg på eksport af atomaffald hemmeligholdes
Af hensyn til bl.a. Danmarks forhandlingsposition har Udenrigsministeriet i en aktindsigt overstreget alle oplysninger om de lande, hvortil Danmark forsøger at eksportere knap 10.000 kubikmeter atomaffald fra Risø
Efter at Udenrigsministeriet i årevis forgæves har forsøgt at få eksporteret det farligste atomaffald, 233 kg bestrålet forsøgsbrændsel, kom Udenrigsministeriets embedsmænd i maj 2013 på en vanskelig opgave: De skulle de forsøge at få eksporteret al Danmarks atomaffald, som i dag på Risø fylder mellem 5.000 og 10.000 kubikmeter.


 Siden maj 2013 har Udenrigsministeriets embedsmænd i kontoret for Grøn Vækst været sat på en vanskelig opgave: At forsøge at få et andet land til at modtage mellem 5.000 og-10.000 kubikmeter atomaffald, som i dag er midlertidigt deponeret på Risø.
At dømme ud fra en række dokumenter, som Information har modtaget fra Udenrigsministeriet, er det tvivlsomt, om resulatet har stået mål med embedsmændenes anstrengelser: I hvert fald er der intet i de dokumenter, som ministeriet har været nødt til at give aktindsigt i, som tyder på, at ministeriet endnu har fundet et land, der siger ja tak til det danske atomaffald.
Udenrigsministeriet har undtaget adskillige bilag, skrivelser og notater samt adskillige afsnit og ord i de udleverede dokumenter fra aktindsigt. Desuden hemmeligholdes ikke bare svarene fra de lande, Danmark har kontaktet, men endog oplysninger om, hvilke lande der er tale om.
Som begrundelse for ikke at give mere aktindsigt har Udenrigsministeriet henvist til beskyttelse dels af »væsentlige hensyn til statens sikkerhed«, fordi oplysninger om det radioaktive materiales tekniske sammensætning vurderes som »sikkerhedsmæssigt følsomme«, dels af »væsentlige hensyn til rigets udenrigspolitiske eller udenrigsøkonomiske interesser«, herunder »Danmarks forhandlingsposition i forhold til de pågældende lande.« Alligevel er det muligt at danne sig et vist indblik i ministeriets anstrengelser for at få atomaffaldet eksporteret, selv om de fleste væsentlige oplysninger hemmeligholdes.
Om få måneder forventes en tværministeriel embedsmandsudvalg under Sundhedsministeriet at udarbejde et beslutningsgrundlag, så Folketinget kan vælge mellem tre løsningsmuligheder for Risø-affaldet: Eksport, slutdeponering i Danmark i et underjordisk depot eller opbevaring på et midlertidigt mellemlager.
Hvis eksportmuligheden fortoner sig, skal atomaffaldet blive i Danmark, og det betyder, at det politisk vanskelige spørgsmål vil rejse sig med stigende styrke i foråret: Hvor i landet skal det så placeres?
Tidligere eksport i vasken
I mange år forudsatte de danske myndigheder, at atomaffaldet fra Risø kunne deles i to portioner: Langt den største del af affaldet – såkaldt lav- og mellemaktivt affald som f.eks. arbejdstøj eller dele fra metalrør – kunne placeres i et slutdepot et sted i Danmark, som man derfor gik i gang med at finde egnede lokaliteter til. Som Information har beskrevet, ønsker ingen af de seks udpegede steder at huse affaldet.
En anden løsning skulle findes for en mindre del af affaldet, primært 233 kg bestrålet forsøgsbrændsel med en stor mængde langlivede isotoper:
»På grund af den eksorbitante store udgift til deponering i Danmark af dette affald skulle der arbejdes på en international løsning, dvs. en eksportløsning«, som det hed i en status, som Forskningsministeriet udarbejdede i marts 2012. Men selv om der på embedsmandsniveau havde været drøftelser med formentlig tre-fire lande (som alle er overstreget i dokumentet), så var forhandlinger endt »uden resultat«.
I et samtidigt notat uddybede Forskningsministeriet, hvad en række andre lande gør med deres bestrålede brændsel: USA har flere mellemlagre, men et planlagt stort depot er stoppet af politiske årsager. I Canada og Holland mellemlagres affaldet, mens Spanien planlægger et mellemlager. Finland og Sverige har forbud mod import af radioaktivt affald. Frankrig vil slutdeponere i dybe lerlag, og det samme vil Belgien.
Resultatet af embedsmændenes årelange internationale kontakter fyldte seks linjer i notatet, og de er alle overstregede. Derefter hed det: »Det er ligeledes undersøgt, om [flere ord overstreget], men dette endte uden positivt resultat. Der har tillige været kontakt [flere ord overstreget] med henblik på langtidsopbevaring, dette spor er ikke lukket [flere ord overstreget].«
Selv om det trods anstrengelserne altså ikke var lykkedes at få en aftale om eksport af de 233 kg særligt langlivet affald, besluttede daværende sundhedsminister Astrid Krag (S) i samråd med sundhedsordførerne i oktober 2012 at udvide projektet til et forsøg på at afsætte samtlige knap 10.000 kubikmeter dansk atomaffald til udlandet.
Politikerne aftalte også, at de igangværende bestræbelser på at finde et egnet sted i Danmark til et slutdepot for alt atomaffald skulle fortsætte, samtidig med at mulighederne for et mellemlager til affaldet for første gang kom ind som en mulighed.
Ingen fortilfælde
I maj 2013 henvendte Sundhedsministeriet sig derfor til Udenrigsministeriet, der nu blev bedt om at kontakte og formidle kontakt til potentielle modtagerlande for alt affaldet. Det skulle ske i samarbejde med Dansk Dekommissionering, der står for demonteringen af installationerne på atomforskningsstationen Risø og dermed også er ansvarlig for den nuværende oplagring af affaldet på Risø.
Efter et møde i september 2013 med Dansk Dekommissionering stod det klart for Udenrigsministeriet, at de var sat til at løse en helt speciel opgave: »Det fremgik under mødet (…) at der ikke var kendskab til fortilfælde med eksport af radioaktivt affald i de mængder, der nu var tale om med alt radioaktivt affald på Risø«, som det hed i et brev, som ministeriets departementschef skrev til sin kollega i Sundhedsministeriet i december 2013. Forinden havde Dansk Dekommissionering »gennem sit internationale kontaktnet på teknisk niveau undersøgt mulighederne for en international deponeringsløsning, hidtil uden resultat«, fremgik det af et udkast til den instruks, som Udenrigsministeriet ville sende til en række ambassader.
»Det foreslås videre, at instruktionen indsnævres til en kreds af OECD-lande, hvor der er danske ambassader, og hvor der er kapaciteter eller planlagte kapaciteter til at kunne opbevare nukleart affald«, skrev chefen fra Kontoret for Grøn Vækst i Udenrigsministeriet i en mail. Ambassaderne fik instruksen den 20. december med kort frist til den 10. januar 2014.
At dømme ud fra en samlet liste over ministeriets dokumenter i sagen blev højst otte ambassader instrueret om bl.a. at undersøge, om de pågældende lande havde forbud mod import af atomaffald fra andre lande, og om der var konkrete eksempler på deponering af fremmede nationers radioaktive affald.
Intet at bebrejde ambassader
Der er ikke spor i ministeriets dokumentliste af senere kontakter til hverken danske ambassader eller nye høringer af udenlandske myndigheder, så indberetningerne fra de otte ambassader i januar 2014 er formentlig den eneste gang, hvor Udenrigsministeriet har taget kontakt til en række andre lande om eksport af alt det danske atomaffald.
I slutningen af januar 2014 blev der holdt endnu et møde mellem embedsmændene om ambassadernes indberetninger, hvis indhold Udenrigsministeriet altså ikke ønsker at dele med offentligheden. Måske giver en enkelt formulering i en opfølgende mail fra ministeriet et fingerpeg om, at resultatet af ambassadernes anstrengelser ikke har været alt for opmuntrende. »Vi er godt tilfredse med at høre, at der har været tale om et grundigt stykke arbejde fra ambassadernes side«, som kontorchefen for Grøn Vækst formulerede det i en mail til mødedeltagerne fra de andre ministerier.
I lyset af, at der ifølge dokumentlisten ikke siden januar 2014 har været yderligere kontakter mellem Udenrigsministeriet og en eller flere myndigheder i et eller flere andre lande omkring eksport af det danske atomaffald, er det bemærkelsesværdigt, at ambassaderne får ros for en grundig indsats – men altså ikke for et opnået resultat. Det kan næsten kun forståes sådan, at ambassaderne allerede har fået et klart svar – formentlig et nej tak.
I de følgende uger brugte embedsmændene tiden på at formulere et notat med en konklusion på Udenrigsministeriets forespørgsler, som ifølge en mail fra formanden for embedsmandsgruppen fra marts 2014 skulle »blive grundlag for en regeringsproces vedr. ’udlandssporet’.«
Store dele af mailen er overstreget, men det fremgår dog, at udkastet mangler »en beskrivelse af status for bestræbelserne vedr. 233 kg. Særligt affald – [en sætning overstreget] – en lidt nærmere beskrivelse af status og overvejelser dér.«
I maj 2014 svarede udenrigsminister Martin Lidegaard (R) tilbage på et spørgsmål fra Folketingets Udenrigsudvalg, der gerne ville høre nærmere om ministeriets aktiviteter i forhold til det danske atomaffald. Svaret sluttede med en bemærkelsesværdig formulering, der heller ikke tyder på, at Udenrigsministeriet eller ambassaderne har fundet et aftagerland:
»I slutningen af januar 2014 blev der ved endnu et møde i embedsmandsgruppen gjort en foreløbig status for indberetningerne om mulighederne for at finde en deponeringsløsning for alt affaldet. Efterfølgende har der været drøftelser og overvejelser mellem de berørte ministerier og myndigheder om de mest hensigtsmæssige næste skridt i sagen.«
Og sådan er situationen formentlig stadigvæk, for »de mest hensigtsmæssige næste skridt i sagen« synes ikke at være taget. I hvert fald er svaret til Udenrigsudvalget i maj 2014 det sidste dokument i Udenrigsministeriets dokumentliste om sagen om ministeriets forsøg på at eksportere alt Danmarks atomaffald.

