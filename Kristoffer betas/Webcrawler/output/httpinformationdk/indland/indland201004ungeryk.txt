Unge rykker tilbage i fængsel
De helt unge kriminelle vender hurtigt tilbage til fængslerne viser en ny undersøgelse fra Kriminalforsorgen. Næsten hver anden af de fængselsdømte er tilbage under lås og slå inden to år. Det afslører ifølge oppositionen, at regeringens forslag om at sænke den kriminelle lavalder til 14 år er hyklerisk
En ung kriminel spiller fodbold på ungdomsinstitutionen Sønderbro. Et sted, han har en god chance for at vende tilbage til, når han er blevet løsladt. Det fortæller statistikkerne.


 De 15-17-årige er den gruppe kriminelle, der oftest ender i fængsel igen. Det viser en ny opgørelse, som kriminalforsorgen har lavet. Heraf fremgår det, at 43 procent af de unge vender tilbage til fængselssystemet, inden der er gået to år. Det er langt over gennemsnittet for alle tidligere indsatte, som er 26 procent.
Tallet overrasker institutleder på Juridisk Institut på Aalborg Universitet Lars Bo Langsted:
»Det er jo velkendt, at institutionerne virker som kriminelle uddannelser for unge i denne aldersgrupper. Men dette er et meget højt tal,« siger han.
Regeringen har fremlagt et lovforslag om, at den kriminelle lavalder skal nedsættes til 14 år, så de behandles som de 15-årige i dag. Nedsættelsen er en del af et samlet udspil med 100 punkter, som ifølge den Konservative retsordfører, Tom Behnke, skal bremse den stigende tendens til meget grov kriminalitet blandt de helt unge:
»Vi kan glæde os over, at halvdelen af de unge, som begår meget alvorlig kriminalitet faktisk ender i fængsel. For der er nogle unge, som begår meget alvorlig kriminalitet som massevoldtægt og grov vold. Men jeg indrømmer, at tallet er højt, og det er også for højt,« siger han.
Hyklerisk
Tom Behnke afviser, at formålet med den samlede pakke er, at 14-årige skal smides i fængsel. Nedsættelsen af lavalderen skal kombineres med en lang række tiltag, som samlet set skal nedbringe ungdomskriminaliteten. Frihedsberøvelse af de helt unge skal være den sidste udvej. Regeringen har sammen med Dansk Folkeparti flertal for lovforslaget. Men det møder kritik fra Socialdemokraternes retsordfører, Karen Hækkerup, som anklager regeringen for at benægte virkeligheden: »Tallene viser, at regeringen vader med åbne øjne ind i et forslag, der holder de unge i en kriminel løbebane. Det sker under pres fra DF, som stillede kravet under finanslovforhandlingerne.«
Karen Hækkerup mener, at regeringen godt er klar over, at forslaget ikke vil virke. Men de foreslår det alligevel for at gøre Dansk Folkeparti tilfredse. Samtidig langer hun ud efter justitsminister Lars Barfods udmelding for nylig om, at regeringen vil satse mere på forebyggelse i det kriminalpræventive arbejde: »Det er hyklerisk, at Lars Barfoed nu taler om øget forebyggelse, for med en lavalder på 14 år skaber man flere kriminelle. Man bringer børnene længere og længere ud, og jeg har ingen respekt for, at man taler om forebyggelse,« siger Karen Hækkerup.
Ikke gearet
I dag mangler der institutionspladser til de unge kriminelle, som derfor ender i de rigtige fængsler. Og det er på kant med FN's børnekonvention. Med det nye forslag skal der findes plads til 14-årige på de allerede pressede institutioner. Men ifølge Tom Behnke kan de 14-årige godt risikere at skulle forbi et rigtigt fængsel:
»Det er en illusion at tro, at det ikke kan være nødvendigt at sætte helt unge i et rigtigt fængsel. Både på grund af spidsbelastning af institutionerne, men også fordi nogle kan være så voldsomme, at det simpelthen kan være nødvendigt,« siger han. Tom Behnke spiller bolden videre til regionerne og kommunerne. Der er ifølge den konservative retsordfører afsat penge på finansloven til at oprette flere pladser, og så må regioner og kommuner kommer i gang - for det er deres ansvar.
Socialdemokraternes retsordfører, Karen Hækkerup, så gerne, at regeringen i det mindste venter med at vedtage forslaget, indtil der er oprettet flere institutionspladser. For det almindelige fængselsvæsen er ikke gearet til at have med børn at gøre:
»Det er forfærdeligt at sende børn i fængsel. Hvordan holder man øje med, at de ikke bliver deprimeret eller selvmordstruet? De almindelige fangevogtere har simpelthen ikke de kompetencer,« siger hun


