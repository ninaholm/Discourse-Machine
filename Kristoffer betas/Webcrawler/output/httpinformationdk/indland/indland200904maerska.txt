Mærsk afviser at genansætte strejkende
Ansatte på dansk containerfabrik i Kina kræver erstatning for uretmæssig fyring. Mærsk afviser


 En række fyrede ansatte fra A.P. Møller-Mærsks skandaleramte containerfabrik i det sydlige Kina kræver nu, at den danske koncern genansætter dem og betaler erstatning for den løn, de har mistet. Arbejderne blev afskediget i maj sidste år, efter de havde deltaget i strejker på fabrikken.
Mærsk har for nylig erkendt, at forholdene på fabrikken i Dongguan er dybt kritisable, men intet tyder på, at de fyrede arbejdere får deres krav opfyldt. Et møde mellem fabrikkens danske direktør, Irving Hultengren, og en række af de tidligere ansatte endte fredag uden resultat, fortæller en af de fyrede arbejdere, Feng Yixiang. Han er meget utilfreds med Mærsk-ledelsens svar.
"Mødet var bare spil for galleriet. Hultengren svarede ikke direkte på et eneste krav fra vores side. Vi tror ikke på, at han vil forpligte sig til at tale seriøst med os. Vi fik at vide, at Mærsk fastholder fyringerne og ikke ønsker at genansætte os eller give os erstatning," siger Feng Yixiang.
Arbejderne mener, at fyringerne strider med kinesiske og internationale regler, men Mærsk fastholder ifølge Yixiang, at fyringerne er lovlige, da de er blevet blåstemplet af det lokale arbejdsmarkedsråd. Irving Hultengren var selv direkte ansvarlig for fyresedlerne i maj 2008.
Det har ikke været muligt at få en kommentar fra Irving Hultengren, men Annette Stube, der er Mærsk-koncernens chef for social ansvarlighed, forklarer, at der ikke er udsigt til en løsning:
"Det står klart, at afskedigelserne var retmæssige, hvilket derfor ikke giver anledning til genansættelse eller erstatning. Hvis nye forhold, som ikke har været taget med i betragtning tidligere, fremlægges, må sagen selvfølgelig overvejes på ny," siger Annette Stube.
12 fyrede arbejdere har skrevet et brev til A.P. Møller-Mærsks administrerende direktør, Nils Smedegaard Andersen, hvori de kræver deres job tilbage. Ifølge menneskeretsorganisationen Globalization Monitor fra Hong Kong ønsker en række fyrede arbejdere desuden en helbredsundersøgelse og eventuel medicinsk behandling af arbejdsskader.
Fuld bak for Mærsk
Efter tre måneders kategorisk afvisning af kritik, erkendte A.P. Møller-Mærsk i begyndelsen af april, at fabrikken i det sydlige Kina er præget af farligt arbejdsmiljø, undertrykkelse af arbejderne og personaleregler, der strider mod internationale konventioner. 
Den internationale fagbevægelse og flere menneskeretseksperter har kritiseret, at strejker og såkaldte "arbejd-langsomt-aktioner" er fyringsgrund ifølge virksomhedens personalehåndbog. Reglerne var gældende under strejkerne i 2008, men forbuddet bliver fjernet nu, oplyser Annette Stube. Selskabet har netop sat en handlingsplan i gang for at rydde op på virksomheden, siger hun.
Tilbagetoget er bemærkelsesværdigt for Danmarks største selskab, der ikke er kendt for at indrømme kritisable forhold offentligt.
"Det er ret usædvanligt, at A.P. Møller-Mærsk så helt og aldeles lægger sig ned over for kritik af koncernens arbejdsforhold. Måske indvarsler det nye 
tider for selskabet. Det kunne tyde på, at den nye chef for social ansvarlighed har de muskler og den opbakning, der skal til, for at kunne handle," vurderer journalist Bjørn Lambek, der er medforfatter til bogen Mærsk - manden og magten.
En anden grund kan være koncernens problemer med at køre en profitabel forretning som rederi under den globale krise.
"A.P. Møller-Mærsk er i øjeblikket så klemt på andre fronter, at selskabet har rigeligt at bruge sine lederkræfter til. Man vil for alt i verden undgå et stort etisk slagsmål, og derfor bliver sagen så vidt muligt lagt død nu," siger han.


