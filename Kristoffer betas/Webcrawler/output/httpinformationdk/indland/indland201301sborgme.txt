S-borgmestre: Folkeskolen trænger til en reform
Det er nødvendigt med en reform af folkeskolen, men den skal finansieres, og det kan ikke udelukkende klares gennem lærernes arbejdstidsaftale. Derfor må staten tilføre kommunerne flere penge, så de ikke ender med regningen, lyder det fra en række af landets socialdemokratiske borgmestre
Hvis det lykkes regeringen at få politisk opbakning til den planlagte reform af folkeskolen, vil det blandt andet betyde længere og mere sammenhængende skoledage for eleverne. Kommunerne er bange for, at det er dem der kommer til at stå med regningen. På billeder ses en 9. klasse på Blågårdskole på Nørrebro.


 Selv om en række socialdemokratiske borgmestre er bekymrede for udsigten til den regning, de risikerer at modtage, hvis regeringen finder et flertal for at hæve antallet af undervisningstimer i forbindelse med en reform af folkeskolen, mener de, at reformen er tiltrængt.
»Jeg synes, de grundlæggende principper i reformen er fine. Jeg tror meget på mere helhed og mere faglighed i folkeskolen. For det er ikke godt nok, at vi har 20 procent, der kommer ud og ikke kan læse eller skrive tilstrækkeligt godt,« lyder det fra H.C. Østerby (S), borgmester i Holstebro Kommune.
»Jeg kan godt forstå, at der skal komme en reform. I Næstved Kommune har vi rigtig mange børn og unge, som ikke har fået en uddannelse og nu lever på kontanthjælp. Muligvis fordi de ikke er kommet ud af folkeskolen med det nødvendige niveau. Så der skal ske noget på området,« siger Carsten Rasmussen (S), borgmester i Næstved Kommune.
»Det er en vigtig del af folkeskolen, at eleverne får så meget tid som muligt sammen med de lærere, som skal inspirere og motivere vores børn til at få den viden, der skal sende dem videre i livet. Derfor er det et godt udspil fra regeringen, fordi det ser på, hvordan vi giver eleverne mulighed for at komme videre i livet med deres drømme og ambitioner,« siger Joy Mogensen (S), borgmester i Roskilde Kommune.
Et kommunalt dilemma
Hvis det lykkes regeringen at få politisk opbakning til den planlagte reform af folkeskolen, vil det blandt andet betyde længere og mere sammenhængende skoledage for eleverne.
En del af finansieringen skal findes gennem overenskomstforhandlinger mellem Kommunernes Landsforening og Danmarks Lærerforening om lærernes arbejdstidsaftale, men regeringen har endnu ikke været villige til at offentliggøre den samlede finansiering af reformudspillet.
En ny opgørelse fra Danmarks Lærerforening baseret på materiale fra Uni-C og Ministeriet for Børn og Undervisning viser dog, at regningen for regeringens folkeskolereform kan blive på op mod 1,2 mia. kroner, og det mener lærernes formand, Anders Bondo Christensen, ikke, at man kan finde gennem lærernes arbejdstidsaftale. Han frygter, at kommunerne vil komme til at stå i en svær situation.
»Jeg har ikke fantasi til at forestille mig, at en ny overenskomst vil kunne bidrage med så store millionbeløb. Hvis man skal gøre det, er der kun et sted at hente de midler, og det er i forberedelsestiden, som er afgørende for kvaliteten af undervisningen. Det stiller kommunerne i et umuligt valg: Vil de leve op til regeringens krav om flere undervisningstimer og dermed gå på kompromis med kvaliteten, eller vil de ikke leve op til de centrale krav og i stedet satse på kvalitet, siger han.
Flere midler til kommunerne
I landets kommuner frygter man også at komme til at stå med en regning for reformen, og derfor peger man på, at regeringen bør tilføre kommunerne flere midler.
»Her i Aabenraa ligger vi jo i et område, hvor vi i forvejen har store udgifter. Vi har mange arbejdsløse og mange virksomheder, der flytter, fordi tingene kan gøres billigere på den anden side af grænsen. Så vi er pressede og har ikke nogen mulighed for at skaffe de her penge uden at få hjælp fra andre sider. Det er simpelthen ikke realistisk,« siger Tove Larsen (S), borgmester i Aabenraa Kommune.
»Vi aner jo ikke, hvordan regnestykket skal gøres op, men det er klart, at hvis det bliver en kommunal opgave, så er det en meget stor opgave, og det vil ikke være muligt at hente dem via lærernes arbejdstid. Så hvis der ikke bliver tilført nogle penge udefra, så skal der findes besparelser på en række andre områder,« siger H.C. Østerby, borgmester i Holstebro Kommune.
I Roskilde Kommune er borgmester Joy Mogensen(S) mere rolig i forhold til, hvordan folkeskolereformen skal finansieres.
»Man må gå ud fra, at når et bredt flertal i Folketinget står til at ville ændre markant på den måde, folkeskolen er organiseret på, så vil der komme en forhandling mellem kommunerne og staten om, hvordan økonomien skal hænge sammen. Jeg er sikker på, at vi i kommunerne og regeringen vil få løst den udfordring på en god måde,« siger hun.
/

