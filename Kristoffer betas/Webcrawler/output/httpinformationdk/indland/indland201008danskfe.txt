Dansk feminisme er gammeldags
Danmark hænger fast i en forældet forståelse af feminisme og ligestilling, konkluderer nyt speciale. 'Vi går glip af mangfoldigheden', mener afhandlingens forfatter, Camilla-Dorthea Bundgaard


 I udlandet hærger en ny bølge af ligestilling. Den handler om mangfoldighed, udvidelse af kønsforståelse og plads til at realisere sig som både mænd og kvinder. Men i Danmark står vi fast i 1960'er og 70'ernes måde at tale om ligestilling på. Det konkluderer et nyt speciale fra Institut for Internationale Kultur- og Kommunikationsstudier ved Copenhagen Business School. Camilla-Dorthea Bundgaard har lavet en kvalitativ analyse af debatindlæg om ligestilling fra de store dagblade i de seneste 100 år med nedslag i 1968 og 2008 - og perspektivet er klart: Danmark er gået i stå i tilgangen til ligestilling:
»Vi fik i 60'erne og 70'erne etableret en hovedstrømning, som er blevet mainstream og har sat sig fast,« siger hun og lister en hurtig gennemgang af de to ligestillingsbølger, som er gået forud for den tredje, der hersker i udlandet nu: Første bølge, som prægede årene omkring forrige århundredskifte fokuserede på ligestilling som noget rettigheds- og lovgivningsmæssigt.
»Mange borgerlige kræfter var med og kæmpede mod de klassiske familiekønsroller, mens arbejderkvinderne også gik på barrikaderne,« siger Camilla-Dorthea Bundgaard.
Marxismen hersker
Den næste bølge tog fart i 1960'erne og var forbundet med hippiekulturen og ungdomsoprøret. Nu gik kvinderne - og mændene - i brechen for at få ret til eksempelvis ligeløn: »Man havde fået rettighederne, men ikke brugt dem endnu. Så dengang søgte man ligestilling de facto.« Camilla-Dorthea Bundgaard pointerer, at sprogbrugen faktisk ikke benyttede sig af begrebet ligestilling, men handlede om mænd og kvinder og deres rettigheder.
»Og der var tale om et mangfoldigt kvindebegreb. Der var blandt andet den hjemmegående og den udearbejdende kvinde. Og så var der de, der kæmpede for kernefamiliens status - dem ser vi ikke mere.«
Camilla-Dorthea Bundgaard peger samtidig på, at ligestillingsdebatten på det tidspunkt var præget af en marxistisk/socialistisk tilgang.
»Det handlede om, at man skulle få øjnene op for samfundets uretfærdigheder - folk skulle gøres fri af den falske bevidsthed.«
Staten skal styre
Og det er samme tilgang til ligestillingsdebatten, som vi ifølge afhandlingens forfatter lider under i dag, hvor vi har en fasttømret forståelse af både ligestilling og køn.
»Ligestilling har fået en fast definition i dag, som handler om lige repræsentation. Det handler om kvoter i bestyrelser og øremærket barsel til mænd,« siger hun.
I dag forventer vi, at staten skal styre os i den rigtige retning.
»Det er, som om vi bider os selv i halen, når vi nu igen er tilbage ved, at loven skal definere ligestillingen.«
I USA er der gang i en ligestillingsdebat, hvor queerbegrebet vinder frem, og hvor prosexfeminismen - altså kvinden som seksuelt subjekt - er langt mere udbredt.
Det ses blandt andet i tv-serien Sex and the City og hos prostituerede, der vil tage ansvar for egen krop og eventuelt aggressivt tjene penge på den uden at blive set som ofre.
Men i Danmark roder forsat vi ifølge Camilla-Dorthea Bundgaard forsat rundt i en offergørelse af kvinder. Eksempelvis når det drejer sig om seksuelt betonede reklamer, hvor feministerne typisk går til angreb.
Men hun ser dog også tegn på nybrud med mænd, der tager bladet fra munden, debatterer maskulinitetsbegrebet og tager afstand fra kvinders dominans.
Også Enhedslistens Queerudvalg ser Camilla-Dorthea Bundgaard som eksempel på, at nye definitioner af ligestillingen spirer.
»Men hverken de eller de vrede mænd er endnu etablerede stemmer i den offentlige debat,« siger hun og uddyber det negative ved at have en så fastlåst definition af feminisme og ligestilling.
»Man går glip af mangfoldigheden. Når noget bliver en etableret diskurs, ligger der en ideologisk magt, som skal udfordres, hvis ikke man vil komme til at undertrykke dem, der bliver det, ved at man ser verden gennem en bestemt slags briller.«
Camilla-Dorthea Bundgaard betoner, at hendes speciale ikke tager udgangspunkt i en bestemt feministisk gren, men går til teksterne uden et feministisk metodisk/teoretisk grundlag. Hun runder af med et citat af Goethe:
»Følg den, der søger sandheden. Flygt fra den, der har fundet den.«

