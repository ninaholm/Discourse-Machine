R-ordfører vil forbyde købesex
Den radikale ligestillingsordfører Lone Dybkjær vil kriminalisere sexkunder. Både SF og Mette Frederiksen (S) roser meldingen, men hos De Radikale er der uenighed


Nok er nok. Sådan lyder det fra den radikale ligestillingsordfører Lone Dybkjær, som forud for partiets landsmøde næste weekend er klar til at indføre et forbud mod købesex."Handlen med udenlandske kvinder er steget voldsomt i Danmark. Vi kan jo se, at mænd ikke kan finde ud af at skelne mellem handlede kvinder og andre prostituerede, derfor må vi kriminalisere kunderne," siger hun.De foreløbige erfaringer fra Sverige tyder ifølge Lone Dybkjær på, at tilgangen til prostitution ikke er steget. Hun hæfter sig desuden ved, at der er sket en holdningsændring blandt svenskerne, hvor mere end 90 procent finder det uacceptabelt at gå til en prostitueret.For nylig viste en undersøgelse fra Velfærdsministeriet, at 53 procent af danske drenge mellem 15 og 19 år synes, det er i orden at købe sex. Først i 2010 foreligger en endelig rapport om de svenske erfaringer med et købesexforbud, men det kan Danmark ifølge Lone Dybkjær ikke vente på."Der er og bliver uacceptabelt, at man kan købe en kvinde," fastslår hun.Når De Radikale om 12 dage har landsmøde, er der lagt op til debat om sexkøb. Folketingskandidat Linda Kristiansen fremsætter forslag om ikke at indføre et forbud."Erfaringer fra Sverige viser, at det opsøgende arbejde bliver besværliggjort. Tilliden mellem prostituerede og myndigheder beror på ordentlige relationer, hvor man taler, lytter og tager dem seriøst i stedet for at være bedrevidende," siger hun.Kan ikke blive værreNye tal fra være- og rådgivningsstedet Reden viser, at antallet af udenlandske kvinder, der arbejder som prostituerede i København, er steget markant på få år.Alene i første halvår af 2008 har Reden registreret næsten 3.000 besøg fra udenlandske kvinder, hvilket svarer til 44 procent af det samlede antal henvendelser. I 2006 udgjorde udenlandske kvinder på Reden kun 18 procent."Der er en bestemt kvote kvinder, som skal sendes rundt, for at forretningen kører. Så selvfølgelig får Danmark og Tyskland flere, når de øvrige nordiske lande har strammet op på lovgivningen," siger souschef på Reden Anette Rix.Hun giver ikke noget for argumentet om, at et forbud vil forringe forholdene for de prostituerede."Når en af de kvinder, som kommer her, står i Skelbækgade kl. 02:20, bliver samlet op af to-tre mænd, kørt til Avedøre Holme og bliver gennembanket og voldtaget, så bliver det ikke værre end det. Hvis folk tror noget andet, så er de dumme," siger Anette Rix.I Danmark er det ulovligt at købe sex af handlede kvinder, men ifølge Rigspolitiet selv har man endnu ikke haft sager af den karakter. I modsætning til både R og S besluttede SF's hovedbestyrelse allerede i 2005 at gå ind for et forbud.Ligestillingsordfører Pernille Vigsø Bagge (SF) er yderst tilfreds med meldingen fra den radikale ordfører."Faktisk er der ikke grund til andet end at støtte et forbud. Vi kan se, at Danmark er ved at udvikle sig til Nordens store sexmarked," siger hun.Mette F.: Eneste vejPå weekendens socialdemokratiske kongres blev spørgsmålet om en kriminalisering flere gange sat på dagsordenen. Prominente S-folk - herunder næstformand Mette Frederiksen - plæderer for et forbud. Hun er glad for Lone Dybkjærs udmelding:"Det er den eneste rigtige vej at gå. Vi kan se, at mange af dem, der forlader feltet, ofte lider under følgerne af prostitutionen. Og så er der hele kvindehandelsaspektet. Det handler grundlæggende om ens menneskesyn - og om, at der er noget, der er mere værd end penge," siger hun.Men også det rent kønspolitiske aspekt er afgørende for Mette Frederiksen, som ikke tror på reel ligestilling, så længe det ene køn er til salg."Selv om vi har trækkerdrenge og mandlige prostituerede, er langt størstedelen kvinder. Når en folkeskolelærer kan købe en prostitueret i frikvarteret, hvordan kan han så undervise drenge og piger i ligestilling?"Ifølge tal fra Ligestillingsministeriet er der ca. 6.000 prostituerede kvinder i Danmark. Heraf kommer 2.000 fra udlandet, og af dem kommer 1.000 fra Østeuropa.Den radikale ledelse har endnu ikke truffet en endelig beslutning, men afventer næste uges landsmøde.Ifølge Lone Dybkjær er der dog ikke meget at betænke sig på, selv om hun erkender, at nogle prostituerede vil føle sig forfulgt af politikerne."Sommetider må man lave tiltag for at udelukke noget, der er værre. Ikke alle får kræft af rygning eller af passiv rygning, men derfor forsøger man alligevel at undgå det. Et samfund bør kunne leve med, at der ikke er prostitution," siger Lone Dybkjær og betoner, at et forbud skal følges af en indsats for at hjælpe de prostituerede.Tilsyn ville lukke detHos Socialdemokraterne lykkedes det for andet år i træk kongressen at udskyde en afstemning om partiets holdning til købesex. Frem mod næste års vedtagelse af et nyt arbejdsprogram skal emnet drøftes i de lokale partiforeninger. Og det ærgrer Pernille Vigsø Bagge, som havde håbet på S-stemmer, når partiet fremsætter forslag om kriminalisering."Det er meget farligt at leve som prostitueret. Var det et almindeligt erhverv, ville arbejdstilsynet for længst have lukket det."Mette Frederiksen håber, at den kommende debat vil sætte problemet højere på dagsordenen:"Og så håber jeg, at partiet vil træffe den for samfundet og for de prostituerede rigtige beslutning."
