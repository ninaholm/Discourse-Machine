Nyt pres på finansministeren for at få gang i pensionsmilliarder
Enhedslisten og fagbevægelsen opfordrer finansministeren til gøre nyt forsøg på at få pensionskasserne til at investere i infrastruktur og grønne projekter. ’Jeg er på ingen måde dogmatisk eller lukket over for at se på nye samarbejdsmåder med pensionskasserne,’ lyder svaret fra Bjarne Corydon (S)
Eksperter vurderer, at pensionskasserne i fremtiden vil være villige til at løbe en risiko med deres investeringer frem for at sætte dem i mere sikre obligationer. På Anholt er PensionDanmark f.eks. gået sammen med PKA om at købe halvdelen af en havmøllepark af DONG Energy.

Først faldt fagbevægelsens forsøg på at få oprettet en infrastrukturfond på gulvet under de forliste trepartsforhandlinger. Siden led Enhedslistens forsøg på at få oprettet en grøn fond samme skæbne under finanslovforhandlingerne. Nu opfordrer begge parter finansminister Bjarne Corydon (S) til at gøre endnu et forsøg på at få pensionskasserne til at investere i jernbaner, veje og vedvarende energi.»Det er ærgerligt at skulle sidde og være med til at investere i infrastrukturprojekter i udlandet, frem for at vi finder en løsning på, hvordan vi også kan bringe lønmodtagerpenge i spil her i Danmark,« siger Poul Erik Skov Christensen, formand for såvel 3F som PensionDanmark, og fortsætter: »Under trepartsforhandlingerne blev vi sådan set enige om at nedsætte et hurtigtarbejdende udvalg, som kunne kigge på barrierer og forhindringer i forhold til, at vi kan komme igennem med det her projekt og få sat mere turbo på beskæftigelsen. Men uagtet at trepartsaftalen ikke blev til noget, så er der ikke noget til hinder for, at finansministeren inviterer os til et møde, så vi kan sætte os ned og diskutere, under hvilke former vi kan komme videre.«Ifølge fagbevægelsen bør der oprettes en infrastrukturfond på 30 milliarder kroner fra pensionskasserne til at sætte skub i anlægsarbejder og på den måde også i beskæftigelsen. I kommissoriet for forhandlingerne hed det da også, at parterne skulle drøfte, hvordan de i gennem de såkaldte offentlige-private-partnerskaber (OPP) kunne bruge private penge til offentlige projekter.Enhedslisten foreslår, at der oprettes en grøn fond på 10 milliarder kroner. Lokkemaden til pensionskasserne var en statsgaranti for deres investeringer til gengæld for en forrentning på kun tre procent. Selv om Enhedslisten heller ikke kom igennem med ideen, så afskrækker det ikke partiets finanspolitiske ordfører, Frank Aaen: »Enhedslisten er selvfølgelig ærgerlig over, at det ikke kom med i finanslovaftalen. Men vi rejser det igen ved det næste møde med finansministeren. Vi mener nemlig, at noget af det i finansloven, som ikke er så godt, er, at der ikke er så meget beskæftigelse. Og det vil vi selvfølgelig prøve at tage op igen,« siger han.Økonomisk rentabeltAlles pludselige interesse for pensionsmilliarderne skyldes på den ene side, at finansministeren gerne vil sætte gang i dyre klima-, energi- og infrastrukturprojekter, men mangler pengene til det (og ydermere har fået bundet hænderne af EU’s finanspagt, som sætter grænser for underskuddet og gælden). Mens pensionsselskaberne på den anden side – i en situation med lave obligationsrenter og aktiekurser – leder efter efter sikre, langsigtede investeringer. I den situation er den oplagte løsning at lade pensionskasserne stille med milliarderne mod til gengæld at få en acceptabel forrentning af investeringen. Og så måske alligevel ikke. Finansministeren frygter, at slutprisen kan blive højere, end hvis han skal ud og låne pengene til traditionelle anlægsprojekter.På trods af at Bjarne Corydon netop har afvist Enhedslistens forslag, er han dog villig til atter at drøfte spørgsmålet om at inddrage pensionskassernes formuer.»I det konkrete tilfælde var ønsket, at man skulle stille en statsgaranti for pensionskasserne. Der er kernen, at skatteyderne tager en risiko, som ellers ville have ligget hos de private investorer. Og der bruger man skatteydernes penge på at subsidiere en privat investor. Og det kunne jeg i hvert fald ikke – på det foreliggende grundlag – sige var rimeligt og fornuftigt. Men jeg er på ingen måde dogmatisk eller lukket over for at se på nye samarbejdsmåder med pensionskasserne. Det gør vi gerne,« siger finansministeren.I PFA Pension synes de stadig, at Enhedslistens forslag er »en god idé«.»Det samme gør sig gældende med investeringer i infrastrukturen: Hvis staten, og politikerne, ønsker at sætte gang i disse investeringer så er det god ide at se på, om det kan ske gennem offentlige-private-partnerskaber. Så ved jeg godt, at indvendingen lyder, at staten alligevel kan gå ud og låne pengene billigere. Men det ændrer ikke på, at staten stadig mangler penge, og at det derfor stadig vil værd for staten at overveje disse partnerskaber. Jeg tror på, at det økonomisk kan være rentabelt,« siger public affairs-direktør Thomas Torp.
