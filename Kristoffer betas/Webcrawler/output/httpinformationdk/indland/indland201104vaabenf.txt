Våbenfirma gjorde selv opmærksom på Libyen-embargo
Efter vedtagelse af våbenembargo mod Libyen måtte en dansk virksomhed selv gøre Justitsministeriet opmærksom på, at ministeriet ikke havde inddraget dens tilladelse til at eksportere krigsmateriel til Gaddafi


 Lørdag den 26. februar 2011 vedtog FN's Sikkerhedsråd resolution 1970, der omfatter en våbenembargo mod Libyen. Men det fik ikke Justitsministeriet til af egen drift at inddrage danske våbenproducenters tilladelser til at levere varer til det libyske militær.
Som Information beskrev i går, gav Justitsministeriet den 27. oktober 2010 den aarhusianske virksomhed Composhield tilladelse til at eksportere 120 sæt pansringsplader til mandskabsvogne via Jordan til Libyen. Men efter vedtagelsen af våbenembargoen hørte virksomheden ikke noget fra ministeriet.
»Da vi hører om søndagen i radioen, at nu er der en våbenembargo, så venter vi til om onsdagen, hvor vi ikke har hørt noget, og så ringer vi til Justitsministeriet for at høre,« fortæller direktør Michael Nørup.
Han fik indtryk af, at Justitsministeriet ikke var opmærksom på, at ministeriet havde givet virksomheden tilladelse til at eksportere militært udstyr til Libyen.
»Vi er lidt forundrede, og da vi så bagefter finder ud af, at vi ikke er den eneste danske virksomhed, som har en tilladelse, så bliver vi da endnu mere forundrede,« siger Michael Nørup.
Selv havde han straks reageret, da han hørte nyheden om embargoen:
»Søndag sender jeg en sms rundt til ledergruppen og skriver, at det selvfølgelig betyder, at vi ikke kan sende noget, og at vi skal mødes mandag morgen for at se, hvad vi gør nu,« fortæller han.
Lynhurtige briter
Efter Composhield havde kontaktet Justitsministeriet og gjort opmærksom på, at virksomheden fortsat havde en tilladelse til at eksportere udstyr til Libyen, gik det stærkt. Få timer senere modtog virksomheden en fax fra Justitsministeriet.
Ministeriet henviste i skrivelsen til våbenembargoen samt til Composhields eksporttilladelse og skrev, som det fremgår af Informations aktindsigt i sagen: »Justitsministeriet skal anmode om, at tilladelsen straks returneres til ministeriet i original.«
Det kunne se ud til, at Composhields henvendelse fik Justitsministeriet til at undersøge, om der var givet andre tilladelser til våbeneksport til Libyen. I hvert fald sendte havde ministeriet samme dag en enslydende skrivelse til virksomheden Systematic, der den 30. november 2010 havde fået tilladelse fra ministeriet til at eksportere software til et overvågningssystem via Storbritannien til den libyske hær.
Da Information taler med Systematics direktør, Michael Holm, fremgår det, at de danske myndigheder var noget langsommere end de engelske. Han fortæller, at Systematics britiske selskab inden for samme døgn, som våbenembargoen blev vedtaget i FN, fik inddraget sin tilladelse til eksport til Libyen.
»De var lynhurtigt ude,« som han siger.
Færdsels- og Våbenkontoret i Justitsministeriet ønsker ikke at svare på spørgsmål om sagen, men har i stedet sendt følgende kommentar:
»Justitsministeriet kan bekræfte, at ministeriet den 2. marts 2011 skriftligt tilbagekaldte de omtalte tilladelser til levering af forsvarsmateriel til henholdsvis Jordan og Storbritannien med Libyen som slutbruger. Tilbagekaldelsen skete, efter at ministeriet havde foretaget en nærmere gennemgang og vurdering af de relevante sager.«



