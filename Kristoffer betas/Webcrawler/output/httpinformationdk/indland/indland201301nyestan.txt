Nye standarder, nye gebyrer
Kan man kræve samfundsansvar af bankerne? Danske Banks nye abonnements- og gebyr-politik har ført til diskussion om, hvorvidt det er en ret at have adgang til en gratis bankkonto. Politikerne er uenige, mens professor mener, at bankerne bør tage større ansvar, når samfundet yder dem støtte i krisetider
Danske Bank fik masser af dårlig omtale for sin reklamekampagne ’New Standards’ i efteråret. Nu kritiseres landets største bank på ny – denne gang for at kræve gebyr for at have en almindelig lønkonto.


 Op til 120 kroner i kvartalet for at have en konto til sine lønudbetalinger, eller 40 kroner pr. gang man ønsker at sætte penge ind i en af Danske Banks filialer. Landets største bank, Danske Bank, har i den seneste uge lanceret en række nye gebyrer, som bliver kritiseret for at ramme de af bankens kunder, der har få bankforretninger i løbet af et år. Men det er en ganske naturlig udvikling i banksektoren, vurderer professor ved Copenhagen Business School, Finn Østrup.
»Den finansielle sektor er presset på indtjeningen, fordi der er kommet en række skrappere krav til sektoren i form af kapitalkrav, og dertil kommer den lave inflation, der forringer bankernes mulighed for at få renteindtægter andre steder fra. Det øger behovet for at finde nye indtægtskilder, og så ser man ganske enkelt på, hvordan man kan prisdifferentiere og presse kunderne,« siger Finn Østrup.
Alligevel mener professoren, at bankerne kunne tage et større samfundsansvar, end de gør i øjeblikket.»Bankerne modtager mange ydelser fra staten, og så kan man jo sige, at de også må give noget igen. Bankerne har Nationalbanken, som de kan trække på, hvis de mangler likviditet, og andre servicesystemer, og samtidig har staten holdt hånden under bankerne i forbindelse med bankpakkerne. Derfor mener jeg godt, man kan forvente, at det er muligt at have en gratis indskudskonto,« siger Finn Østrup.
Tillidskrise
På Christiansborg er politikerne rygende uenige om rimeligheden i Danske Banks nye gebyrpolitik. Selv internt i regeringen virker det til, at Socialdemokraterne, SF og Radikale Venstre har svært ved at finde ud af, hvad de mener.
Socialdemokraternes erhvervsordfører, Benny Engelbrecht, har foreslået, at regeringen skulle gribe ind med lovgivning over for Danske Banks ønske om at kræve penge for at have en konto i banken. Men det afviste økonomi- og indenrigsminister Margrethe Vestager (R). Desuden har erhvervs- og vækstminister Annette Vilhelmsen (SF) indkaldt bankernes organisation, Finansrådet, til et møde for at  drøfte, hvordan alle danskere får adgang til en indlånskonto på »fair og rimelige vilkår«, som ministeren formulerer det.Enhedslisten bakker op om Socialdemokraternes melding om, at lovgivning skal sikre, at alle danskere kan få eksempelvis løn udbetalt gebyrfrit.
»At de, der har allermindst, fordi de er syge eller arbejdsløse eller på førtidspension, lige pludselig skal betale til banken for at få deres ydelser udbetalt, er helt uantageligt,« siger finansordfører Frank Aaen.Socialdemokraternes Benny Engelbrecht mener, at bankerne har ansvaret for mere end blot de »svage« kunder.»Jeg synes bestemt, at bankerne har et samfundsansvar. Det har den seneste debat også vist. Men de har ansvar for andet og mere end selve dét, at der er nogle svage kunder, der bliver taget hånd om. En af de store udfordringer lige nu er for eksempel, at små og mellemstore virksomheder har svært ved at låne penge. Dér har vi i allerhøjeste grad også en fælles interesse i at finde løsninger,« siger Benny Engelbrecht og tilføjer:»Man må sige, at uagtet at bankerne også har et ansvar, kommer vi ikke uden om, at der er en uafklaret sag, som bankerne har med den danske befolkning: Nemlig en tillidskrise, som er ganske omfattende,« siger Benny Engelbrecht.
Tidligere erhvervs- og økonomiminister Brian Mikkelsen (K) mener i modsætning til Frank Aaen og Benny Engelbrecht, at politikerne bør holde sig fra bankernes gebyrpolitik.
»Vores principielle tilgang er ret klar: Det skal man som politiker ikke blande sig i. Og det er en uskik, at politiske partier blander sig i virksomhedsdrift. Derfor mener vi, at det er en dårlig idé, hvis man blander sig i det, fordi man så også sætter markedet ud af kraft. Og man sætter den mulighed, man som forbruger har for frit at kunne vælge imellem forskellige banker, ud af kraft,« siger han.
Samfundsejet alternativ
Ifølge Enhedslisten bør der være et statsligt alternativ til privat bank­virksomhed.»Når staten har sagt, at man skal have sådan en konto, bør man også pålægge bankerne at lave den. Og hvis bankerne ikke vil være med til det, har vi et andet godt forslag: Nationalbanken eller Finansiel Stabilitet bliver pålagt at give borgerne en gebyrfri konto,« siger Frank Aaen og uddyber:»Banker er så interessante, at når de har overskud, udbetaler de alle pengene til aktionærerne. Og når der er underskud, beder de staten om hjælp. Det er for os et godt argument for, at der bør være et samfundsejet alternativ til bankerne«.
Den tanke afvises dog af Brian Mikkelsen:»Al erfaring fra Sydeuropa og også historisk i Danmark viser, at hver gang staten går ind og regulerer, går det galt. Private virksomheder har en tendens til at være mere fleksible og kunne indrette sig efter markedet,« siger han.Selv om især Danske Bank er udsat for voldsom kritik i øjeblikket, tvivler professor ved CBS Finn Østrup på, at bankens kunder vil forlade virksomheden.
»Kunderne er forbløffende loyale over for deres bank. Jeg tror faktisk ikke, at vi vil se, at ret mange reelt kommer til at skifte bank. Mange andre banker vil formentlig også følge efter med lignende gebyrer, men der vil formentlig også komme en bank, der slår sig op på at være gebyrfri,« siger Finn Østrup.

