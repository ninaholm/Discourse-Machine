Eksperter: Flere formandsopgør i fagbevægelsen
Til efteråret er der for første gang i 18 år udsigt til et kampvalg om formandsposten i landets største fagforening, 3F, og eksperter forudser, at der kan komme flere kampvalg i fagbevægelsen i de kommende år


 Flere fagforeningsledere kan godt begynde at indstille sig på, at der i de kommende måneder bliver sat spørgsmålstegn ved deres position som formand. Det vurderer arbejdsmarkedsforskerne Bent Greve, professor ved Roskilde Universitet, og Flemming Ibsen, professor ved Aalborg Universitet.
Anledning er, at der i landets største fagforening, 3F, med over 320.000 medlemmer for første gang i 18 år er udsigt til kampvalg om formandsposten, når fagforeningen holder kongres til september.
Her har formanden for en af forbundets underafdelinger, Transportgruppen i 3F, Jan Villadsen, meldt sit kandidatur og dermed udfordrer han den nuværende formand, Poul Erik Skov Christensen, som har været formand siden 1995, hvor han selv blev valgt efter et kampvalg med Willy Strube.
»Problemet for mange af fagbevægelsens topledere er, at de ikke er specielt synlige. Derfor bør de være bekymrede for, om medlemmerne føler, deres interesser bliver varetaget. Et forestående formandsopgør i 3F kan tolkes som en opfordring til, at fagbevægelsen og dens topfolk skal være mere aktive i den offentlige debat, ellers bliver medlemmerne utilfredse og ønsker dem udskiftet« siger Bent Greve.
Formandskandidaten i 3F, Jan Villadsen, begrunder ifølge Morgenavisen Jyllands-Posten sit kandidatur med, at der er brug for »nytænkning«, »fornyelse«, og en større grad af politisk indflydelse, hvis fagbevægelsen skal forsøge at vende den negative medlemsudvikling, hvor 3F siden 2005 har mistet omkring 130.000 medlemmer.
»De faglige lederes strategier i især LO-fagbevægelsen er udfordret, fordi man taber så mange medlemmer, som tilfældet er. Det kan føre til, at medlemmerne stiller sig spørgsmålet, om de har de ledere, de har brug for til at vende den udvikling. Så kan man vælge at udfordre ledelsen eller stemme med fødderne og forlade fagbevægelsen,« siger Flemming Ibsen.
Ifølge Flemming Ibsen står topfolkene i fagbevægelsen hele tiden over for et strategisk valg mellem to muligheder: Den konstruktive linje eller den mere konfrontatoriske linje.
»Anders Bondo Christensen valgte på vegne af lærerforeningen en mere konfrontatorisk linje i den netop overståede konflikt, hvor han havde offerrollen. Til gengæld fik han ingen indflydelse og ingen fingeraftryk på noget som helst. En mere konstruktiv tilgang kunne have givet indflydelse, men det er et strategisk dilemma om, hvor langt man skal gå for at få indflydelse,« siger Flemming Ibsen.
Fokus på social dumping
Bent Greve deler dog ikke Jan Villadsens analyse af, at fagbevægelsen er sat helt uden for politisk indflydelse, selv om SRSF-regeringens ønske om at indgå en ny trepartsaftale med fagbevægelsen sidste år kuldsejlede.
»Fagbevægelsen har historisk set indgået en række aftaler og haft stor politisk indflydelse. Det kiksede sidste år, og det har betydet, at man de sidste par år ikke har haft stor indflydelse på en række centrale velfærdsmæssige ændringer af samfundet. Men fagbevægelsen er presset af udfordringen fra social dumping, og lige præcis på det område, mener jeg, at fagbevægelsen – og især 3F – rent faktisk har fået sat nogle fingeraftryk. Det er svært at være konstruktive, når det handler om nedskæringsdagsordener, der rammer medlemmerne,« siger Bent Greve og uddyber:
»Den klassiske LO-fagbevægelses styrke er forsvundet, fordi arbejdsmarkedet har ændret sig. Erhvervsstrukturerne er ikke med LO-forbundene, og så er spørgsmålet jo, om fagbevægelsen skal sige ja til nogle forringelser, de dybest set er uenige i. Det ville jo have været vilkåret for dem gennem de seneste år,« siger Bent Greve.
3Fs nuværende formand, Poul Erik Skov Christensen, mener, at 3F gennem de seneste år har sat sit præg på den danske arbejdsmarkedspolitik.
»Jeg er altid interesseret i at diskutere udviklingen i fagbevægelsen. Og det gør vi ofte i 3F. Jeg mener rent faktisk, at vi igennem de sidste år i meget høj grad har været i stand til at sætte dagsordenen i Danmark. Eksempelvis på de to områder, der betyder meget for medlemmerne af 3F og danske lønmodtagere, nemlig dagpenge og social dumping. Det er det, jeg vil bruge 1. maj på at diskutere i år,« siger Poul Erik Skov Christensen i en skriftlig kommentar.
 

