Minister: Næppe snuptagsløsninger på MRSA-problem
Fødevareminister Dan Jørgensen regner med, at der komme nye løsningsforslag fra en ekspertgruppen om MRSA i slutningen af næste måned
 Bakterier på kødet kan således teoretisk set smitte gennem rifter og sår på hænderne, hvis ikke der vaskes hænder efterfølgende, påpegede Dan Jørgensen, men understregede samtidig, at der ikke er risiko for at få bakterien ved at spise stegt eller kogt svinekød fra smittede svin.


 »Vi må indstille os på, at MRSA-problematikken er af en sådan karakter, at selv om vi sætter de bedste hjerner og største eksperter til at rådgive os, er der næppe nogen snuptagsløsninger, der vil løse problemet fra den ene dag til den anden. Uanset hvor store økonomiske omkostninger man er villig til at bære.«
Det sagde fødevareminister Dan Jørgensen (S) på et samråd i Folketinget i går, hvor han og sundhedsminister Nick Hækkerup (S) var indkaldt af Enhedslistens Per Clausen til at svare på spørgsmål om problematikken.
Myndighederne har taget initiativ til en screening af udbredelsen af svine-MRSA-bakterien i danske svinebesætninger, og selv om de fortsat afventer resultaterne, anslog ministeren, at de nye screeninger vil vise, at over 50 procent og op til 70 procent af svinebesætningerne i Danmark er inficerede med svine-MRSA.
»Det er naturligvis meget, meget alvorligt,« sagde fødevareministeren om de ventede resultater.
Dan Jørgensen regner desuden med, at den ekspertgruppe, som ministeren har nedsat til at arbejde med svine-MRSA-problematikken, allerede i slutningen af november vil kunne aflevere en række nye anbefalinger til tiltag, der skal være med til at håndtere problemet.
Gabende behov for mere viden
Til samrådet var kun to folketingsmedlemmer mødt op foruden Per Clausen, som selv stillede samtlige spørgsmål til de to ministre, der svarede for sig.
Dan Jørgensen havde forud for samrådet indhentet risikovurderinger fra blandt andre Statens Serum Institut (SSI) for at svare på spørgsmål om mulige smitteveje. Et omdiskuteret emne har igennem en længere periode været, hvorvidt mennesker kan smittes med svine-MRSA-bakterier via tilberedningen af kød. Men fødevareministeren fastholdt, at hverken SSI eller Danmarks Tekniske Universitet (DTU) mener, at kød er »en væsentlig« smittekilde for svine-MRSA. »Dog er der en teoretisk mulighed for at mennesker kan smittes via kød,« sagde ministeren.
Bakterier på kødet kan således teoretisk set smitte gennem rifter og sår på hænderne, hvis ikke der vaskes hænder efterfølgende, påpegede Dan Jørgensen, men understregede samtidig, at der ikke er risiko for at få bakterien ved at spise stegt eller kogt svinekød fra smittede svin.
Dan Jørgensen erkendte samtidig, at myndighederne generelt mangler viden om smitteveje i forbindelse med den resistente bakterie .
»Vi må sige, at der er et gabende behov for mere viden og solide videnskabelig undersøgelser, når det kommer til smitteveje,« sagde han.
MRSA-motorvej
Som Information tidligere har beskrevet tilsættes zink i foderet til smågrise i forbindelse med, at grisene vænnes fra at die ved soen. Denne praksis med at tilsætte zink slår visse bakterier ned, men agerer samtidig motorvej for svine-MRSA-bakterien, vurderer eksperter.
Forskningen viser således, at smågrises immunforsvar svækkes i højere grad ved tidlig fravænning af soens mælk, end hvis de får lov at drikke mælk i længere tid. Derfor taler visse eksperter om, at zinkniveauet kan nedbringes ved at lade smågrisene die i længere tid.
Enhedslistens Per Clausen har i forhold til zinkproblematikken spurgt ministeren om, hvorvidt en højere fravænningsalder for smågrise kan nedsætte behovet for tilsætning af zink i foderet.
Til det svarer ministeren i et skriftlig svar, at det »ikke kan udelukkes, at en højere fravænningsalder har betydning for risikoen for sygdom og dermed behovet for anvendelse af zink i foderet til smågrise med diarré«.

