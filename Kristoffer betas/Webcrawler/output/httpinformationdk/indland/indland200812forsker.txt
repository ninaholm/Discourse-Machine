Forskere: Udskyd milliardinvestering i nye kampfly
Danmark kan sagtens vente flere år med at beslutte sig for at bruge et ukendt antal milliarder på nye kampfly, mener eksperter. Oppositionen er meget lydhør overfor anbefalingen


 Flere forskere anbefaler, at Danmark udskyder beslutningen om at købe nye kampfly til det danske forsvar. Danmark kan sagtens klare sig i en årrække med de F-16 fly, vi har i øjeblikket, og antallet af operative kampfly kan desuden halveres til 24, mener Forsvarskommissionens grå eminence, professor Bertel Heurlin. 
Og han får opbakning fra bl.a. Peter Viggo Jacobsen, sikkerhedspolitisk ekspert ved Københavns Universitet, der anbefaler at vente med flykøbet til prisen på de nye fly er fastlagt og børnesygdommene overstået.
Sparekniven skal svinges over Flyvevåbnet allerede nu, foreslå Bertel Herulin i et længere indlæg i netmagasinet Indblik.nu. Antallet af operative F-16-fly bør halveres fra 48 til 24, som så til gengæld kan holdes i gang længere end oprindelig planlagt, foreslår han. "F-16 har vist sig at være det bedste kampfly, Danmark nogensinde har haft. Store dele af flyflåden er fuldt moderniseret og opdateret," skriver han og minder om, at F-16 stadigvæk et fly, som sælges.
Bertel Herulin anbefaler desuden at udsætte flykøbet, fordi det så vil være muligt at få forsvarets nuværende trængte økonomi til at hænge sammen, selv om forsvaret har en dyr mission kørende i Afghanistan.
Peter Viggo Jacobsen er intet mindre end begejstret for Heurlins udmelding.
"Det er bestemt ikke nogen dum tanke at levetidsforlænge F-16 og så vælge nye kampfly senere. Jeg kan i øvrigt ikke se, hvad vi skal med kampfly - ud over at hævde dansk suverænitet," siger ham. Om 24 fly lige er det rigtige antal til den opgave, vil han ikke lægge sig fast på. 
"Men det lyder som en rational løsning, desuden vil det formentlig også være billedere at købe nye fly, når børnesygdommene først er overstået og købs- og vedligeholdelsespriserne kendt," siger han.
Historiker Jens Ringsmose fra Syddansk Universitet har netop afsluttet en større undersøgelse af beslutningsprocessen, da Danmark sidste gang købte kampfly. 
Han vil ikke tage stilling til Heurlins forslag, men understreger, at beslutningen om køb eller ikke køb af nye kampfly efter hans vurderinger vil blive taget ud af politiske hensyn snarere en rationelle overvejelser om, hvad der bedst kan betale sig.
"De politiske hensyn spiller en meget større rolle, end man får indtryk af, når man følger debatten", siger han.
"Det gjorde det også, at Danmark købte F-16 flyene i sin tid. Det afgørende er, at Danmark gerne vil være venner med amerikanerne. Det er bare ikke et argument, som det er legitimt at bruge offentligt," siger han og mener, at det har noget med dansk kultur at gøre. 
"Vi kan bedst lige at rationalisere beslutningerne ved hjælp af kommissioner og ekspertvurderinger, men det er ikke det, der afgøre udfaldet", siger han og mener helt klart, at det også denne gang vil ende med en amerikansk løsning.
Peter Viggo Jacobsen er helt enig og peger desuden på, at der ikke er nogen tvivl om, hvilke fly forsvaret ønsker, hvis de selv kan bestemme.
"Det svarer til at spørge, om du helst vil have en Ferrari eller en Lada. De vil selvfølgelig helst have Ferrarien, det vil sige det amerikanske fly Joint Strike Fighter og fortsætte med at træne med dem, de er vant til," siger han.
Positive politikere
Hos Socialdemokraterne er man bestemt ikke afvisende over eksperternes anbefaling.
"Det er helt oplagt en mulighed, som vi skal overveje", siger partiets forsvarsordfører, John Dyrby Paulsen og understreger, at en sådan løsning synes Socialdemokraterne er "særdeles glimrende" på grund af den store usikkerhed, der i øjeblikket er forbundet med både købspriser og opdateringsmuligheder på de flytyper, som Danmark har fået tilbudt.
Socialdemokraternes holdning til spørgsmålet kan blive afgørende, da det er den almindelige vurdering, at regeringen næppe vil indgå et femårigt forsvarsforlig uden at have en bred politisk opbakning.
Også de radikale finder forskernes forslag interessant. 
"Det er en meget spændende tanke," siger forsvarsordfører Morten Helveg Petersen og understreger, at det bestemt skal undersøges nærmere, hvad det vil koste at levetidsforlænge en del F-16-flåden i gang ved hjælpe af reservedele fra resten af de i alt 62 F-16 fly, som Danmark p.t. råder over.
Hos SF, der har anlagt en mere forsvarsvenlig linje, er reaktionen også positiv.
"Det er et forslag, som vi bør overveje meget seriøst," siger SF's forsvarsordfører, Holger K. Nielsen, og henviser bl.a. til den store usikkerhed, der fortsat er om såvel købspriser som levetidsomkostninger på de forskellige fly.
"Hvordan skal vi som politikere tage stilling til århundreds største offentlige investering, når vi ikke en gang kan få at vide, hvad flyene koster", spørger han. 
"Vi risikerer jo at blive præsenteret for en færdigkogt ret fra forsvaret, som er baseret på forudsætninger, vi ikke har indsigt i," siger Holger K. Nielsen.
Norsk hastværk
Han henviser desuden til Norge, hvor regeringen kritiseres for hastværk i forbindelse i forbindelse med det norske flykøb. I sidste uge besluttede Norge at satse på Joint Strike Fighter i stedet for det svenske Gripen Next Generation, som fremstilles af Saab. En beslutning, som ikke kan undgå at påvirke det danske valg, som skal foretages i begyndelsen af 2009.
Norge regner med at købe 58 JSF-fly til afløsning for deres F-16 jagere, men den norske forsvarsanalytiker Jonas Berg mener ikke, den norske regering har undersøgt flykøbet godt nok.
I en stærkt kritisk gennemgang af den norske beslutning opfordrer han Stortinget til at gennemgå såvel de militærfaglige vurderinger som de økonomiske beregninger, som ligger til grund for beslutningen en gang til. Han mener, at det norske forsvarsministerium tager fejl både med hensyn til, hvilke opgaver JSF er bedst til at løse, hvad det f.eks. koster at opretholde JSF-flyet dyre stealth-egenskaber, der gør flyet næsten usynligt på radar og en lang række andre spørgsmål.
Hos taberen af det norske kapløb, svenske Gripen, er man især forarget over det norske forsvarsministeriums udregning af levetidsomkostningerne for de to fly.
Mens Gripen selv mener, at prisen er 45 mia. danske kroner over 30 år, har ministeriet regnet sig frem til en pris, der er tre gange så høj. Hvilken af de to beregninger, der er korrekt, er endnu uafklaret, men den norske regering har selv lagt stor vægt på de høje vedligeholdelsesudgifter for Gripen-flyet.
Der er også stor usikkerhed om købsprisen i Norge. Ifølge Forsvarsministeriet er prisen for 58 JSF-fly ca. 13 mia. danske kroner, men det er en pris, som er behæftet med stor usikkerhed, eftersom end ikke den danske Forsvarskommissionen har kunnet få oplyst en fast pris fra JSF-leverandøren Lockheed Martin. 
Begrundelsen er, at flyet stadig befinder sig på teststadiet, og prisen bl.a. vil afhænge af, hvor mange fly der skal bygges.
Oven på fiaskoen i Norge har Gripen meddelt den danske regering, at firmaet er villigt til at leve med modkøb hos dansk industri for hele 180 procent af salgssummen, hvis Danmark ender med at vælge Gripen-flyet. JSF er efter en særbeslutning undtaget fra modskøbsreglerne, men den tredje danske konkurrent Boeing, der tilbyder det gennemprøvede kampfly F-18 Super Hornet, har lovet 100 procent modkøb i Danmark.
I Boeings tilfælde er det dog uklart, om modkøbet er begrænset til forsvars- og sikkerhedsindustrien. 
Både eksperter og politikere er enige om, at den norske beslutning ikke øger Gripens chance for at vinde det danske kapløb. 
Herhjemme arbejder både Rigsrevisionen og to konsulentfirmaer på at analysere de tre flytilbud. Forsvaret forventes først i det nye år at afgive en såkaldt militærfaglig vurdering, der kan få afgørende betydning for den danske beslutning. Derudover kommer Forsvarskommissionen snart med en betænkning, der skal danne grundlag for det næste forsvarsforlig for perioden 2009-2014, og her indgår kampflykøbet som en afgørende del.
Ifølge regeringen skal der tages en principbeslutning om Danmarks køb af kampfly i 2009, men den endelige beslutning om, hvilke fly der skal indkøbes, skal først tages i 2012, når den bindende kontrakt skal underskrives.


