Ketamin kan hjælpe svært depressive



 Svært depressive, der ikke får gavn af de gængse antidepressiver, kan få gavn af det bedøvende stof ketamin, skriver videnskab.dk.
Ketamin anvendes som medicin til dyr og kun i sjældnere tilfælde til mennesker, der kan få syns-, føle- og hørehallucinationer ved indtag af store doser. Men det har vist sig, at ketamin kan have en antidepressiv effekt, og derfor har danske forskere nu gennemgået hele den videnskabelige litteratur på området.
Studierne viser, at ketamin kan bruges mod svær depression. Hvor de gængse præparater først viser en effekt efter dage eller uger, har ketamin en stærk og meget hurtig antidepressiv effekt, der kan dæmpe akut selvmordstrang og forpinthed inden for minutter.
I ét af studierne fik en gruppe svært depressive patienter ketamin-tabletter med tre dages mellemrum, hvilket gjorde otte ud af ni forsøgsdeltagere symptomfri – patienterne scorede så lavt på forskernes depressionsskalaer, at det blev vurderet, at de ikke længere kunne siges at være depressive.
Ketamin virker sandsynligvis på depression, fordi det beskytter nervecellerne i hjernen. Indtil videre har behandling med ketamin foregået på eksperimentel basis, men det vil snart ændre sig.
En af udfordringerne er, at ketamin i større doser har mange uheldige bivirkninger – ud over hallucinationer kan stoffet give alvorlige problemer med blæren og være afhængighedsskabende, skriver videnskab.dk.
 

