Medstifter: Enhedslisten bør arbejde for en EU-løsning på flygtningekrisen
I dag begynder Lars Løkke Rasmussen møderne med Folketingets partier om, hvad der skal ske efter danskernes nej. Keld Albrechtsen opfordrer Enhedslisten til at arbejde for en ny fælles asyl- og flygtningepolitik i Danmark og i Europa
Enhedslisten fejrer resultatet af sidste uges nej til en afskaffelse af retsforbeholdet. Partiet bør arbejde for at skabe en fælles europæisk løsning på flygtningekrisen, mener Keld Albrechtsen.


 Enhedslisten og de øvrige partier på venstrefløjen bør kræve, at flygtningekrisen løses i EU, hvor partiet samtidig skal kæmpe for åbne grænser inden for unionen og fulde sociale rettigheder til alle, mens partiet forholder sig realistisk til, hvor mange flygtninge Danmark kan tage.
Det siger tidligere folketingsmedlem Keld Albrechtsen, som i sin tid var medstifter af Enhedslisten, til Information, op til at regeringen i dag begynder forhandlingerne med Folketingets partier efter danskernes nej til en afskaffelse af retsforbeholdet den 3. december.
Mareridtsscenariet for Keld Albrechtsen er, at den danske venstrefløj sammen med regeringen og Dansk Folkeparti lader sig lokke af retorikken fra David Cameron og Storbritannien, hvis motiv »ikke er ædel omsorg for demokratiet, men indædt konservativ modstand mod internationale forpligtigelser«.
Læs også: EL: Løkke bør knokle for EU-fordeling af flygtninge
Ligesom langt de fleste af Enhedslistens vælgere stemte Keld Albrechtsen nej, men nu bør nej’et vrides ud hænderne på det nationalkonservative Dansk Folkeparti, og venstrefløjen må sige ja til en progressiv EU-politik, siger han:
»Hvor internationalt Enhedslisten faktisk er, er en klassisk diskussion, som også indeholder et vist polemisk element. Der har altid været tradition fra socialdemokratisk side for at sige, at Enhedslisten i virkeligheden er nationalistisk, fordi man er skeptisk over for det internationale samarbejde i EU. Jeg er absolut tilhænger af, at man skal fastholde kritikken af EU-konstruktionens dårlige sider – herunder det demokratiske underskud. Til gengæld synes jeg også, at vi i Enhedslisten skal bestræbe os på at nå frem til forslag på europæisk og globalt plan, som også kan have en vis gang på jorden og opnå opbakning i internationale fora – helt konkret om løsningen af flygtningekrisen.«
I EU og realistisk set kun i EU ligger ifølge Keld Albrechtsen løsningen på den store europæiske flygtningekrise og Danmarks akutte problem – at Sverige, Norge og Tyskland kan oversvømme landet med flygtninge, hvis vores nabolande lukker deres grænser.
Læs også: Europa kalder – Danmark vil selv
»Hvis jeg skulle sige min forhåbning: At et flertal i Folketinget kunne finde sammen om en fælles EU- og asylpolitik og få os ind i nogle internationale aftaler, som sikrer, at vi får et antal flygtninge, vi kan håndtere, samtidig med at vi øger hjælpen i nærområderne. Vi må stille krav om, at asylbehandlingen foregår regelret og under anstændige forhold. Det må være slut med, at folk sejler ud og drukner i vinterkoldt vand. Dér har vi jo svaret på venstrefløjen: international solidaritet. Vi kan ikke forlange, at Grækenland og Jordan skal løse det. Det må være en fælles indsats, og det vil være helt umuligt at forestille sig, at en sådan aftale kan laves uden EU.«
Positiv EU-politik
Tilbage i 2002 indkasserede Keld Albrechtsen et stort politisk nederlag, da han som Enhedslistens EU-ordfører fik forkastet sit forslag til en ny og mere positiv EU-politik.
I 2005 faldt han for Enhedslistens regler for genopstilling og forlod tinget.
Men han har ikke forholdt sig tavst af den grund: I 2012 opfordrede han Enhedslisten til at stille op til europaparlamentsvalget og ikke blot støtte Folkebevægelsen mod EU, som vil have Danmark ud af EU.
Som Keld Albrechtsen selv formulerer det på godt jysk:
»Det er velkendt, at jeg ikke på alle punkter har haft held med det argument.«
Læs også: Først fik han afslag, men så kom han i avisen
Så hvad får ham egentlig til at tro, at han denne gang kan påvirke Enhedslisten til en ny offensiv EU-politik?
»Jeg kan godt forestille mig, at der vil være folk på venstrefløjen med reservationer over for en fælles asylpolitik af frygt for, at det ender med fiflen med FN-konventionerne. Men der må det være en dansk holdning, at vi må finde løsninger, der respekterer de internationale konventioner, men som også sikrer, at vi ikke står i en situation, hvor landene et efter et begynder at lukke deres grænser.«
Det kræver også, at Enhedslisten ser indad og forholder sig realistisk til Danmarks situation.
»Uden en aftale med EU eller Tyskland, Sverige og Norge står vi i en situation, hvor de får midlertidig tilladelse til at lukke grænserne fuldstændigt, og så kan Danmark bare tage de flygtninge, der kommer. ’Værsgo’. Hvis ikke regeringen kan lykkes med en aftale, kan vi komme i en situation, hvor antallet kan blive betragteligt større, end vi kan håndtere. Det er jeg ikke tilhænger af. Jeg er ikke tilhænger af, at vi skal oversvømmes af et antal flygtninge, vi ikke kan integrere. Jeg er tilhænger af, at vi finder en international løsning. Men det kræver jo, at et flertal i Folketinget er indstillet på det.«
Læs også: Nu er flygtningestrømmen blevet hverdag
Asyl- og flygtningepolitikken var som bekendt slet ikke til afstemning torsdag. Det er et af de helt store problemer, mener Keld Albrechtsen:
»Efter min mening kan de to diskussioner – hvordan kommer vi videre fra afstemningen, og hvordan tackler vi hele flygtningespørgsmålet i Danmark og Europa – ikke adskilles. Virkeligheden sætter en dagsorden, der er ret ligeglad med, hvordan det beslutningsteknisk hænger sammen i København. Virkeligheden sætter en dagsorden, der gør, at vi skal besvare de to spørgsmål i sammenhæng.«
Fri bevægelighed
Keld Albrechtsen kalder det »en udfordring for venstrefløjen at formulere et politisk program, hvor vi kan knytte an til de kræfter i Europa og FN, som ønsker en større lighed i verden globalt«.
Han mener desuden, at de indre grænser i Europa må forblive åbne.
»Jeg vil tro, at de fleste i dag betragter de åbne grænser, og det at vi bevæger os frit i Europa, nærmest som en fødselsret. I vores verdensdel bevæger vi os frit, og vi skal ikke tilbage til den situation, hvor grænserne er en barriere i Europa.«
Politisk ordfører for Enhedslisten, Johanne Schmidt-Nielsen, mener ikke, der er nogle uoverensstemmelser mellem Enhedslistens politik og Keld Albrechtsens vision for fremtiden.
Læs også: Da arveprins Knud ratificerede FN’s flygtningekonvention uden om rigsdagen
»Jeg er enig med Keld i, at vi skal have fælles europæiske løsninger på flygtningekrisen. Og Enhedslisten kæmper fortsat for, at vi skal have en fordelingsnøgle i Europa, som sikrer, at landene påtager sig deres ansvar,« siger hun.
Johanne Schmidt-Nielsen påpeger dog, at hun ikke er overbevist om EU’s duelighed i forhold til at skabe løsninger på krisen.
»Overordnet må man konstatere, at EU har fejlet indtil nu. Lige nu strammer alle lande deres regler i et ræs mod bunden, mens folk drukner i middelhavet. Så vi skal have en helt anden kurs inden for EU, hvis det skal lykkedes.«

