Susanne fik først sin førtidspension i byretten
Det tog 10 år og en retssag, før Københavns Kommune bevilgede 57-årig stofbruger og gadeprostitueret førtidspension, selv om hendes arbejdsevne ifølge lægerne var lig nul og alle behandlingsmuligheder for længst udtømte. Sagen viser, at selv om Ankestyrelsen godkender en kommunes afslag, kan resultatet godt være forkert
’Det var hårdt at sidde i retten og fortælle om mit liv. Det er al lortet, du fortæller om, og så kører hele lortet forfra som en indvendig film,’ fortæller den 57-årige stofbruger og gadeprostituerede Susanne, der i byretten i maj vandt over Ankestyrelsen og Københavns Kommune i en sag om afslag på førtidspension.


 I maj i år afsagde Københavns Byret en usædvanlig dom: Ankestyrelsens og Københavns Kommunes afslag om at påbegynde en sag om førtidspension til en 57-årig boligløs kvinde blev underkendt:
»Ankestyrelsen skal anerkende, at [Susannes] sag skal overgå til behandling efter reglerne om førtidspension,« hed det i dommen.
Det usædvanlige er ikke, at en kvinde med hjælp fra en dygtig advokat får ret over Kammeradvokaten, der repræsenterer Ankestyrelsen. Det usædvanlige er derimod, at en sag om førtidspension overhovedet kommer for retten.
Rettens underkendelse af Ankestyrelsen afgørelse slår derved en breche ind i beskæftigelsesminister Jørn Neergaard Larsens (V) forsvar for kommunernes omstridte sagsbehandling i forbindelse med tildeling af førtidspensioner, nemlig at Ankestyrelsens egen undersøgelse af kommuners afslag på førtidspension viser, at sagsbehandlingen i kommunerne er i overensstemmelse med regler og praksis. Det har ifølge byretten altså ikke været tilfældet i Susannes sag, selv om Ankestyrelsen også i denne sag havde stadfæstet kommunens afslag.
Konkret betyder dommen, at Susanne frem over modtager et par tusind kroner mere om måneden end på kontanthjælp. Og frem for alt vil hun »få mere ro på sit liv, når jeg ikke længere skal til alle de møder«, som hun siger.
Men Susanne undrer sig også: »Hvorfor skal jeg rende til 117 specialister, når kommunen alligevel selv fejer det hele af bordet til sidst? Tænk på, hvad det må have kostet af eksperter. Dommeren gav jo mig ret på baggrund af akkuarat de samme lægeoplysninger, som kommunen bare ikke havde taget hensyn til.«
Ét gram heroin om dagen
Information har haft adgang til de mange akter i Susannes sag om førtidspension, og på baggrund heraf kan hendes tilværelse beskrives således:
Hun blev født i 1958 og blev som 11-årig udsat for seksuelle krænkelser af en af hendes fraskilte mors voldelige bekendte. Som 14-årig kom Susanne på ungdomspension, som 16-årig fik hun sit første barn, og sideløbende udviklede hun et misbrug af hash, som senere blev til kokain og heroin.
Efter 9. klasse kom Susanne i lære som materialist, men hun sprang fra lærepladsen. I begyndelsen af 1980’erne lykkedes det hende at gøre sig fri af hårde stoffer, og hun fik arbejde som visitationsbetjent i Københavns Lufthavn. I forbindelse med en galdesten, som blev for sent opdaget, begyndte Susanne at tage smertestillende medicin, ketoganer. Derfra var vejen til igen at blive stofbruger kort.
Midt i 1990’erne blev Susanne opsagt fra arbejdet i lufthavnen på grund af sygdom, og siden 1994 har hun været daglig intravenøs bruger af ét gram heroin.
For at skaffe sine daglige fire fix med den hvide heroin skal hun bruge omkring 1.400 kroner i døgnet. Siden 1998 har Susanne tjent til sit stofforbrug ved at være gadeprostitueret i kvarteret omkring Istedgade i København. Fra hun var 40 år, har hun hver dag været nødt til at sælge sin krop på gaden, uanset om hun har haft langvarige lungebetændelser, smerter og blødninger i underlivet eller heftige sårdannelser på armene som følge af fixene, således som det fremgår af de jævnlige hospitalsoplysninger, der indgår i hendes sag.
I 2000 var Susanne udsat for et livsfarligt overfald, som hun beskrev i byretten: Sammen med en kunde var hun »endt i en kælderskakt bag ved DGI-byen. Hun blev overfaldet, hvor han havde fat med begge hænder om hendes hals og slog hendes hoved mod muren. Hun blev meget bange og kunne mærke, at manden mente det alvorligt. Hun gjorde sig slap for at vise, at hun var blevet kvalt. Hun kunne kun få en lille bitte smule luft. Pludselig rejste han sig, og hun blev liggende stille, hvorefter han løb derfra.«
Adskillige gange har Susannes mulige arbejdsevne været undersøgt af læger eller været vurderet af socialrådgivere. Uden undtagelse har deres konklusioner siden 2005, hvor hun første gang søgte om førtidspension, været, at hendes arbejdsevne er ubetydelig, hvis overhovedet eksisterende.
Helt tilbage i 2005 beskrev Susannes egen læge hendes tilstand med bl.a. disse ord: »Ikke realistisk at hun rehabiliteres eller arbejdsprøves (…) Tilstanden er stationær p.t. Ikke realistisk at tro, at klienten vil stoppe mangeårigt misbrug (…) En tilkendelse af pension er en værdig udgang på denne sag. Dette kunne mindske presset for at skulle fremskaffe ca 1400,- daglig til heroin via prostitution.«
Samme år skrev kommunens lægekonsulent i en såkaldt progessionsrapport, at »på baggrund af oplysninger fra egen læge vurderes det ikke realistisk med en aktivering«, og at »det ses urealistisk, at [Susanne] vil kunne bestride et ordinært arbejde, samt et arbejde på særlige vilkår. Både nu og på længere sigt.«
Da kommunen i december 2005 ønsker endnu en lægeerklæring fra hendes egen læge, konstaterer denne, at Susanne ud over kronisk leverbetændelse lider af »begyndende senildemens på grund af stofskader«, »personlighedsforstyrrelse« og »periodisk depression«.
»Patienten ligner det hun er – en miseriepræget narkoluder. Vægten er under middel, og det er hendes tandstatus i særdeleshed, idet hun ikke har én tand tilbage (…) Hun er uden resterhvervsevne. Selv som luder er hun udtjent og har kun 1-2 barmhjertighedskunder,« skriver lægen og slutter med en opfordring: »Med denne attest håber jeg, at kommunen snarest muligt starter (forskud) på førtidspension.«
I en ressourceprofil fra 2006 oplyses det yderligere, at Susanne har haft fem provokerede aborter, og at hendes liv som stofbruger har medført, at hun har fået kronisk leverbetændelse.
»Det vurderes, at [Susanne] ikke har nogen arbejdsmæssige muligheder ej heller udviklingsmuligheder, da der ikke kan peges på behandlings-/revalideringstiltag.«
På dette tidspunkt må Susanne sælge sin lille andelslejlighed for at betale af på sin narkogæld. Siden har hun været hjemløs og boet hist og her, det meste af tiden sammen med det yngste af sine børn.
I oktober 2009 var Susanne til ekstern arbejdsprøvning på ’Hotellet’ på Vesterbro, som er en del af kommunens beskæftigelsesindsats. Resultatet viste, at hendes arbejdsevne var »ubetydelig«.
I en psykiatrisk speciallægeerklæring fra foråret 2010 hedder det, at Susanne har »levet en tilværelse som misbruger og prostitueret med mange overgreb, krænkelser og ydmygelser«, hvorfor hun skønnes at have udviklet »en uspecificeret belastningsreaktion«, som »nu nærmest er overgået i en personlighedsforandring«.
Speciallægen omtaler udførligt den følelse af skyld og skam, som Susanne er præget af i forhold til sine tre børn. Og derefter hedder det:
»Funktionsprognosen er meget dårlig, og det vil være nødvendigt med så markante skånehensyn selv på det rummelige arbejdsmarked, at det forefalder urealistisk, at der findes et egentligt arbejde, som vil kunne matche hendes deficit.«
Igen i maj 2010 bliver Susanne vurderet af en speciallæge, der konkluderer, at »ud fra en samlet lægelig vurdering af misbrugsproblematikken og de psykiske og fysiske problemstillinger vurderes fornyede arbejdsmarkedsrettede tiltag med kursus/kvalifikationstiltag udsigtsløse.«
Jobcentrets samlede konklusion er derfor, at »helbredsmæssigt er [Susanne] så præget af de mange års nedbrydende levevis, at alle former for tiltag, herunder kurser, opkvalificering, aktivering eller behandling, der kunne føre hende tilbage mod arbejdsmarkedet, må anses som udsigtsløse.«
Ligeledes konkluderer den kommunale sagsbehandler i oktober 2010 følgende: »Samlet vurderes arbejdsevnen ophævet i såvel ordinært arbejde som arbejde på særlige vilkår.«
Alle muligheder udtømt?
Efter gentagne undersøgelser i næsten fem år burde der fra dette tidspunkt ikke være nogen tvivl for Københavns Kommune om, at Susanne skal tildeles førtidspension. For ifølge loven om pensioner skal en sag overgå til behandling efter reglerne om førtidspension, »når det er dokumenteret eller på grund af særlige forhold er helt åbenbart, at pågældendes arbejdsevne ikke kan forbedres ved aktiverings-, revaliderings- og behandlingsmæssige foranstaltninger.«
Alligevel ender kommunens jobcenter med i marts 2011 at indstille Susannes sag til et afslag. Det sker med begrundelsen: »Vi har ikke oplysninger nok til at vurdere, hvor meget din arbejdsevne er nedsat«.
Jobcentret »anerkender« dog, at Susannes hårde liv som stofbruger og gadeprostitueret »har stor betydning for din funktions og arbejdsevne, som er nedsat i et eller andet omfang som følge heraf«.
Men jobcentret finder også, at Susannes »manglende motivation for misbrugsbehandling« ikke kan »betragtes som at alle behandlingsmulighederne er udtømte«.
Tværtimod mener kommunen, at når Susanne netop er blevet henvist til behandlingsinstitutionen Valmuen, hvor hårdt trængte stofbrugere kan få lægeordineret heroin, viser det i sig selv, at »ikke alle muligheder for behandling er udtømte«.
Som konklusion mener Jobcentret, at man ikke kan »udelukke«, at Susanne »kan opnå tilknytning til arbejdsmarkedet med den rette støtte«, og derfor skal der nu udarbejdes »en jobplan, hvori indgår behandling for dit misbrug« samtidig med, at »der arbejdes på introduktion til arbejdsmarkedet«.
Den samme sagsbehandler, der 10 måneder tidligere konkluderede, at Susannes arbejdsevne var »ophævet«, ændrer nu sin vurdering. I august 2011 mener sagsbehandleren, at »samlet vurderes arbejdsevnen svært nedsat, men der findes muligheder for behandling af misbruget, hvorfor det indstilles, at der meddeles afslag på førtidspension.«
I stedet skal Susanne henvises til »motiverende forløb med henblik på etablering af støttekontaktperson, som på længere sigt kan følge borgeren med de rent sociale problemer og motivere hende til at indgå i en strukturerende behandling.«
Den 7. november 2011 modtager Susanne afslag på førtidspension, »da alle aktiverings-, revaliderings- og behandlingsmæssige samt andre foranstaltninger, som vurderes at kunne forbedre din arbejdsevne, ikke har været afprøvet.«
I oktober 2012 stadfæster beskæftigelsesankenævnet kommunens afslag.
Da Ankestyrelsen efter klager fra den private hjælpeorganisation Gadejuristen afviser at behandle afslaget, fordi »den ikke har principiel eller generel betydning«, udtager advokat Nikolaj Nielsen fra firmaet Elmer & Partnere i slutningen af juli 2014 en stævning mod Ankestyrelsen og dermed indirekte også mod Københavns Kommune.
Knap et år senere afgør byretten, at Københavns Kommune skal behandle Susannes sag efter reglerne om førtidspension.
Susanne er et opdigtet navn. Information er bekendt med kvindens identitet

