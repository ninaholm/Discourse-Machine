FIFA's fiflerier under VM
På FIFA's hjemmeside kan man ikke se det kontroversielle engelske mål, som aldrig blev dømt i kampen mod Tyskland. Tilsyneladende hører det ikke til blandt kampens highlights. Det minder om de falske uddrag af Nordkoreas kampe på nettet. Forskellen er bare, at det ikke er satire
Det udømte mål, som FIFA har censureret bort fra sin webside.


 Kort efter at Nordkorea tabte deres første kamp ved VM-slutrunden til Brasilien med 2-1, kunne man på Youtube.com se falske sammendrag af kampen. De foregav at være fra Nordkoreansk tv: »De brasilianske spillere havde aldrig før mødt så stærkt hold,« står der eksempelvis i underteksterne, og i sammendragene har man selvfølgelig udeladt de to brasilianske mål, så det ser ud som om, at Nordkorea vinder kampen 1-0. Et af klippene slutter med en studievært, der siger, at Nordkorea er blevet verdensmestre, og at Kim Jong-il i morgen skal besøge en småkagefabrik. Der er tale om satire, forstås.
Aktualiseret ved debatten om diktaturstatens spøjse optræden med 1.000 lejede kinesere som nordkoreanske fans osv. Så kan man grine lidt: »Se, hvor manipulerende de er i Nordkorea.«
FIFA burde skamme sig
Det sammendrag af kampen mellem Tyskland og England, som FIFA har lagt på deres hjemmeside, minder imidlertid om de falske nordkoreanske propagandaklip - dog med den væsentlige forskel, at der ikke er tale om satire, men regulær censur.
Vælger man at se kampens highlights, er den altafgørende situation med Frank Lampards 2-2-mål, som aldrig blev dømt, ikke taget med. Der er vel at mærke medtaget andre chancer, som ikke giver mål, så FIFA kan ikke forklare sig med, at de kun ville vise målene. Problemet er formentlig, at det er så tydeligt, at England blev snydt for et mål, at alle vil kunne se, at dommeren tog fejl. Og det må man tilsyneladende ikke. Der er heller ingen artikler om målet og de dommerproblemer, som alle andre medier taler om. Der er heller ingen brugerkommentarer, der handler om målene. Skriver man en kommentar, hvor man nævner Frank Lampards mål, får man at vide, at det vil blive offentliggjort, når en moderator har godkendt det, men det sker aldrig. Det kan virke en smule naivt i 2010 at forsøge at censurere den slags, men det synes ikke desto mindre at være taktikken. Kigger man på highlights fra kampen mellem USA og Algeriet mangler det fejlagtigt underkendte mål, som USA scorede få minutter før tid. Og argentineren Téves' mål imod Mexico er vist fra en vinkel, så man ikke kan se, at der var offside. Og det bliver som det eneste highlight ikke vist i langsom gengivelse.
Foreløbig har FIFA's eneste reaktion på de dårligt dømte situationer været at sige, at de kontroversielle klip ikke skal vises på storskærm på stadion. Det siger vist alt om den organisation.
På nettet ligger der i øvrigt allerede billeder, der foregiver at være fra FIFA. De viser, at Frank Lampards bold slet ikke var over stregen. Man har lavet en ny målstreg, der slår en behændig bule ind i målet og rundt om bolden. Der er tale om satire.


