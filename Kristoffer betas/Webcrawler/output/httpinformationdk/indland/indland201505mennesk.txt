’Det er mennesker, der ikke er velkomne i Danmark’
Udlændinge på tålt ophold skal sendes hjem, så snart det er muligt, fastholder Socialdemokraternes retsordfører, efter det er kommet frem, at det ikke er lykkedes at udsende en eneste af dem de seneste otte år
 Hvis man ikke kan affinde sig med de forhold, der gælder, når man er på tålt ophold, er man mere end velkommen til at rejse, siger Socialdemokraternes retsordfører, Trine Bramsen.


 »I det øjeblik, der er mulighed for at sende de her personer hjem, så skal de sendes hjem.«
Sådan lyder retsordfører Trine Bramsens (S) kommentar til, at det igennem otte år ikke er lykkedes politiet at tvangsudsende en eneste udlænding på tålt ophold.
Som Information skrev i går, er formålet med at pålægge disse mennesker opholds- og meldepligt ellers netop at sikre deres tilstedeværelse, når en udsendelse måtte blive mulig.
»Der er en grund til, at de er på tålt ophold, og det er, at man ikke i første omgang kunne sende dem hjem. Derfor er det heller ikke så overraskende, at det ikke i årene efterfølgende er let at sende dem hjem,« siger Trine Bramsen og tilføjer, at myndighederne »vurderer sagerne løbende med det formål at se, om der er mulighed for at sende de her mennesker hjem, for de er altså ikke velkomne i Danmark«.
Hun mener samtidig, at folk på tålt ophold »skal være velkomne til selv frivilligt at rejse ud af Danmark i morgen«.
Fair med særlige vilkår
– Nu bliver de jo ikke udsendt, fordi de danske myndigheder har anerkendt, at de risikerer at blive udsat for overgreb og forfølgelse i hjemlandet. Hvordan er det så, at det giver mening at bede dem rejse frivilligt tilbage?
»Jamen, det er mennesker, der ikke er velkomne i Danmark. De har typisk begået kriminalitet, som har gjort, at de ikke har et opholdsgrundlag på almindelige vilkår. Og jeg synes sådan set, at det er fair, at så gælder der nogle helt særlige vilkår, når det nu ikke er muligt at sende dem hjem. Men hvis de ikke kan affinde sig med de særlige forhold, der gælder, så skal de være velkomne til selv at rejse.«
– Men hvordan giver det mening at bede dem om at rejse til et sted, hvor de danske myndigheder selv har sagt, at de ...
»Jeg beder dem faktisk ikke om det. Jeg siger, at så skal de være velkomne til selv at rejse ud, hvis de ikke kan affinde sig med, at de er her på nogle helt særlige vilkår.«
– De rejser så ikke ud. Der kommer kun flere på tålt ophold, og det er et fåtal, der rent faktisk udrejser frivilligt. Hvor længe skal man blive siddende på tålt ophold?
»Man er her på tålte vilkår, så for mig at se skal man ikke ophæve de vilkår, der gælder, men man skal løbende vurdere, om der er et hjemsendelsesgrundlag, og det gør man hvert halve år.«
Forskel på mennesker?
Der er typisk tre forskellige årsager til, at udlændinge havner på tålt ophold. De er enten til fare for statens sikkerhed, har begået kriminalitet i Danmark og er efterfølgende blevet udvist, eller er udelukket fra at få asyl, fordi man antager, de har begået alvorlig kriminalitet eller krigsforbrydelser i hjemlandet.
Ifølge en opgørelse fra slutningen af 2013 var der imidlertid kun to udlændinge på tålt ophold, som vurderedes at være til fare for statens sikkerhed, mens det ifølge justitsministeren på et samråd i efteråret kun er fem udlændinge, der formodes at være krigsforbrydere. Størstedelen af gruppen er derimod udvist på grund af kriminalitet i Danmark, men er endt på tålt ophold, fordi det vil være i strid med Danmarks internationale forpligtelser at tvangsudsende dem.
– Hvis en dansk statsborger bliver idømt en straf for narkosalg på f.eks. et halvt år, så begrænser man jo ikke hans frihed efter hans løsladelse. Hvorfor skal man så begrænse en udlændings?
»Fordi der er forskel på, om du er statsborger, eller du har bedt om at få lov til at opholde dig i Danmark i en periode. Der er ikke noget hemmeligt i, at når du har et midlertidigt opholdsgrundlag i Danmark, så gælder der nogle skærpede regler. Forbryder du dig mod de love og regler, vi har, så er du ikke velkommen.«
– Så der er ikke universelle regler for, hvilken frihed man skal have som menneske?
»Nej, der er forskel på, om du er dansk statsborger, eller du har et midlertidigt opholdsgrundlag i Danmark.«
– Men der er vel ikke forskel på den enkelte person, hvad enten det er en dansk statsborger eller en udlænding?
»For mig handler den her diskussion om, hvorvidt man opfører sig ordentligt, når man er her. Og vi skal bare lige huske på, at der er tale om grov kriminalitet, og man har ikke noget at gøre her, hvis man kommer og begår kriminalitet.«
Afviser Ombudsmanden
Folketingets Ombudsmand har i en redegørelse kaldt forholdene for personer på tålt ophold for »meget belastende og begrænsende for grundlæggende livsførelse«. Han har desuden i sin seneste årsberetning skrevet: »Vi har et rodfæstet princip om, at samfundet ikke skal byde mennesker hårdere lisvilkår, end relevante hensyn nødvendiggør. Spørgsmålet er, om vi med god samvittighed kan sige, at det også gælder her.«
– Er du uenig i det?
»Jeg og Socialdemokraterne har læst redegørelsen med interesse, og vi mener stadig, der er grundlag for at sige, at mennesker, der kommer til Danmark og begår kriminalitet, de er ikke velkomne,« siger Trine Bramsen.
– Gør det overhovedet ikke noget indtryk, at Ombudsmanden og andre jurister siger, at der er grund til at gennemtænke området?
»Vi gennemtænker gerne ordningen, men så er det med fokus på at skærpe sanktionerne over for de mennesker, der gentagne gange bryder meldepligten, og som ikke indordner sig under, at der gælder …«
– Så I er ligeglade med Ombudsmandens anbefalinger?
»Vi har læst dem, men vores politiske holdning er klar: Det er helt rimeligt, at når man har begået vold eller mord eller solgt narko og er blevet udvist af Danmark, så gælder der nogle helt særlige omstændigheder.«
– Du siger, at jeres holdning er klar. Men i 2008 stemte I imod en stramning af reglerne, bl.a. med henvisning til, at det ikke var rimeligt, at alle skulle skæres over én kam og pålægges melde- og opholdspligt, hvis de ikke var til fare for statens sikkerhed. Hvad har ændret sig siden dengang?
»Vi ser, at der er mennesker på tålt ophold, der ikke overholder de bestemmelser, der gælder for dem, eksempelvis meldepligten. Og det er derfor, at vi gerne ser på, om vi kan skærpe den del.«

