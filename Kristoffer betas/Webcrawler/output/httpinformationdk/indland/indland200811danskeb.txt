Danske Bank: Børn mangler finansiel dannelse
Undersøgelser viser, at de helt unge ingenting ved om penge. Det vil Danske Bank nu rette op på med computerspil til de fem-syv årige. Ok at lære børn om penge, men naivt at tro, at det ikke handler om markedsføring, lyder det fra ekspert


 "Velkommen til Pengeby. Her i Pengeby kan du tjene guld- og sølvmønter, som du kan bruge på mange forskellige ting".
Og så går spillet ellers i gang: Den lille pode i computerspillet kan hjælpe borgmesteren med at male byporten eller den lokale postmand med at sortere pakker. Bliver opgaven løst tilfredsstillende, udløser det sølvskillinger eller måske endda en guldmønt. Pengene kan poden enten sætte ind på bogen, køb nyt tøj for i Karens Butik eller til at rejse tilbage i tiden med den skøre professors tidsmaskine.
"Men kun hvis du har penge nok."
Alting har nemlig sin pris i Danske Banks nye spil, som børn i fem-syv års alderen frit kan spille på hjemmesiden pengeby.dk. At alting har sin pris, er der bare - ifølge Danske Bank - bekymrende få af de helt unge, der har nogen anelse om. De mangler finansiel dannelse, og som led i at rette op på det har banken nu udviklet pengeby.dk.
"Vores undersøgelser viser, at 85 procent af de danske børn har indflydelse på, hvad deres forældre køber, og at børn allerede starter med at forholde sig til penge, når de er fire-fem år gamle. Problemet er bare, at børn ikke ved noget om penge. Hvor de kommer fra og den slags. Det vil vi gerne være med til at tage et ansvar for at ændre, og som led i den strategi har vi lavet pengeby.dk," fortæller chef for finansiel dannelse i Danske Bank, Morten Kamp Jørgensen, der understreger, at Danske Bank ikke tjener penge på spillet, og at der ikke er reklamer for banken i spillet. 
'Et fremskridt'
Netop det ikke-kommercielle får sekretariatschef i landsforeningen for skolebestyrelser, Skole og Samfund, Niels-Christian Andersen, til at nikke anerkendende til bankens initiativ:
"Mange unge ender med at komme i økonomisk uføre, og så længe det ikke handler om markedsføring men om finansiel dannelse, er det derfor kun fornuftigt at lære dem noget om penge. Under alle omstændigheder er det et fremskridt i forhold til 1960'erne, hvor lærerne jo solgte sparekassemærker fra den lokale sparekasse til eleverne," siger han.
Simon Egenfeldt-Nielsen, ph.d. i læringsspil fra IT-Universitetet og medejer af spilvirksomheden Serious Games, mener, det er lidt naivt at forestille sig, at en bank som Danske Bank udvikler spil uden kommercielle hensyn og tanke for, om det tiltrækker kunder - også selv om det ikke lige er til at se i selve spillet.
"Når et pengeinstitut laver online-læringsspil for de fem-syv årige, så handler det i sidste ende om, at de vil have fat i kunderne på et tidligt tidspunkt, selv om de er påpasselige med logoer og branding (markedsføring, red.) af deres virksomhed i spillet," siger han, men understreger samtidig, at det på ingen måde er uforeneligt med bankens ambitioner om finansiel dannelse af kommende generationer. Til fordel for både bank og kunder.
"Bankerne forsøger simpelthen at skaffe sig selv færre problemer i fremtiden i forhold til nye kunders gældsstiftelse, indsigt i renters rente og den slags. De har indset, at det kan blive dyrt, at teenagere i dag intet ved om økonomi," vurderer Simon Egenfeldt-Nielsen.
Bevidsthedsudvidende
Ingrid Busk, der er børnepsykolog og medlem af styrelsen for Børne- og Familiepsykologisk Selskab, mener ikke, at forældre skal være bekymrede for Danske Banks nye spil. I hvert fald ikke af pædagogiske grunde.
"Det er nok lige lovlig tidligt at starte som fem-syv årig, men pædagogisk er der ikke noget i vejen med spillet. Det kan være bevidstheds-udvidende og måske endda være med til at forebygge en 'spenderbukse-mentalitet'," siger hun.
Lektor i læringsteori Hans Henrik Knoop fra Danmarks Pædagogiske Universitet er enig i, at spillet kan have en dannende funktion, men siger også, at det er problematisk, hvis børn bliver præsenteret for et entydigt materia-listisk verdensbillede.
"Privatøkonomi er også dannelse. Derfor er det meningsfuldt at lære noget om lommepenge osv. Sådan et spil er først bekymrende i det øjeblik, det udelukkende fremmer drømme om forbrug. For nogle af de største skuffelser, et menneske kan komme ud for, er reklamernes løfter, som aldrig bliver indfriet," lyder det fra Hans Henrik Knoop.
Han stiller også spørgsmål ved, om Danske Bank lige nu er i en position, hvor de skal opdrage de helt unge, her midt i finanskrisen, hvor det bliver stadig mere tydeligt, at mange banker har været langt mere optaget af sig selv end af deres kunder.
For grådige
- Morten Kamp Jørgensen. Danske Bank vil finans-uddanne de fem-syv årige. Er det ikke - i lyset af finanskrisen - som at lade ulven vogte får?
"Finanskrisen har vist to ting. Det mest centrale er, at mange banker har været for grådige og uansvarlige. Hertil kommer, at mange mennesker har været for uvidende om deres privatøkonomi, og det har vi som bank et ansvar for," slutter Danske Banks chef for finansiel dannelse.


