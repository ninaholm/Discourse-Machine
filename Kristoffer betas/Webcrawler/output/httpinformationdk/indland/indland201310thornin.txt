Thornings fem benspænd
Statsministeren står i det kommende folketingsår overfor en række forhindringer, som kan blive både barrierer og springbrætter


 
	For Helle Thorning-Schmidt bliver folketingsåret 2013-14 afgørende for, om hun – med forfatteren Carsten Jensens ord – ikke vil gå over i historien som Danmarks første kvindelige statsminister, men som den sidste socialdemokratiske.

	Halvvejs inde i regeringsperioden er det nu, hvis Thorning skal nå at få fremdrift i de historisk dårlige meningsmålinger inden det folketingsvalg, som skal komme senest i september 2015. Efter sin åbningstale tirsdag står statsministeren overfor en række forhindringer. Men som den franske filosof Gaston Bachelard skriver i Nej’ets filosofi, »en forhindring er noget, som en bevægelse støder imod, noget, som standser en fremdrift. Det er samtidig det, der giver bevægelsen opspring, det, der fornyer fremdriften. En forhindring er både barriere og springbræt«.

	Der er i alt fem af slagsen.

	Støttepartiet:

	Den første forhindring er forhandlingerne med Enhedslisten om næste års finanslov. SRSF-regeringen har et notorisk anstrengt forhold til støttepartiet som i april, på årsmødet, vedtog et ikke ubetydeligt krav til den kommende finanslov: Nemlig at »finansloven samlet set er et brud med regeringens hidtidige politik«.

	Alligevel er underlægningsmusikken, efter forårets dagpengeaftale, anderledes afdæmpet i forhold til sidste års dramatiske slutscene, hvor Enhedslisten blev væk fra det traditionelle pressemøde og istedet afholdt sit eget. Når statsministeren ikke længere agter at gå »reformamok« – og tage noget fra nogle – kan finanslovforhandlingerne blive starten på et bedre forhold.

	Oppositionen:

	Statsministeren inviterede i åbningstalen til »et bredt samarbejde i Folketinget«. Det skylder vi danskerne, lød det. Når Helle Thorning-Schmidt inviterer til forhandlingerne om de tre, delvist nye initiativer i åbningstalen – en reform af erhvervsuddannelserne, behandlingsgarantien på det psykiatriske område og den europæiske patentdomstol – så kommer Lars Løkke Rasmussen da også for at skrive under på den stiplede linje. Særligt i Socialdemokraterne snakker de ellers meget om, at regeringen har haft held til tvinge Venstre til højre med kravet om nulvækst – hvis blot vælgerne ville opdage det. Og så håber Socialdemokraterne, at Venstre har toppet for tidligt. Det kan enkelt ikke blive ved med at gå så godt, hvilket de seneste meningsmålinger har afsløret. Til gengæld er det åbenbart ikke tilfældet for Dansk Folkeparti.

	Afstemningerne:

	Statsministeren står overfor to, måske tre afstemninger (den tredje om patentdomstolen), der kan spænde ben for hende. Både kommunalvalget til november og valget til Europa-Parlamentet i maj tegner til at blive nederlag for Socialdemokraterne, dræne partiet for kampgejst og påny sætte spørgsmålstegn ved om partiformanden nu er den rigtige til at lede det. I Socialdemokraterne er der dog en tro på, at det til november nok alligevel ikke går så galt som frygtet, fordi den landspolitiske tendens ikke slår fuldt igennem. Være sikker på, at statsministeren på valgaftenen vil hævde, at det kunne være gået værre.

	Det er økonomien – idiot!:

	James Carvilles strategi for Bill Clintons succesfulde valgkampagne i 1992 er eviggyldig. Regeringen har fra starten gang på gang måtte nedjustere forventningen til den økonomiske vækst. Men nu skulle det være sikkert og vist! Helle Thorning-Schmidt tog allerede forskud på glæderne i weekenden på Socialdemokraternes kongres, hvor hun i sin beretning konstaterede, at »der er ved at ske et stemningsskifte i dansk økonomi«. Og i åbningstalen hed det, at »Stemningen er ved at skifte. Fra utryghed og krise til forsigtig optimisme«.

	Regeringen har hele tiden håbet, for at blive i den amerikanske terminologi, at økonomien bliver en game changer. Ellers har den ikke en fighting chance.

	Socialdemokraterne:

	Den måske vigtigste nyhed den seneste tid stod søndag på side fem i Politikens tillæg PS. Hvis man giver vælgerne tre bud på, hvor stor væksten skal være i den offentlige sektor er svaret nemlig ét. Men fortæller man dem dernæst, hvilke partier, der står bag hver af de tre bud, bliver svaret markant anderledes. Og det er ikke til fordel for Socialdemokraterne. Men andre ord risikerer statsministeren, at uanset hvor mange forhindringer hun overvinder, så er partiet og hende selv blevet en hindring for, at vælgerne kan lide politikken.

