R: Retsforfølg pirater i Danmark
Det skal være muligt at retsforfølge pirater taget til fange i internationalt farvand i Danmark, mener De Radikales Zenia Stampe. Socialdemokraterne og Venstre afviser


 Lovgivningen i Danmark bør ændres, så det bliver muligt at retsforfølge pirater i Danmark. Det mener Radikale Venstres forsvarsordfører Zenia Stampe.
Hun har netop været fem dage i Kenya, hvor hun har studeret, hvordan jagten på pirater foregår. Og hun mener, at det kan blive aktuelt med retsforfølgelse af pirater i Danmark.
»Jeg kan godt forestille mig, at det på et tidspunkt vil blive relevant at kunne retsfølge en eller flere pirater i Danmark. Det kan være i tilfælde, hvor landene i nærområdet ikke vil retsforfølge pirater, som f.eks. har taget danske gidsler. I den situation tror jeg, at de fleste danskeres retsfølelse vil tale for, at vi retsforfølger dem i Danmark i stedet for bare at sætte dem af på Somalias kyst,«siger Zenia Stampe.
»Derfor synes jeg, at vi ligesom de fleste andre lande skal skabe muligheden for at retsforfølge piraterne i vores lovgivning. Ikke for at vi skal bruge den hver gang, men det kan blive nødvendigt på et tidspunkt,« siger hun.
Ifølge internationale konventioner er det muligt at retsforfølge pirater, som er taget til fange i internationalt farvand i Danmark, men det kræver en lovændring i Danmark.
I øjeblikket forsøger Udenrigsministeriet fra gang til gang at lave en aftale med lande i regionen – ofte Kenya eller Seychellerne – om, at de overtager retsforfølgelsen og en eventuel afsoning, når piraterne bliver sat på land.
Zenia Stampe mener, at det fortsat bør være praksis, at selve afsoningen af straffen foregår nær det sted, hvor piraterne er blevet taget til fange.
»Det vil selvfølgelig være mest oplagt, at vi så forsøger at få en aftale med Somalia eller Kenya om, at piraterne kan afsone hos dem. Vi skal ikke have pirater siddende i Danmark langt fra deres eget hjemland. Men det vil selvfølgelig afhænge af, hvilken aftale vi kan lave med landene i nærområdet,« siger hun.
Tage et ansvar selv
Zenia Stampes forslag møder opbakning fra Bjørn Møller, professor i international politik ved Aalborg Universitet.
»Det er det eneste fornuftige at gøre. Det er uanstændigt, at vi forsøger at tørre det af på landene i regionen. Vi bør tage et ansvar selv,« siger Bjørn Møller.
Ifølge Bjørn Møller har FN opfordret til, at landene, som har krigsskibe, der fanger pirater, ændrer deres respektive love, så der er mulighed for at retsforfølge piraterne.
»Hvis det politiske flertal var til det, kunne det altså klares ganske hurtigt,« slår Bjørn Møller fast. Men hverken Zenia Stampe eller Bjørn Møller skal regne med, at et politiske flertal vil gøre det muligt at lade pirater komme for en dommer i Danmark.
Socialdemokraternes retsordfører, Ole Hækkerup, afviser, at det skal være muligt at kunne retsforfølge pirater ved de danske domstole.
»Vi skal ikke tage skridt i den retning, uden at det internationale samfund bakker op. Hvis vi nogensinde skal komme pirateriet til livs, skal det foregå i et internationalt samarbejde – både når det kommer til den militære del og den lovgivningsmæssige del,« siger Ole Hækkerup. Heller ikke Venstres forsvarsordfører, Hans Christian Thoning, bakker op om Zenia Stampes forslag.
»Jeg har det godt med, at vi jager pirater og fanger dem. Men de skal retsforfølges og afsone deres straf i hjemlandet. Sådan har det altid været, og sådan bør det blive ved med at være,« siger han.

