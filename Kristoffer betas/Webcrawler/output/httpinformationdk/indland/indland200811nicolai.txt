Nicolai tager sin far med i skole
Flere forældre kommer på skolebænken sammen med deres børn i såkaldte familieklasser. Klasserne kan være en del af løsningen på problemer med disciplin i folkeskolen, men de rummer også faren for, at familien og barnet får alt for stort ansvar


 For fem år siden startede de to første skoler i Danmark med familieklasser, hvor børn med problemer i skolen, har deres forældre med i skole to gange om ugen i et tolv ugers forløb. Idéen, der kommer fra England, er i dag så populær, at en lang række kommuner og skoler landet over i dag har familieklasser. Godt 1.000 forældre på landsplan skønnes at gå med deres barn i en familieklasse. 
I princippet er det frivilligt for familierne om de vil deltage i familieklasserne, men adjunkt Hanne Knudsen, der har undersøgt, hvordan familieklasserne fungerer, mener ikke, at familierne har et valg:
"Børnene i familieklassen er børn, som skolen har svært ved at rumme, og som risikerer at ryge ud af skolen, så hvis jeg var mor til et barn, der fik tilbudt en plads i familieklassen, er jeg ikke sikker på, at jeg ville opleve det som helt frivilligt at deltage."
Hanne Knudsen fortæl-ler, at familieklassen i sin egen beskrivelse er præget af positiv kommunikation og invitation til forældre og børn om at reflektere over sig selv og de indbyrdes relationer. 
"I familieklassen er der mulighed for at anerkende forskellige oplevelser, så det ikke kun er lærerens beskrivelse, som er den gyldige. Det er endda muligt at placere problemet i relationen mellem elev og lærere eller i elevgruppper - og ikke kun på den enkelte elev, som der ellers kan være en tendens til i skolen," siger Hanne Knudsen. 
Kirsten Hviid, der har været med fra starten i de første familieklasser i Danmark mener også i høj grad, at pædagoger og lærere i familieklassen prøver at inddrage lærere og skoleledelsen: 
"Men det sværeste er, at få lærerne til at tage del i det her, så det ikke bare bliver forældrene og børnene, der arbejder på, at gøre det bedre." 
Svar på problemer
Familieklasserne kan være svaret på en del af problemerne med urolige børn i folkeskolen, fordi alternativet til familieklassen er en samtale på kontoret, hvor man kan påpege alle elevens fejl. Men Hanne Knudsen mener, at "familien bliver genstand for statslig styring på helt nye måder, når de tildeles en pligt til at tage ansvar for, at barnet er skoleelev på den rigtige måde."
Stefan Hermann, der er rektor for Professionshøjskolen Metropol mener, det er vigtigt at få klare linjer for, hvad der er familiens egen sag, og hvad der er lærerens område: 
"Det er vigtigt at få tydeliggjort magtforholdene i den her gråzone, for det er vanskeligt for forældrene at sige fra, fordi der er et fravær af klare forventninger til dem, samtidig med at forventninger til, hvad børnene skal lære i skolen, er eksploderet."


