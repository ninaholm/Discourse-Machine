Veteranpolitikken er ikke nået ud i kommunerne
Fire måneder efter regeringens veteranpolitik er der stadig psykisk sårede krigsveteraner, der bliver kastet rundt mellem kommunale sagsbehandlere. De nye tiltag for kommunerne har endnu ikke forladt tegnebrættet


 I næsten et år har der været stor fokus på kommunernes håndtering af psykisk sårede krigsveteraner, og i oktober måned sidste år præsenterede regeringen sin længe ventede veteranpolitik, der blandt andet skulle rette op på de kommunale sagsbehandleres viden om krigstraumer.
Men den hjælp, som veteranerne kan få, er stadig helt afhængig af, hvilken kommune de bor i, fortæller Yvonne Tønnesen fra Livlinen ved Hærens Konstabel- og Korporalforening, som har kontakt til mere end 400 af de værst traumatiserede veteraner.
»Der er nogle kommuner, som ikke var gode fra starten, men som har lært det og lagt øre til ekspertisen. Og andre er stadig hverken til at hugge eller stikke i,« siger Yvonne Tønnesen.
Regeringens nye veterantiltag for kommunerne har slet ikke forladt tegnebrættet. Ifølge Forsvarsministeriet forventer man først at undervise de kommunale sagsbehandlere om veteraners forhold i starten af oktober. Det er også først her, at det lovede veterancenter vil være på plads til at rådgive kommuner og støtte veteraner med sociale problemer. I første omgang må veteraner og pårørende nøjes med en døgnåben telefonlinje til støtte og rådgivning. Den kommer til maj.
Fuldt klædt på
Derfor er veteranerne indtil videre overladt til, hvad den enkelte kommunerne har sat i værk for at forbedre sagsbehandlingen. I Roskilde Kommune, hvor den 31-årige Afghanistan-veteran Morten Pedersen netop nu slås for hjælp til sin PTSD-lidelse, mener man ikke, der er behov for særlige veteran-initiativer.
»Jeg mener ikke, at kommunerne kan forventes at skulle oparbejde en ekspertise specifikt til sagsbehandling omkring de danske krigsveteraner, som jo heldigvis er en forholdsvis lille målgruppe,« skriver administrationschef Maria Tvarnø i et mailsvar og henviser til det kommende veterancenter som det sted, hvor ekspertisen skal findes.
Alligevel mener hun, at kommunen og jobcentret allerede i dag er fuldt klædt på til at håndtere psykisk sårede krigsveteraner.
»Roskilde Kommune har årelang erfaring med sagsbehandling af borgere, der har levet i krigslande, og som har krigstraumer eller for eksempel været udsat for frihedsberøvelse og tortur fra deres hjemland. I Roskilde Jobcenter er der oprettet en specialiseret enhed, der varetager sagsbehandlingen for denne målgruppe, og de samarbejder også med andre specialiserede professionelle i disse sager,« skriver hun.
Ingen særbehandling
Samme melding kommer fra Kommunernes Landsforening (KL), hvor kontorchef Peter Kjærsgaard Pedersen også henviser til erfaringerne med traumatiserede flygtninge med eksempelvis PTSD.
»Jeg kan ikke genkende billedet af, at kommunerne ikke kan håndtere veteranerne. Men jeg er enig i, at det er en gruppe, hvor man skal have blik for deres særlige baggrund og særlige vilkår, og der er viden vigtig,« siger han.
KL har spurgt kommuner med mange veteraner, som eksempelvis kasernebyen Slagelse, hvilke særlige erfaringer og initiativer, man har her. Men derudover mener man ikke i KL, at veteranerne skal have særstatus frem for andre traumatiserede borgere.
Men uanset om veteranerne skal have særbehandling eller ej, sker det i udbredt grad, at kommunerne ikke giver den hjælp, der er behov for. Blandt andet fordi kommunens egen lægekonsulent modsiger veteran-eksperterne, siger Yvonne Tønnesen.
»Nogle kommuner er rigtig lydhøre og samarbejdsvillige. Andre vil hellere høre på, hvad deres egen lægekonsulent siger. Men deres lægekonsulent skal ikke sige en skid, han skal bare oversætte det sprog, som sagsbehandleren ikke forstår,« siger Yvonne Tønnesen.
Det samme siger tidligere statsminister Poul Nyrup Rasmussen, der som formand for foreningen Det Sociale Netværk ikke kun beskæftiger sig med syge krigsveteraner.
»Vi får mange henvendelser fra psykisk sårbare, som i stedet for at få den hjælp, de har brug for til at komme tilbage til arbejdsmarkedet, er blevet presset på psyken og pengepungen,« siger han.
Han mener, der skal en klimaforandring til i jobcentrene og ikke mindst I lovgivningen.
»I stedet for at fjerne folks eksistensgrundlag, så skal trygheden i højsædet. For er du i trygge rammer, så tør du. Så tør du tage et nyt valg. Mit ønske er, at tilgangen til mennesker på kanten af arbejdsmarkedet bliver, at fordi du én gang har tabt, så er du ikke fortabt.«


