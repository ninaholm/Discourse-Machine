Ministerium skjuler oplysninger i statsløsesag
Integrationsministeriet har overstreget konklusionen i et dokument, inden det blev udleveret som aktindsigt i statsløse-sagen. Overstregningen er sket af hensyn til Sverige, anfører ministeriet, men det er åbenlyst i strid med loven, vurderer eksperter
Under overskriften Operation Morgenluft har integrations-minister Søren Pind lanceret en ny åbenhed i sit ministerium. Alligevel skjuler ministeriet oplysninger i statsløse-sagen, ifølge eksperter i strid med offentlighedsloven.


 I strid med offentlighedsloven fortsætter Integrationsministeriet med at mørklægge statsløse-sagen. Det sker selv om den nye integrationsminister Søren Pind efter sin tiltræden lancerede Operation Morgenluft, der skulle sikre større åbenhed i ministeriet.
Mere end 11 uger efter Information søgte aktindsigt i ministeriets rundspørge til de øvrige nordiske lande angående FN-konventionen om statsløshed, har ministeriets Indfødsretskontor nu udleveret otte dokumenter. De udgør rundspørgen, som blev foretaget i sidste halvdel af december 2008 og begyndelsen af januar 2009.
Dokumenterne viser, hvordan Indfødsretskontoret sender en mail med det danske spørgsmål om forvaltningen af FN-konventionen til Sverige, Norge, Finland og Island, der derefter forklarer, hvordan de forvalter konventionen.
I flere af landenes svar har Integrationsministeriet overstreget linjer eller afsnit. Det sker, anfører ministeriet, for at hemmeligholde »oplysninger, der ikke er offentligt tilgængelige i landene.«
Hvis væsentlige hensyn til fremmede magter eller tavshedspligt er på spil, giver offentlighedsloven nemlig mulighed for at undtage dokumenter fra aktindsigt.
Men hvad angår det svenske svar, har Information den sjældne mulighed at kunne kontrollere ministeriets hemmeligholdelse. Det skyldes, at vi allerede har indsigt i ordlyden af svaret fra de svenske myndigheder til Integrationsministeriet i Danmark.
I svaret, som den nu forhenværende svenske departementsråd Gunnar Hermanson sendte til Indfødsretskontoret i Integrationsministeriet den 18. december 2008, gennemgår han nøje, hvordan svenskerne fortolker FN-konventionen om statsløshed. Denne del af Hermansons tekst har Integrationsministeriet givet aktindsigt i. Men derefter skriver Hermanson en konklusion på to linjer. Det fremgår af det dokument, som Information har fået udleveret fra Sverige.
Hermansons konklusion lyder: »Sverige går genom de nu redovisade bestämmelserna väsentligt längre än vad som krävs enligt FN-konventionen.«
Den svenske departementsråd slår altså fast, at Sverige går væsentligt længere i forhold til de statsløse, end FN-konventionen forpligter til.
Men denne oplysning har det danske Integrationsministerium valgt at overstrege i aktindsigten til Information. Ministeriet har altså forsøgt at hemmeligholde Hermansons konklusion om, at svenskerne gik længere end FN-konventionen foreskriver, på et tidspunkt hvor det danske ministerium selv brød med konventionens bestemmelser.
'Magtfordrejning'
Ifølge professor i forvaltningsret ved Københavns Universitet Carsten Henrichsen er Integrationsministeriets håndtering af Informations aktindsigtsanmodning »udtryk for en helt ukvalificeret juridisk behandling eller for et forsøg på at skjule en vurdering af retstilstanden i det adspurgte land«.
Carsten Henrichsen hæfter sig ved, at oplysningerne fra Sverige bygger på åbne kilder, hvorfor det ikke giver mening at hemmeligholde dem med henvisning til, at de ikke skulle være offentligt tilgængelige i Sverige.
»Den svenske vurdering, som Information ad anden vej er blevet gjort bekendt med, kan med sikkerhed siges at være helt harmløs i forhold til det land, som vurderingen stammer fra. Som sådan kan den ikke undtages fra aktindsigt efter den bestemmelse i offentlighedsloven, som ministeriet angiver,« fastslår Carsten Henrichsen og tilføjer:
»De svenske myndigheders vurdering af, at retstilstanden i Sverige er udtryk for en overopfyldelse af konventionernes krav, kan meget vel tænkes at have været ubekvem for ministeriet selv. Dette er dog på ingen måde nogen lovlig grund til at tilbageholde den pågældende vurdering, men er i givet fald tværtimod udtryk for en form for processuel magtfordrejning.«
Også mediejurist ved Journalisthøjskolen Oluf Jørgensen er uforstående over for Integrationsministeriets begrundelse for hemmeligholdelsen:
»Det er ikke juridisk holdbart. Offentlighedsloven giver mulighed for at tage saglige hensyn til andre lande, hvor der er et reelt behov for fortrolighed. Det kan der være i det internationale diplomati, når det drejer sig om særlig følsomme oplysninger. Men det siger sig selv, at der her ikke er tale om noget, der på nogen måde kan genere Sverige. Og nu ved vi jo også, at svenskerne selv har udleveret det til Information, som danskerne har overstreget med henvisning til et hensyn til svenskerne,« siger Oluf Jørgensen og fortsætter:
»Der er helt klart tale om, at man her sletter oplysninger for at beskytte det danske politiske system. Det er et groft eksempel blandt mange på, at den danske centraladministration lukker helt til for at undgå at der bare kommer en flig ud til offentligheden om grundlaget for de politiske beslutninger, som træffes.«
Usaglig forsinkelse
De svenske myndigheder var to dage om at efterkomme Informations anmodning om aktindsigt i korrespondancen med Danmark om FN-konventionen om statsløshed, da Information henvendte sig i februar 2011. Svaret fra Sverige viste sig at være særdeles belastende for forhenværende integrationsminister Birthe Rønn Hornbech, fordi det dokumenterede, at hun siden 2008 havde kendt til den ulovlige sagsbehandling i sit ministerium, selv om hun først ændrede praksis og orienterede Folketinget i januar 2010.
Integrationsministeriet har som nævnt været mere end 11 uger om at udlevere samme dokument i censureret form. For at få ministeriet til at svare på Informations anmodning om aktindsigt har det været nødvendigt at involvere ombudsmanden, og ministeriet beklager nu, at man ikke var »tilstrækkelig opmærksom« på aktindsigt-anmodningen.
»Det ser ud som om, ministeriet helt bevidst har forsøgt at holde oplysningerne skjult,« siger Oluf Jørgensen og fortsætter:
»At der skal gå så mange uger, før Integrationsmini-steriet overhovedet udleverer materialet, er jo en deprimerende illustration af, hvordan offentlighedsloven bliver saboteret af centraladministrationen i Danmark. Og det er selvfølgelig særlig bekymrende, at der er tale om dokumenter, som viste sig at være meget belastende for den daværende integrationsminister.«
Integrationsministeriets Indfødsretskontor har ikke meldt tilbage på Informations henvendelse om sagen.

