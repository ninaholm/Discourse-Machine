’Vollsmose er ikke en ghetto. Det er en meget multikulturel bydel’
Da det kom frem, at Vollsmose, en officiel ghetto, nu skal huse 200 asylansøgere, vakte det opsigt. Spørger man i Odense-bydelen, kan de se mange fordele ved at lade asylansøgere bo netop her den første tid
Nyheden om at Vollsmose skulle huse 200 asylsansøgere fik mange politikere til at protestere mod placeringen, men blandt de folk, som bor og arbejder i bydelen, ser man mere positivt på de nye medborgere.


 Bygningen har indtil nu været beboet af ældre i beskyttede boliger. De seneste år har flere lejligheder stået tomme, og på nogle af gangene har der kun boet et par stykker. Det siges, at der på øverste etage kun boede én. Nu bor der mindst en hel familie. De er asylansøgere, og de er netop flyttet ind i Østerhøj i Vollsmose i det nye asylcenter, Udlændingestyrelsen har oprettet.
Med protester og undren til følge, ikke mindst fra den lokale socialrådmand, der bestemt ikke brød sig om ideen, da han blev præsenteret for den i sidste uge.
»Vi har intet hørt om det. De må have drukket af natpotten. Vi har ikke i over 10 år henvist asylansøgere og kontanthjælpsmodtagere til Vollsmose. Det er helt forkert at lægge et asylcenter her. Det er det sidste, der er brug for,« sagde Peter Rahbæk Juel.
Skal man tro personalet fra Røde Kors, der kun har været ansat og på arbejde et par timer, er de hidtidige beboere på Østerhøj mere positivt indstillet, ja faktisk helt glade for, at der nu kommer lidt liv i bygningen og på gangene. De bliver boende i 26 af bygningens lejligheder på samme gange som de nye asylansøgere.
Det er overvejende børnefamilier, der flytter ind. I dag er der 14 familier, i morgen kommer der 10, i næste uge 10 til. De fleste er næsten lige kommet til Danmark. Mange fra Syrien, på flugt fra oprør og borgerkrig. Det er aftalen, at vi ikke må tale med dem, at vi ikke må tage billeder af dem. De skal lige have lov til at falde på plads, og personalet skal lige have en mulighed for at lære dem at kende.
Dårligt ry
Det vakte nogen opsigt, da det i sidste uge kom frem, at Udlændingestyrelsen vil huse 200 asylansøgere i bydelen Vollsmose i Odense. En bydel, der mest af alt er kendt som en ghetto med socialt udsatte og en høj andel af beboere med anden etnisk baggrund, var på ingen måde det rigtige sted at lade netop ankomne asylansøgere bo, sagde mange. De tager fejl, mener Mahmoud Daoud, der er formand for Odense Kommunes Integrationsråd.
»Jeg tror, de får en bedre start her. De får hurtigere indblik i mange ting og føler sig hurtigere hjemme, når de kan bruge deres eget sprog og kan møde nogen, der ligner dem. Folk, der har været igennem det samme, som de selv har,« siger Mahmoud Daoud.
Det handler også om noget så simpelt som madvarer. Når asylansøgere kommer til Danmark, er de vant til helt andre madvaner og –traditioner.
»Der er mange råvarer og produkter, man ikke kan købe i Fakta eller Spar. Men herude er der rigtig gode muligheder for at købe ind til det mad, man kan lave hjemmefra.«
Mahmoud Daoud flyttede selv til Vollsmose med sin familie efter at have fået asyl i 1987.
I dag rådgiver han Odense Kommune sammen med resten af Integrationsrådet, samtidig med at han arbejder med udsatte unge – både etnisk danske og unge med anden etnisk baggrund.
Vollsmose, der blev bygget i starten af 1970’erne, har næsten altid været kendt som et belastet boligområde. Og der har været problemer i Vollsmose.
Flere gange har en gruppe unge mænd kastet sten efter politiet, en scene der ofte har udspillet sig ved Bøgetorvet, der er kendt som stedet, de unge rødder hænger ud. Det sidste stykke tid har der dog været roligt, fortæller Mahmoud Daoud, da han viser rundt i området.
»Vollsmose er ikke en ghetto. Det er en meget multikulturel bydel. Et sted, hvor man kan lære en masse om multikultur,« siger Mahmoud.
Han synes, kriminaliteten får for meget opmærksomhed. Bydelen Bolbro, der ligger på den anden side af Odense centrum, har altid været mindst lige så plaget af kriminalitet, fortæller Mahmoud. Forskellen er, at der fortrinsvis bor etniske danskere i Bolbro – og at der ikke skrives eller tales nær så meget om Bolbros problemer.
»I Vollsmose drejer det sig om 50 unge, som er dybt kriminelle og så en lille randgruppe omkring dem. Ud af 10.000 mennesker, der bor i Vollsmose, er det ikke særlig mange, selv om det selvfølgelig er belastende, at der er nogle, der er kriminelle,« siger han.
Mød mennesket, hvor det er
Inaam Abou-Khadra er født og opvokset i Vollsmose. Hun er andengenerationsindvandrer, men med sine egne ord mindst lige så integreret som mange af de etniske danskere, hun studerer statskundskab på SDU. Inaam har altid været aktiv i Vollsmose, blandt andet i Pigernes Aktivitetsforening og i Kulturhuset. Hun ser ikke noget problem i at huse asylansøgere i Vollsmose.
»De mennesker, jeg kender, er positivt indstillet over for, at der kommer nogle nye mennesker. Hvis de har brug for hjælp, skal de endelig henvende sig, og så vil vi hjælpe dem, så godt vi kan. Sådan som det også ville være, hvis der flyttede 200 danske studerende herud.«
Inaam Abou-Khadra ved fra sit frivillige arbejde i Vollsmose, hvilke forudsætninger en vellykket integration har. Det handler om at forstå.
»Som Søren Kierkegaard siger, skal man møde mennesket, hvor det er, for at kunne hjælpe det. Mennesker, der kommer fra et krigshærget land, har brug for en social og økonomisk tryghed. Vollsmose er et oplagt sted, hvor de kan få den sociale tryghed,« siger Inaam og fortsætter:
»I stedet for at gå ud fra, at asylansøgere vil belaste området yderligere, skal man se potentialet i dem. Det er ikke mennesker, der har dovnet den af i deres hjemland. De er flygtet, og de vil gerne starte på en frisk. Det bør vi have som udgangspunkt.«
Derfor er det heller ikke placeringen, men forholdene for asylansøgerne, der er det egentlige problem, mener Inaam Abou-Khadra. Så længe de ikke kan skabe deres egen tilværelse, men må leve på kostpenge, er det svært at nå langt.
»Man risikerer, at de kommer til at sidde og se på, at alle andre har et liv, mens de ikke selv kan få et arbejde eller deres eget sted at bo. Det hjælper dem ikke. Men det er stadig bedre end at sidde på et asylcenter, hvor man omgås de samme mennesker hver dag. Her får man mulighed for at møde nye mennesker, der har et velfungerende liv.«
De fleste lejligheder i Østerhøj er gjort klar til indflytningen. Der står spritnye senge og komfurer, og hver lejlighed har endda en altan. Men altanen er indhegnet af et kraftigt gitter, der får bygningen til at fremstå en anelse som et fængsel. Der var problemer med, at fuglene hele tiden fløj ind på altanerne, lyder forklaringen. Om gitteret forsvinder, ved ingen.

