Afghanistan og Irak har gavnet Foghs kandidatur
Danmarks krigsdeltagelse og det nære forhold til USA har været en stor fordel for Anders Fogh Rasmussen i kampen om NATO's toppost. Men næppe det afgørende, siger eksperter


 Høster Anders Fogh Rasmussen frugterne af Danmarks deltagelse i Irak- og Afghanistan-krigene? Har prisen for hans kandidatur til posten som NATO's generalsektær været de 28 danske soldater, som har mistet livet i Basra og Helmand? 
En provokerende tanke, ikke mindst for de dræbtes kammerater og pårørende. 
Information har spurgt to eksperter i international politik, hvor stor sammenhængen er mellem Danmarks deltagelse i de to krige og Anders Fogh Rasmussens kandidatur.
"Det er klart, at Anders Fogh Rasmussen har stået stærkere, fordi vi har været med i Irak og Afghanistan. Men det er helt ved siden af at påstå, at han får posten, fordi vi har mistet så mange danske soldater i de to krige," siger professor Ole Wæver fra Københavns Universitet. 
Han understreger, at der er mange andre grunde til, at Anders Fogh Rasmussen er den mest egnede til jobbet.
Det er Wævers kollega Peter Viggo Jakobsen enig i.
"Hvis antallet af dræbte soldater hang så godt sammen med posten som NATO's generalsekretær, ville den canadiske udenrigsminister, Peter Mackay, været blevet valgt," siger han med henvisning til, at Canada har mistet 116 mand i Afghanistan.
"Det er selvfølgelig ikke nogen ulempe for Anders Fogh Rasmussen, at vi har været med i Irak og Afghanistan. Det viser jo, at vi er villige til at ofre noget for alliancen, men det er ikke nogen forudsætning for at få jobbet," siger han. "Manden skulle jo afsættes og ville under alle omstændigheder være gået efter posten."
Peter Viggo Jakobsen mener, det er langt mere afgørende, at Danmark siden Murens Fald har været et loyalt NATO-medlem, der på alle måder har forsøgt at leve op til alliancens krav.
USA's ven
De to forskere peger også på Danmarks loyalitet over for USA som et godt kort i kampen om NATO's toppost.
"Det kan godt være, at Anders Fogh Rasmussen har haft god kemi med George W. Bush, men man skal ikke overvurdere de personlige bånd. Det har f.eks. ikke skadet Fogh, at han stillede sig op og hyldede Bush som en stor leder, fem minutter før Obama blev valgt," siger Peter Viggo Jakobsen.
Han understreger, at Danmarks nære forhold til USA rækker lagt tilbage i tiden. 
"Danmark har faktisk været nære venner med USA siden 1990, f.eks. var Bill Clinton også gæst i Danmark i 1997, mens Poul Nyrup (S) var statsminister."
Af samme grund mener de to forskere heller ikke, at det har den store betydning, at USA's præsident nu hedder Barack Obama.
"Det betyder mindre. I det amerikanske udenrigs- og forsvarsministerium ser man mere på, om den danske statsminister er en mand, man kan samarbejde med, og det ved de jo, han er. På den måde gavner hans nære forhold til USA," siger Ole Wæver.
Peter Viggo Jakobsen understreger dog, at Anders Fogh Rasmussens meget USA-venlige stil er en stor fordel.
"USA ser mere på hans personlige holdning til USA end på Danmarks holdning, og dér har Fogh karaktererne i orden. Han er faktisk så USA-venlig, at han ville være blevet grøn for ti år siden, hvis USA's præsident havde heddet Al Gore i stedet for Bush."
Næppe afgørende
Både Peter Viggo Jakobsen og Ole Wæver understreger, at Anders Fogh Rasmussen har mange andre fortrin, der gør ham egnet til topposten i NATO, heriblandt hans store politiske erfaring.
"Frankrig og Tyskland burde faktisk være rasende på ham på grund af hans enegang i Irak-krigen og det pres, han har været med til at lægge på de to lande i Afghanistan, men her tæller det givetvis mere, at han håndterede Danmarks EU-formandskab og EU's udvidelse så flot," siger Peter Viggo Jakobsen.
Både han og Ole Wæver mener, at Anders Fogh Rasmussen kunne have været i spil som generalsekretær-emne, også uden dansk krigsdeltagelse.
"Han kunne udmærket have været en stærk kandidat uden Irak og Afghanistan. USA og de andre store NATO-lande ser mindst lige så meget på, at han er statsminister og har været det i mange år, at han har været med omkring det internationale bord og iøvrigt kommer fra et lille land, som plejer at opføre sig fornuftigt," siger Ole Wæver. 
"Og så må man ikke glemme, at udlandet jo opfatter Fogh som både kompetent, professionel og dygtig."
Ole Wæver peger bl.a. på tidligere generalsekretær Javier Solana som et eksempel på en leder, der fik posten trods en kritisk indstilling til NATO:
"Solana kommer fra Spanien, der havde alle mulige forbehold. Han var nærmest NATO-modstander, men alligevel blev han valgt."

