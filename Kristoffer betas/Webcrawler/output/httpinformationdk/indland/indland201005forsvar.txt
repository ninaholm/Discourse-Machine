Forsvarets skal spare milliarder
Forsvarsministeren og forligspartierne er enige om at holde forhandlingerne om de forestående besparelser i forsvaret bag lukkede døre. Aftale forventes inden sommer


 Inden sommerferien skal ansatte på landets kaserner og de udsendte soldater i Afghanistan have vished for, om de bliver ramt af de forestående besparelser i forsvaret.
Så meget ville forsvarsminister Gitte Lillelund Bech (V) og partierne bag forsvarsforliget fortælle efter et møde i går. Parterne er til gengæld enige om at mørkelægge indholdet af forhandlingerne.
»Vi er i en afklaringsproces lige nu, hvor vi vil stille en masse spørgsmål til Forsvarskommandoen for at få et billede af, hvordan vi kan få økonomien til at hænge sammen,« siger forsvarsministeren. Hun kommer med et udspil til forhandlinger, når parterne har fået afklaring over økonomien.
»Så håber jeg, vi kan nå en aftale inden sommer,« siger Gitte Lillelund Bech.
Hun vil ikke svare på, om kasernelukninger fortsat er på bordet eller sætte tal på, hvor mange penge forsvaret skal spare.
»Vi har givet hinanden håndslag på, at vi diskuterer tingene i forhandlingslokalet frem for i pressen,« siger ministeren.
Milliardbesparelse
På mødet fremlagde hun det sparekatalog, som Forsvarskommandoen tirsdag afleverede på hendes bord. Ifølge Ritzaus oplysninger lægger kataloget op til besparelser for 3,7 milliarder kroner. Men det vil hverken SF's forsvarsordfører, Holger K. Nielsen, eller Socialdemokraternes, John Dyrby, bekræfte.
»Vi er enige om at holde oplysningerne i forligskredsen, men der er tale om et milliardstort beløb. Det er en meget stor overskridelse af budgettet, og det er dybt utilfredsstillende, når det ikke er mere end et år siden, at vi indgik forsvarsforliget,« siger Holger K. Nielsen. Oppositionen frygter samtidig, at beløbet, der skal spares, kan vise sig at blive endnu større, når partierne får spurgt ind til forsvarets beregninger.
Ifølge Ritzaus oplysninger indgår en nedlæggelse af Almegårds Kaserne på Bornholm som et af spareforslagene fra Forsvarskommandoen. Men det bliver det svært at samle flertal for.
De Konservative, Dansk Folkeparti og Socialdemokraterne har meldt ud, at de ikke ønsker at lukke kasernen på Bornholm. Flere partier erklærer sig til gengæld klar til at se på en flytning af Forsvarskommandoen fra de dyre lokaler på Holmen i København.


