Bagsiden: Magtens ubærlighed
SF’s lidelser gennemspiller et klassisk tema: Magten knuser sine udøvere
Villy Søvndals seneste retræte udløser fra hans egen Østerbro-lokalformand et hjerteskærende suk og udbruddet: ’ Det er bare så forfærdeligt’.

Ak, hvorfor vil mennesker dog have magt? De burde vide, at jagten på magten indebærer, at idealer må ofres, forbundsfæller svigtes og de hjertenærmeste skuffes. Denne dystre sandhed om magtens pris er blevet fortalt lige fra den græske oldtids skæbnedramaer over Shakespeares scenerystere og op til vore dages tv-serier.Men nej, alligevel kan ærgerrigheden ikke nære sig. Se nu bare, hvordan det er ved at gå de danske folkesocialister. Idealer og virkelighed tørner sammen med et splintrende brag, der giver genlyd fra fra Læsø til Falster.Lyden af SF’s lidelser antog i gårsdagens P1-kl. syv-morgenradioavis karakter af et langvarigt og hjerteskærende suk. Sukket udstødtes af formanden for partiets københavnske Østerbro-afdeling, Hanne Melnik, da hun blev spurgt om SF’s befindende. Om den lyd, hun just havde frembragt, forklarede Hanne Melnik:»Ja, jeg ved ikke, hvordan man skal beskrive det andet end ved at sukke meget dybt.«’Bare forfærdeligt’Om partiformand og udenrigsminister Villy Søvndals seneste retræte i forhold til idealerne erklærede lokalformand Hanne Melnik:»Det er bare så forfærdeligt.«Men hvad skal SF gøre for at komme ud af forfærdeligheden?Hanne Melnik svarede:»Der er det dilemma, at hvis vi skulle vige sædet – hvad der jo er mange, der ønsker – så vil vi igen blive defineret som dem, der ikke var regeringsduelige. Og det er jo meget ærgerligt.«I sandhed en erkendelse af magtens pine: Hvis magten giver op, fordi det viser sig, at den ingen magt har, så indrømmer den, at den ikke er egnet til at have magt og dermed giver den afkald på at genopstå som magt – hvad der er en total afmagtserklæring.For at gøre det hele endnu mere fortvivlende tilføjede lokalformand Hanne Melnik:»Og jeg ved ikke, om vi vinder noget ved at gå ud nu. For vi har sgu tabt så meget – undskyld mig – at det næsten ikke kan blive ringere.«Altså: Magten har alligevel mistet så meget, at den ikke har noget at miste ved at opgive sig selv. Den må nøjes med blive, hvor den er, og søge trøst i at så godt som alt alligevel er tabt.Ikke siden Lady Macbeths vanvidsscene i Shakespeares tragedie ’Macbeth’ er magtens fuldstændige selvopløsning klargjort så forfærdende tydeligt.Skulle SF miste Folketinget som sin scene, er der givetvis tribuner landet over, der gerne lægger brædder til udfoldelse af så eksistentielle dramaer som dem, SF formår at opføre.
