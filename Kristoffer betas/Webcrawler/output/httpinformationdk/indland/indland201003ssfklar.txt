S og SF klar med ligestillingskontrakt
Helle Thorning-Schmidt og Villy Søvndal opstiller syv ligestillingsløfter, som er et 'krystalklart' alternativ til regeringens politik. Ligestilling er allerede en topprioritet, svarer ministeren
Fodlænker til mænd, der banker deres koner, lige lang barsel til mænd og kvinder og kønsopdelte lønstatistikker er nogle af de forslag, Helle Thorning-Schmidt og Villy Søvndal præsenterer i deres nye ligestillingsudspil.

Vold i hjemmet er ikke en privatsag, men et samfundsanliggende. Det mener S og SF, der i en kronik i dagens Information foreslår hårdere straf til voldelige partnere. Mænd, der banker deres koner, skal i elektronisk fodlænke, så politiet kan sikre sig, at manden ikke nærmer sig kvindens hjem, lyder forslaget, der skal styrke mulighederne for »at udvise den voldelige partner af hjemmet«.En hårdere linje over for voldelige mænd er bare en af flere fælles målsætninger, som S og SF lancerer for at synliggøre et alternativ til regeringens politik. På ligestillingsområdet er der »krystalklare« forskelle mellem en rød og en blå regering, skriver de to partiformænd, Helle Thorning-Schmidt (S) og Villy Søvndal (SF):»På den ene side står en borgerlig regering, der mumler og kigger ned i jorden, når talen falder på ligestilling. På den anden side står en kampklar opposition, der som en af sine stærkeste mærkesager har ønsket om at styrke ligestilling i Danmark,« skriver de og anklager regeringen for »dybest set at være ligeglade med ligestilling.«Intet om ligestillingI regeringens nye 2020-arbejdsprogram er der et afsnit om, at »Danmark skal være blandt de bedste til at skabe lige muligheder«. Men ligestilling mellem mænd og kvinder er der ikke nævnt et ord om i hele programmet.Helle Thorning-Schmidt ser det som endnu et eksempel på, at regeringen er ligeglad med ligestilling, og anklager den for ligefrem at modarbejde ligestilling:»Der er ingen tvivl om, at vi har en regering, der behandler ligestillingen meget stedmoderligt. De er rent ud sagt ligeglade med ligestillingen og har gjort meget lidt og på visse området decideret modarbejdet ligestillingen,« siger S-formanden og forsikrer:»Det vil vi lave om og gør derfor opmærksom på, at ligestillingen er et af de områder, som virkelig kunne rykke, hvis vi får et nyt flertal.«Den nyudnævnte ligestillingsminister, Lykke Friis (V), kan ikke genkende kritikken.Kampen for ligestilling er bestemt en prioritet for regeringen, svarer hun og understreger, at ligestilling netop er et redskab til at nå alle de mål, der er opstillet i 2020-programmet.»Ligestilling er en grundlæggende værdi i det danske samfund og for regeringen. Når vi skal arbejde for målene i regeringsprogrammet, kommer ligestilling ind som en naturlig strategi, ikke mindst i forhold til at gøre det danske arbejdsudbud blandt de 10 højeste i verden, at gøre Danmark til et af de 10 rigeste i verden, og når mindst ét dansk universitet skal ligge i Europas top 10. Ligestilling er kort sagt en del af løsningen på fremtidens udfordringer,« siger Lykke Friis.Ikke råd til andetLigestillingsministeren bakkes op af Dansk Folkepartis ligestillingsordfører, Pia Adelsteen, der kalder S og SF's kritik for noget »vrøvl«:»Regeringen og den tidligere minister Inger Støjberg (V) har haft fokus på præcis dem, der skal kæmpes for, nemlig indvandrerkvinderne,« siger hun og tilføjer, at hun forventer, at den nye minister vil gøre det mindst lige så godt.Om ligestilling er nævnt i 2020-grundlaget siger ikke noget om, hvorvidt der føres en god og visionær politik på området, understreger hun:»Det er ikke et problem, at det ikke står i 2020-planen. Det vigtige er jo, at der sker noget, og det forventer jeg, der gør.«Dansk Folkeparti og ministeren vil gerne være med til at se på mulighederne for at udvise voldelige ægtefæller fra hjemmet, og fodlænken kan være en mulighed. Men der er allerede nedsat et udvalg, som skal have lov til at færdiggøre deres arbejde, så lovændringer kan ske på et ordentligt grundlag, påpeger Lykke Friis.Brudfladerne i dansk ligestillingspolitik fremstår i sær, når talen falder på oppositionens krav om kvoter og positiv særbehandling. Reguleringsredskaber, som regeringen affærdiger. Så selvom Kvindernes Internationale Kampdag i dag har eksisteret i 100 år, er kampen om ligestillingspolitikken langt fra slut.Ministeren slår dog fast, at hun er enig med S og SF så langt, som at der ganske givet skal gøres noget på ligestillingsområdet:»Det handler om en bedre udnyttelse af kvinder og mænds ressourcer i fremtiden. Vi har ikke råd til andet, hvis vi skal klare os i det globale hjernekapløb.«
