Asylrekord i oktober



 I oktober søgte omkring 3.500 flygtninge asyl i Danmark, bekræfter Udlændinge-, Integrations- og Boligministeriet over for TV 2. Oktober slår dermed den hidtidige rekord, der blev sat i september sidste år, hvor 3.147 personer søgte asyl i Danmark.
Der har været travlt ved den danske grænse i de seneste dage, hvor ekstraordinært mange flygtninge sydfra har krydset grænserne. Alene mandag ankom flere end 300 flygtninge, erfarer TV 2, og i den seneste uge har over 900 flygtninge søgt asyl i Danmark.
Kommunerne skal ikke regne med en økonomisk håndsrækning for at løse problemet med at huse de flygtninge, der kommer til landet. Det gjorde statsminister Lars Løkke Rasmussen (V) klart efter gårsdagens spørgetime på Christiansborg. Løkke vil i stedet hjælpe kommunerne ved at føre en »fast og fair flygtninge- og asylpolitik«, som han kalder det.
»Min bekymring er, at hvis vi ikke samlet set fører en politik i Europa og Danmark, som gør, at vi har tilstrømningen under kontrol, så kommer vi til at stå med så mange mennesker, at vi ikke kan håndtere det,« sagde han.

