Virksomheder bør tvinges til at afsløre egen skattespekulation
Hvis man vil bekæmpe skattespekulation, skal globale virksomheder tvinges til at afrapportere indtjening og skattebetalinger i alle de lande, de opererer i, mener ngo, ekspert og europaparlamentariker
Apple nyder godt af opmærksomheden, når koncernen lancerer en ny iPhone. Men når det gælder skattebetaling af overskuddet på ca. 40 mia. dollar, nyder Apple godt af ikke at skulle afrapportere land for land.

Der skal være større åbenhed omkring de virksomheder, der flytter deres indtjening mellem lande for at blive beskattet så lempeligt som mulig. Det mener udviklingsorganisationen IBIS, som samtidig peger på, at løsningen ligger lige for.Organisationen bakkes op af en ekspert og MEP Dan Jørgensen (S).EU er i øjeblikket ved at revidere det såkaldte CSR-direktiv, og i den forbindelse diskuterer man at indføre land for land-rapportering. Og det burde Danmark sætte sig i spidsen for at få gennemført, mener IBIS. »Det er det mest tilgængelige og måske det allervigtigste instrument til at skabe gennemsigtighed,« siger Lars Koch, der er politik- og kampagnechef i udviklingsorganisationen IBIS.Land for land-rapportering betyder, at selskaber frem for blot at opgøre deres indtjening på samlet selskabsniveau skal offentliggøre en opgørelse, der er langt mere detaljeret. Det betyder, at selskaberne frem over skal oplyse blandt andet indtjening, skattebetaling og antal ansatte i alle lande, de opererer i, i stedet for blot at lave én opgørelse på tværs af lande.»En koncern som Apple, verdens mest lukrative forretning, havde et overskud på omkring 40 mia. dollar sidste år. Det aflægger de som koncernregnskab. Hvor overskuddet er placeret henne i deres koncern, er ikke til at finde ud af. Og de ender med kun at betale tre-fire procent i selskabsskat af deres overskud, fordi de flytter det rundt inden for koncernen for at reducere den samlede skattebetaling. Det er det, en ’land for land’-rapportering vil tvinge frem i lyset,« siger Lars Koch.Han forklarer, at EU hvert år mister skatteindtægter for 7.500 mia. kr. på grund af selskabers skatteunddragelse, mens udviklingslandene tilsvarende taber 900 mia. kr. hvert år – mere end den samlede globale udviklingsbistand. Og det er derfor, IBIS har engageret sig i forslaget om ’land for land’-rapportering.Voksende tilslutningJan Pedersen, professor og skatteekspert ved juridisk fakultet på Aarhus Universitet kalder ’land for land’-rapportering en effektiv måde at bekæmpe skattespekulation.»Hvis man pålægger selskaberne en forpligtelse til at oplyse det, har man et meget bedre grundlag for at kontrollere,« siger han. »Det er noget som ngo’erne har råbt op om i flere år.«Jan Pedersen forklarer, at flere og flere internationale organisationer, herunder EU-Kommissionen og OECD, nu også bakker op om forslaget.»Der er en stigende tilslutning til, at det er en god idé.«I går skrev Ugebrevet A4 på baggrund af tal fra Nationalbanken, at der er gemt danske formuer i skattelylande for 275 mia. kr.Nationalbanken oplyser til Information, at tallet alene dækker over, at danskere ejer værdier for 275 mia. kr. i lande med lav skat, men fastslår, at man ikke kan konkludere noget om, hvor stor del af beløbet – hvis noget overhovedet – der måtte dække over skattespekulation.Også Jan Pedersen fastslår, at man ikke kan sige noget om skattespekulation på baggrund af opgørelsen fra Nationalbanken. I stedet vil ’land for land’-rapportering kunne give et langt mere klart billede af, i hvilken udstrækning virksomheder spekulerer i at betale lavest mulig skat. Der er allerede indført ’land for land’-rapportering for olie- og banksektoren. Det er den praksis, man nu overvejer at udvide til at gælde alle sektorer.Skatteminister Holger K. Nielsen (SF) kaldte i foråret, da EU satte bekæmpelse af skattely øverst på dagsordenen, til at kamp mod skattespekulanterne.»Verdens skattespekulanter har i efterhånden mange år i al diskretion unddraget sig at betale skat ved at foretage transaktioner mellem skattepligtige lande og skattely,« indledte skatteminister Holger K. Nielsen den 18. april i år en kronik i Information.Dan Jørgensen bakker opRevisionen af EU’s CSR-direktiv hører under erhvervs- og vækstminister Henrik Sass Larsen (S). Det er således Sass Larsen, der fra dansk side skal presse på, hvis ’land for land’-rapporteringen skal blive til EU-lovgivning.Det var i går ikke muligt at få en kommentar fra erhvervs- og vækstministeren.Fra Bruxelles lyder der klar opbakning til forslaget fra Socialdemokraternes Europa-Parlaments medlem Dan Jørgensen.»’Land for land’-rapportering er et vigtigt skridt i kampen mod skattely. Det vil kaste lys over virksomhedernes aktiviteter og skabe den gennemsigtighed, vi har brug for, hvis aggressiv skatteplanlægning skal bekæmpes,« forklarer han.»Det kan simpelthen ikke være rigtigt, at almindelige borgere pligtopfyldende betaler deres skat, mens store virksomheder kan slippe udenom.«&nbsp;
