Bandemedlemmer skal omvendes
Rekrutteringen til banderne fortsætter, og eksperter efterlyser nu en systematisk indsats, der kan bremse rekrutteringen og omvende eksisterende rockere og bandemedlemmer - ligesom man gør i andre storbyer plaget af bandekrige. Det Kriminalpræventive Råd er dog tilfreds med regeringens indsats


 Manglen på et effektivt beredskab for at bremse rekrutteringen til banderne blev tydeligt i weekenden, da et forældrepar stod frem i pressen for at fortælle om en ressourcestærk 17-årig søn på vej ind i AK81.
Kommunen kunne intet stille op. Men det er ikke det eneste problem. Der findes heller ingen systematisk indsats for at opfange og opdage etablerede bandemedlemmer, der ønsker at forlade det kriminelle miljø. Derfor efterlyser en række eksperter en skræddersyet indsats, der kan rykke ud, så snart en ung er på vej ind i bandekriminalitet.
»Politiets bandeenheder tager medlemmet ud af banden og sætter ham i fængsel, men de tager ikke banden ud af medlemmet, så i det øjeblik vedkommende bliver løsladt, står banden parat for at tage imod, og det er et problem, som vi kan gøre noget ved,«  siger bandeforsker og lektor ved Aalborg Universitet Michael Hviid Jacobsen.
Han mener, at Danmark bør tage ved lære af de bandeindsatser man finder i Manchester, Chicago og Glasgow.
Likvideringer
Og jo før jo bedre, for bandekrigen er ifølge Michael Hviid Jacobsen gået ind i en ny fase, hvor egentlige likvideringer har afløst den første tids løse skyderier - en analyse, der bakkes op af politiet.
Sekretariatschef i Det Kriminalpræventive Råd Anna Karina Nickelsen vurderer imidlertid, at man skal se tiden an og lade tiltagene i regeringens bandepakke arbejde.
Hun fremhæver de såkaldte banderåd, der er blevet nedsat i lokale områder plaget af bandekriminalitet.
»Banderådene er nedsat for at komme med lokale løsninger, der kan stoppe rekrutteringen, og det er først og fremmest dér, vi skal se en udvikling fremover,« siger hun. De udenlandske modeller har dog en del at tilbyde ifølge Michael Hviid Jacobsen.
Bandeforebyggelse
I Manchester har man en flerstrenget akut indsatsgruppe kaldet MMAGS (Multi Agency Gang Strategy). MMAGS er kendetegnet ved kun at tage sig af bandekriminalitet og voldelige bandeopgør, da det kræver en særlig tilstedeværelse i miljøet for at kunne gøre en forskel.
»Det kan være et spørgsmål om timer, når man skal reagere på et bandemedlems ønske om at forlade banden. Man skal smede, mens jernet er varmt, for det kan være livsfarligt, og modet kan hurtigt svigte,« siger tidligere bandeleder Tony Winter, der i dag arbejder som gadepræst i Manchester, hvor han laver opsøgende arbejde og samarbejder med MMAGS, som ikke selv giver interviews.
MMAGS retter sig både mod unge på vej ind i banderne, men også bandernes inderkreds kommer i tale.
»Det er meget vigtigt at komme i dialog med bandernes inderkreds. De synes jo, det er okay at slå ihjel, hvis man bliver uvenner. Netop fordi de lever i en verden af blod og vold, er det vigtigt at tale med dem, så de kan se, at der findes en anden verden og en anden vej,« siger Tony Winter, der kommer til Danmark i september for at deltage i en bandekonference. Det er tidligere bandemedlemmer, der står for kontakten til inderkredsen og andre veletablerede bandemedlemmer, da det kræver et godt kendskab til miljøet at færdes i de kredse.
Målrettet
Jacques Royal arbejder indenfor det eksisterende kriminalitetsforebyggende SSP-samarbejde mellem politi, skole og sociale myndigheder, men deltager også i et privat socialpædagogisk netværk, der hjælper unge 'hang arounds', lillebrødre og etablerede bandemedlemmer væk fra banderne.
»SSP-modellen er udmærket som kriminalitetsforebyggende indsats for misbrugere og socialt udsatte unge, men er man først medlem af en bande, skal der en helt anden målrettet indsats til,« siger Jacques Royal og illustrerer forskellen:
»Når du skal hive en ung ud af en bande, skal du være indstillet på at møde en  skarpladt pistol, for banderne vil gerne holde på deres medlemmer. Du skal være villig til at tale med bandemedlemmer lytte til dem, interagere med dem, og vinde deres tillid,« siger Jacques Royal, der understreger, at man skal være trænet i at læse gadebilledet og foretage akut konfliktmægling, når der er optræk til skyderi eller anden ballade.
»Den arbejdsbeskrivelse er ikke en del af SSP-modellen eller nogen eksisterende modeller,« siger Jacques Royal, der heller ikke nyder faste arbejdstider, for man må være på arbejde, når bandemedlemmer er på arbejde - og det er de om natten.
Og det er formanden for SSP-samrådet for så vidt enig i:
»SSP-samarbejdet tager sig af den brede forebyggelse, men hvis vi skal hjælpe de hardcore kriminelle bandemedlemmer, så skal man have indgående miljøkendskab, være tæt på de unge og have fingeren på pulsen i langt højere grad, end SSP-modellen lægger op til,« siger Jørgen Pedersen.
Slagsmålet om regningen
Lige så snart regeringens bandepakke blev præsenteret i marts begyndte slagsmålet om, hvor regningen for den dyre forebyggelse skulle betales.
Også sagen om den 17-årige dreng, som forældrene magtesløst kunne betragte, mens han gled ind AK81, udløste et krav fra socialborgmester Mikkel Warming i Berlingske Tidende Søndag om ekstra penge fra staten, hvilket dog næste dag blev afvist af Kommunernes Landsforening, der forlangte arbejdsro.
Men Michael Hviid Jacobsen mener, at indsatsen bør være landsdækkende for at virke.
»Indsatsen virker kun, hvis den er velkoordineret og langsigtet, og det kalder på regeringen, der skal bidrage med en vision og med midler til at køre indsatsen på landsplan. Bandekrigen vil stikke hovedet frem igen og igen, hvis ikke vi giver bandemedlemmerne et alternativ til bandelivet. Vi skal ikke ende i samme situation som Los Angeles, Manchester og andre engelske og amerikanske byer. Dette er et forstadie, men det er slemt nok,« siger Michael Hviid Jacobsen.
Anna Karina Nickelsen maner dog til besindighed.
»Strukturerne er på plads, vi skal bare give dem tid til at virke,« siger hun.


