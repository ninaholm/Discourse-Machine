’Jeg kan sagtens inspireres af dem med hanekam’
Det liberale samfund er det mest visionære, mener Liberal Alliances partileder Anders Samuelsen, som dog sagtens kan lade sig inspirere af andre, der ikke deler hans politiske overbevisning
 I det socialistiske samfund er der ikke plads til, at man kan være kapitalist, mener Anders Samuelsen fra Liberal Alliance. Anderledes rummeligt mener han, at det liberale samfund er


 I oktober sidste år satte Anders Samuelsen sig ind i et fly. Den endelige destination var Nordkorea. Med på turen var blandt andre direktør i Saxo Bank, Lars Seier Christensen.
Her så partilederen af Danmarks p.t. mest liberale parti, hvordan hverdagslivet i et af de mest kommunistiske og socialistiske lande i verden foregår. Det besøg har kun styrket ham i hans liberale sindelag.
»Vi skal lade os inspirere af andres måde at leve på. Variation i måden at leve på er et fantastisk gode. Jeg kan sagen blive inspireret af dem, der render rundt med hanekam eller ring i øret eller i smukke jakkesæt. Hvis vi alle sammen gik rundt i det samme tøj, ville det blive dødtrist. Det ekstreme tilfælde på det oplevede jeg jo, da jeg var i Nordkorea for nylig. Der er cirka to jakkesæt at vælge imellem, og de tager alle sammen udgangspunkt i størrelsen ’den store leder’, og så må man se, om man kan passe det. Det kan de fleste ikke, fordi de får ikke mad nok til at blive lige så stor som ham. I Danmark bygger vi på de rigtigt gode løsninger. Det er løsninger, der kommer fra bunden. Det er ikke løsninger, der kommer fra Christiansborg,« siger Anders Samuelsen.
Parti i fremgang
Nærmest siden besøget i Nordkorea er det kun gået en vej for Samuelsen og Liberal Alliance i meningsmålingerne: Opad. I store dele af denne valgperiode har partiet fast ligget omkring fem-seks procent af vælgerne, men som valgkampen har nærmet sig og siden er skredet frem, står partiet i dag til syv-otte procent af vælgerne i de fleste målinger.
Spørger man Anders Samuelsen, hvor man skal finde årsagen til den fremgang, er svaret enkelt: Partiets økonomiske politik, som de har fået Finansministeriet til at regne konsekvenserne af igennem.
– Er det at lade sin politik gennemregne af Finansministeriets regnemaskine at være visionær i dansk politik anno 2015?
»Nej, men det er et udtryk for en eller anden form for mod, når man tør være så konkret og tør lade Finansministeriet regne politikken igennem. Det er en øvelse, som skal sikre, at man ikke skal diskutere om, hvorvidt vi siger sandheden, eller vi påstår noget. Nu kan vi henvise til Finansministeriets tal, og så kan vi i stedet snakke om forslagene, som man kan være enige eller uenige i. Jeg ville selvfølgelig gerne have, at de andre partier var lige så konkrete, og når de ikke vil det, så ender det i en slogankamp om det Danmark, du kender. Det er meget lidt visionært.«
– Når man læser de 33 sider fra Finansministeriet om jeres politik, er der jo lagt en lang række forbehold ind ...
»... ligesom når de selv regner på deres egen pensionsreformer, som rækker frem til 2030. Der er de også nødt til at tage en masse forbehold. Der er ens spilleregler for os alle sammen.«
– Men strammer du ikke svaret fra Finansministeriet, når du siger, at ministeriet har blåstemplet jeres liberale visioner?
»Er det at stramme den? Nej, det synes jeg ikke, det er. Finansministeriets beregninger er det bedste bud, vi har. Der findes ikke bedre regnemaskiner. Selv Bjarne Corydon (S) har sagt, at han har opgivet at regne på andre måder fra før sidste valg, og han er nu også gået over til gængse regnemetoder, så vi regner på samme måde. Selvfølgelig kan der ske alt muligt i løbet af de næste ti år, men det gælder jo også regeringens egne politiske forslag.«
Som en storm i Tyskland
Ifølge Anders Samuelsen mangler de øvrige partier i blå blok visioner for fremtidens Danmark. På spørgsmålet om der er nok visioner i blå blok, lyder svaret:
»Hvis de havde visioner, så havde jeg meldt mig ind i et af de partier. Det er svar nok i sig selv. Den politiske debat bliver for indskrænket, når vi ender i en konkurrence om at ligne hinanden mest muligt. Når man forsøger at blæse en forskel på samlet set 26 mia. kr. ud af et samlet budget på 4.000 mia. kr. over fire år op til den kæmpemæssige forskel, så er det jo ikke en forskel, der er større, end om der har været en storm i Tyskland eller ej. Så meget påvirker det nærmest dansk økonomi i de kommende år. Nu prøver man så at bilde befolkningen ind i valgkampen, at det er det helt store. Derfor er det også forbløffende, at når vi fremlægger en økonomisk plan, som flytter Danmark fra 4.-pladsen til 8.-pladsen i lighed, så skal vi beskyldes for at være ultraliberalister, der vil omkalfatre det danske samfund. Enhver, som kommer udefra, vil se på Danmark og tænke, at vi jo alle sammen blot er en lille variation af den socialdemokratiske tankegang, der er i Danmark.«
»Lige nu handler valgkampen om, hvordan man gerne vil bruge andre folks penge i stedet for at handle om, hvordan vi får nogle penge, vi kan vælge at bruge, hvis vi vil.«
– Er der overhovedet forskel på visionerne i dansk politik?
»Politik er egentlig noget underligt noget, fordi jeg tror på, at vi alle sammen i Folketinget er enige om, hvad vi egentlig gerne vil have. Vi vil gerne have, at folk, der er klemt, får hjælp. Folk, der er syge, får behandling. At vi har et uddannelsessystem. Men vi er uenige om metoderne til at nå det mål. Vejen derhen skiller os. Vi er et forholdsvist homogent land. Derfor har vi alle sammen nogle i vores familie, som hænger på kanten af arbejdsmarkedet, og vi kender alle sammen nogle, som er kommet ud for en ulykke. De skal have en hjælpende hånd. Det fundament er vi enige om, men der er forskel på, hvor begejstret partierne er for, at folk har succes. Det kendetegner os liberale, at vi også synes, det er fedt, når nogle har succes.«
»I det socialistiske samfund er der ikke plads til, at man kan være kapitalist. I det konservative samfund er der ikke plads til, hvis nogle ønsker at ryge hash, fordi de skal leve efter nogle særlige konservative værdier, og man skal presse dem meget, før homoseksuelle får lige rettigheder. Men i det liberale samfund må man gerne være socialist. Du skal bare købe din egen grund, og så kan du flytte ind i dit eget kollektiv, hvis du har lyst til det, og du kan også være konservativ, hvis du ikke presser dine værdier ned over hovedet på andre. Der er plads til mangfoldighed i den liberale vision.«

