Favoritten der kom ind fra kulden
Annette Vilhelmsen siger, at der skal ske ’noget nyt’, hvis hun bliver formand. Hvordan ’det nye’ skal manifestere sig, er hun mere karrig med oplysningerne om. Information tog med til medlemsmøde i Maribo i slutspurten af en intens formandsvalgkamp
Annette Vilhelmsen studerede blandt andet de lave huspriser under sit besøg i Maribo i går. Her flankeres hun af sin rådgiver Ole Hvas og viceborgmester i Lolland kommune, Torben Hansen.


 Hvis man spørger i Annette Vilhelmsens lejr, er der ingen tvivl om, at der er et oprør fra neden i gang i SF. Med store ’yes we can’-øjne fortæller de, at der ’sker noget’ ude i landet: SF er blevet et datterselskab til Socialdemokraterne, og nu skal det være slut. Alt for længe er medlemmerne blevet overhørt af partiledelsen, der har bosset beslutninger igennem i en topstyret og hjertekold organisation. For lidt inddragelse, for lidt demokrati og for meget centralisering, lyder virkelighedsversionerne blandt støtterne.
Annette Vilhelmsen er på rekordtid blevet talerør for en gruppe af SF’ere, der føler sig løbet over ende af Christiansborgs meningsmålingsvælde og hysteriske kommentatorer.
Eller hvad?
I overmorgen ved vi, om der er gang i et større oprør i SF, eller om Annette Vilhelmsen blot agerer megafon for det utilfredse mindretal af græsrødder, som findes i ethvert parti. Ved et konvent i Det Kongelige Bibliotek i København på lørdag løftes sløret for vinderen klokken 13.30. Tallene vil tale for sig selv.
Med godt tre døgn til slutfløjtet er Information taget med Annette Vilhelmsen til Maribo, hvor hun i sin egenskab af ordfører for landdistrikterne skal forbi borgmesterkontoret. Bagefter stiller hun op til et medlemsmøde med SF’ere fra Lolland og Guldborgsund kommuner.
’Hvemhelvedesen’
Det er 25 dage siden, at Annette Vilhelmsen meddelte sit kandidatur og flere steder på facebook fik tilnavnet »Hvemhelvedesen«. I dag er der ikke længere så mange, der muntrer sig med øgenavne. Tværtimod har favoritten, der kom ind fra kulden, tilsyneladende et bedre greb om SF’s bagland end modkandidaten Astrid Krag. I al fald hvis man skal tro rundspørgerne, hvor hele 62 procent af 471 lokale SF’ere senest pegede på Vilhelmsen i Berlingske.
I begge lejre er der optimister og pessimister, når det kommer til, hvor meget man kan bruge rundspørger og meningsmålinger til. Hvad med alle de stemmer, der forbliver i sofaen? Ville de have stemt på Vilhelmsen eller ej? Hvor stor forskel er der på, hvor de aktive og de inaktive SF’ere sætter deres kryds? Og hvad betyder SFU’erne? Der bliver spekuleret, håbet og talt på knapper.
Mens nyhedsstrømmen om formandsvalget buldrer af sted, ligger Maribo hvor den hele tiden har ligget. En hovedby med omkring 6.000 indbyggere, som nyder godt af sin beliggenhed tæt ved motorvejen, og som favner det meste af oplandet.
I hele Lolland Kommune er der omkring 45.000 indbyggere. Blandt dem er der 106 medlemmer af SF. Det er med andre ord ikke et prangende antal lollikker, der er sprunget ud som folkesocialister. Men her på Lolland »gør det flade land, at det er godt ikke at stikke for meget op«, som viceborgmester Torben Hansen gnækker. Trods få aktive SF’ere fik han flest stemmer af alle i Lolland Kommune ved kommunalvalget i 2009. Han hører til blandt partiets klare Vilhelmsen-støtter, og trådte så tidligt som i januar 2011 frem i Lolland-Falster Folketidende med sin kritik af Villy Søvndal:
»Jeg har mere end svært ved at se, hvordan nogen skal kunne skelne mellem Socialdemokraterne og SF, når Villy Søvndal gentagne gange forklarer sig med, at SF er nødt til at gå på kompromis, hvis vi skal indgå i et regeringssamarbejde med Socialdemokraterne,« sagde han dengang.
Torben Hansen håber, at Annette Vilhelmsen får klart mandat ved konventet på lørdag.
»Hvis det bliver sådan et 50-50-resultat, så revner partiet,« siger han efter mødet på rådhuset, hvor temaet ikke har været valgkamp, men noget så virkelighedsnært for borgere i udkantsdanmark som udligningsreformen.
Efter en hurtig big burger på Steff’s Place på torvet spadserer Hansen, Vilhelmsen og rådgiver Ole Hvas hen for at møde SF-medlemmerne på Hotel Maribo Søpark. Undervejs stopper Annette Vilhelmsen og kigger på huspriser.
»Se bare her. Huspriserne er helt utrolige,« siger hun og peger på en etplansvilla i Rødby på 140 kvadratmeter, som kan erhverves for 575.000 kr.
På Hotel Maribo Søpark venter 14 SF’ere. Det er på ingen måde prangende, men sådan er det nu engang, når man har 24 timer til over hals og hovede at planlægge et møde med en formandskandidat. Og når nu der kun er 106 SF-medlemmer i hele Lolland Kommune er det nok alligevel ganske pænt.
»Jeg tror, der er kommet en lyst til at lave politik på en anden måde. Til at det skal være mere folkeligt forankret,« siger Vilhelmsen i sin indledning, og selv om det ikke bliver meget mere konkret, kvitterer flere tilhørere med at nikke.
»Jeg mødte en kvinde i København, en SF’er, der havde siddet på skødet af Aksel Larsen. Hun sagde, at hun havde haft rigtig svært ved at være SF’er de senere år,« fortsætter Vilhelmsen og indkasserer endnu flere nik.
Der spørges til demokratisering og decentralisering. Til medlemsinddragelse og til hvordan man kan gøre noget mere for dem, der falder ud af dagpengesystemet.
»Vi skal forstå helheden i det, vi gør,« siger Vilhelmsen og understreger, at hun ikke mener, at akutpakken er nok hjælp til de ledige.
’Oprør fra basis!’
Men heller ikke da Information spørger hende bagefter, svarer hun mere konkret på, hvad der mere skal ske, og hvordan hun vil gøre det. Det samme gælder andre temaer. Nu må valget gå sin gang.
Vilhelmsen giver udtryk for, at hun forstår frustrationen, men kommer ikke med konkrete svar på, hvad der præcis skal laves om. Andet end at »det vil blive anderledes«, og der vil blive holdt flere møder med baglandet, hvis hun kommer til.
Men det er også nok for tilhørerne.
»Det er ikke, fordi jeg kender hende så godt. Men den anden linje kender jeg alt for godt,« siger Skjold de la Motte, der har været medlem af SF i 40 år.
»Hvis det fortsætter som nu, dør partiet,« siger han og råber – ligesom i trods: »Oprør fra basis!«

