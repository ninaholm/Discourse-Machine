’Snowden har ofret utroligt meget for at få sandheden frem’
Justitsminister Søren Pind deler ikke den helgenkåring, han mener, der sker af Edward Snowden, mens Enhedslisten og SF peger på, at whistlebloweren har bragt ulovlig overvågning frem i lyset. Efter endnu et samråd i sagen om det amerikanske fly, der skulle hente ham, mangler partierne stadig svar
 Det var i sidste måned, at justitsminister Søren Pind oplyste over for Folketinget, at det amerikanske fly var landet i København for at kunne transportere Snowden til USA


 Et amerikansk fly holdt i sommeren 2013 klar i Københavns Lufthavn for at kunne transportere Edward Snowden til USA, hvis det skulle lykkes de amerikanske myndigheder at få udleveret whistlebloweren.
Det skete, efter at han havde udleveret store mængder interne dokumenter fra den amerikanske efterretningstjeneste NSA til udvalgte journalister. Men nu har justitsminister Søren Pind (V) ved et samråd i Folketinget afvist at svare på, om Danmark forud for flyets landingstilladelse havde fået en garanti for, at Snowden ikke ville risikere at blive udsat for umenneskelig behandling eller dødsstraf. Det skrev Ritzau i går eftermiddag.
Blandt andre retsordførerne Pernille Skipper (EL) og Lisbeth Bech Poulsen (SF) var ved samrådet særdeles kritiske over for Søren Pinds forklaringer i sagen.
»Flyet landede i København på et tidspunkt, hvor der ikke var udstedt nogen garantier for, at han ikke ville blive udsat for dødsstraf. Det vil altså sige, at Danmark potentielt har hjulpet amerikanerne uden at være sikker på, at den person, som amerikanerne ville fange, ikke ville blive udsat for dødsstraf. Det er et kæmpe problem. Hvem der har ansvaret for det, og hvem der kunne have stoppet det, har vi stadig ikke fået svar på,« forklarer Pernille Skipper over for Information.
Også Lisbeth Bech Poulsen savner flere svar i sagen.
»Jeg synes desværre ikke, at vi fik så meget ud af samrådet,« siger hun.
»Hver eneste gang vi kom lidt ned i substansen, så sagde ministeren, at han ikke ville tale om det.«
Søren Pind gjorde ved samrådet klart, at han ser helt anderledes på Edward Snowden end Pernille Skipper og Lisbeth Bech Poulsen.
»Jeg deler ikke den helgenkåring, der sker af Snowden,« sagde han ifølge Ritzau og fortsatte:
»Jeg opfatter Amerika som en retsstat, og min generelle opfattelse er, at folk må stå til ansvar for de forbrydelser, de har begået i demokratiske retsstater.«
Lisbeth Bech Poulsen siger til Information, at hun og hendes parti omvendt mener, at »Edward Snowden har ofret utroligt meget for at få sandheden frem om ulovlig masseovervågning«.
»Vi mener ikke, at Danmarks udenrigspolitik skal være at hjælpe med at fange en mand, der har ofret sig så meget. Det lyder måske lidt højstemt, men det er jo i hele verdens interesse at få denne viden ud,« siger hun.
Det syn på sagen deler Pernille Skipper: »Der er noget helt grundlæggende moralsk forkert i, at vi hjælper en stat med at indfange en whistleblower. Det er forkert. Det kan man ligestille med, at Kina forsøger at fange en menneskerettighedsforkæmper, der opholder sig i et andet land. Det ville vi heller ikke hjælpe til med.«
Kom frem efter en fejl
Det var i sidste måned, at justitsminister Søren Pind oplyste over for Folketinget, at det amerikanske fly var landet i København for at kunne transportere Snowden til USA. Minsteren har forklaret, at den slags oplysninger normalt er »fortrolige af hensyn til Danmarks forhold til fremmede stater«. Når han alligevel oplyste om flyets ærinde, skyldtes det, at han kort forinden var kommet til at sige, at han ikke vidste, hvad flyet skulle.
Det var en fejl, eftersom han i noget baggrundsmateriale fra sine embedsmænd faktisk havde fået besked om sagens rette sammenhæng. Og fordi ministre har pligt til at sige sandheden til Folketinget, valgte han få dage efter at oplyse om, at han faktisk vidste, hvad flyet skulle, nemlig transportere Snowden til USA, hvis det blev relevant. Som tidligere beskrevet i Information begyndte sagen om det amerikanske fly med, at det britiske medie The Register i 2014 skrev, at et amerikansk regeringsfly var blevet set lande i København. The Register kunne fortælle, at samme fly tidligere havde været brugt til hemmelige amerikanske fangetransporter.
Edward Snowden opholdt sig på det tidspunkt i Rusland, men havde endnu ikke fået asyl. The Register mente derfor, at flyet holdt klar for at kunne transportere Snowden til USA, hvis russerne gik med til at udlevere ham. Det skulle et par år senere vise sig at være korrekt.

