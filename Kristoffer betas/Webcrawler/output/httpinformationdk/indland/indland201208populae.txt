Populærkulturens mand
Han kunne aldrig drømme om at tage i Det Kongelige Teater bare for at sige, at han har været der. Kultursnobberi ligger ikke til Joachim B. Olsen fra Liberal Alliance, som hellere vil høre AC/DC, læse ’Ringenes Herre’ og se Batman end at falde i svime over lort på dåse
’Ringenes Herre’-bøgerne, Batman og AC/DC. Det er kultur, som Liberal Alliances Joachim B. Olsen kan forholde sig til.


 »To sekunder,« siger Joachim B. Olsen uden at fjerne blikket fra fladskærmen, som hænger på væggen i hans kontor på Christiansborg.
Tv’et viser OL, hvor bueskytten Louise Laursen netop skal til at skyde.
Hun spænder buen og sender pilen af sted.
»Fint,« mumler Joachim B. Olsen og sender skytten et anerkendende nik, inden han sætter lyden på mute og tager plads i sofaen til en snak om sit kulturforbrug.
Joachim B. Olsen har for nylig været i biografen og se den seneste Batman-film. En helt igennem fantastisk film, som udgør vor tids moderne mytologi, mener han. I sommerferien har han for gud ved hvilken gang genlæst Ringenes Herre-trilogien, som til dags dato er hans bedste læseoplevelse. Når Joachim B. Olsen sætter musik på sin iPod, er det for det meste AC/DC og Metallicas lyd, der strømmer ud af høretelefonerne.
»Jeg gik måske lidt i stå i min egen ungdom, da det var dem, man lyttede til. Jeg er ikke sådan en type, der prøver at opdage nye bands, så rocklegenderne fra min teenagetid har hængt ved lige siden,« siger han og fortsætter:
»Jeg ejer nok slet ikke nogle fine fornemmelser for kultur.«
Kuglestøderen fra Liberal Alliance er til populærkultur. Den slags kultur, som deles og dyrkes af brede dele af befolkningen, og som af feinsmeckere af og til i nedsættende vendinger kaldes lavkultur. Det har Joachim B. Olsen det fint med. Og det rører ham ikke, at han ikke kan tale med, når partifællerne Mette Bock og Simon Emil Ammitzbøll diskuterer opera eller kunst.
Hvorfor rykke ved normerne?
For Joachim B. Olsen tilhører ikke nogen kulturelite og har aldrig haft lyst til at kaste sin interesse over det avantgarde. Han kunne aldrig drømme om at gå i teateret bare for at blive set eller klappe begejstret af noget, han egentligt ikke forstod. Kultursnobberi kan i det hele taget godt pisse ham af.
»Kultureliten har altid ønsket at provokere. Men hvis kunst skal provokere bare for at provokere, så gider jeg ikke bruge min tid på det. En parteret hest i syltetøjskrukker og lort på dåse er noget bras. Forsvarerne vil sige, at det er med til at rykke grænser og markere et normskifte, men hvorfor skal der altid rykkes ved normerne?« spørger Joachim B. Olsen retorisk, holder en kort kunstpause og fortsætter:
»De er der jo ikke for sjov, men tjener faktisk ofte et formål.«
»Det provokerer mig, når kulturparnasset gør grin med nogle af de dyder, der er vigtige for mig, og som rent faktisk har været med til at opbygge vores samfund. At man er flittig, gør karriere og kan tage vare på sig selv og sin familie bliver fremstillet som kedeligt og usundt, og det bryder jeg mig ikke om,« siger Joachim B. Olsen.
»Omvendt erkender jeg også blankt, at jeg måske ikke aner, hvad jeg taler om, for den slags kultur har jeg aldrig gidet investere min tid i.«
Joachim B. Olsen har det fint med, at kulturen ikke er hans store interesseområde. Han prøver ikke at foregive noget andet. Der hænger ingen malerier på kontoret af hverken skagensmalere, guldaldermalere eller surrealister. I stedet hænger der et tv og tre små indrammede tegneserieplakater af en ekstremt muskuløs helt.
Kulturen kommer nedefra
Hvor Spiderman har evnen til at spinde net, og Superman kan flyve, er denne her helts hemmelige våben en kugle. Han er nemlig kuglestøder. ’Liberal Alliances utrolige og ufattelige Joachim B. Olsen’ står der på dem.
Hvis Joachim B. Olsen helt alene var manden, der skulle definere kulturpolitikkens rolle i det danske folketing, skulle den have så lille en rolle som muligt.
Skatteborgernes penge skulle ikke bruges til at støtte kulturen, og politikere skulle ikke gøre sig til smagsdommere over, hvem der tildeles hvad. Ikke fordi kulturen ikke er vigtig, men fordi den alligevel vil bestå.
»Jeg er af den overbevisning, at kultur kommer nedefra, fra folket, og at kulturen derfor vil eksistere uanset hvad. Hvis man fjernede kulturstøtten, ville der sikkert være nogle institutioner, som kollapsede, fordi de blev holdt oppe af øremærkede penge, men samtidig tror jeg, at kulturen ville blomstre andre steder fra.«
»Det var ikke de 60.000 kroner, som jeg fik af Team Danmark, der gjorde, at jeg dyrkede kuglestød. Det gjorde jeg, fordi det var vigtigt for mig. OL er et godt eksempel på noget, der er opstået nedefra af det frie initiativ,« siger Joachim B. Olsen og peger op mod tv-skærmen bag sig, hvor OL stadig kører.
»Selvfølgelig er det eliterne, de bedste af de bedste, som dyster til OL, men det gør ikke konceptet elitært. OL kan noget helt unikt i forhold til at samle verden, og det er den slags kultur, jeg efterlyser. Den slags, der kommer nedefra.«

