’Danskerne bruger løs af kassekreditten’
Der er ingen grund til dansk selvfedme på klimaindsatsen ifølge den franske filosof Serge Latouche. Og heller ikke til at tro på begreber som ’bæredygtig vækst’. Der skal radikale indgreb til for at skabe den modvækst, der kan redde os fra klimakatastrofer, men også vise vej til et sundere, lykkeligere og mere menneskeværdigt samfund


 »Hvis danskerne vil være med til at redde planeten, så skal de hjælpe økosfæren på vej til en virkelig bæredygtighed. Det betyder, at de skal reducere deres økologiske fodaftryk markant. Det skal helt ned på 40 procent af det nuværende. Og det kan kun ske ved det, jeg kalder modvækst,« erklærer den franske filosof Serge Latouche.
Under et besøg i Danmark gør han op med den udbredte danske opfattelse af, at vi har en form for førertrøje i indsatsen for at gøre kloden bæredygtig.
»Skulle alle klodens indbyggere leve på lige så høj fod som danskerne, ville menneskeheden behøve fem jordkloder,« fastslår Latouche, idet han med sin stok peger på et diagram, der anskueliggør de enkelte nationers slitage på den globale økosfære.
Danmark økologiske ’fodaftryk’ er rædselsfuldt, ja, takket være vores skibstrafik og umådeholdne kød-spisning faktisk det fjerdestørste i verden pr. indbygger og kun overgået af tre superrige olieemirater. Latouche bruger tal fra 2007, men i sidste uge kom en ny opgørelse fra WWF, som viser, at vores i selvopfattelsen grønne vindmølle- og cyklistland stadig er den fjerdestørste belaster af klodens ressourcer målt pr. indbygger.
»Danskerne bruger løs af kassekreditten. De stjæler af arven, af vores efterkommeres arv,« siger Latouche. Men tonefaldet er hjerteligt. Bodsprædikant vil han ikke være.
»Heldigvis får nationer som Danmark gavmild hjælp fra Afrika. Så beskedent et aftryk afsætter burkinerne (indbyggere i Burkina Faso, red.), at levede vi alle som de, kunne Jorden huse 23 milliarder indbyggere på bæredygtig vis«. Og nu bygger Latouche op til en central pointe:
»Der er stor fattigdom i Burkina Faso, ja, men også stor livsglæde,« siger han, og Latouche må vide det, for han har selv opholdt sig i det lille afrikanske foregangsland.
»Vækst er ikke bæredygtig. Men hvad mere afgørende er: Vækst er heller ikke ønskelig,« pointerer Latouche og fremtryller nu et såkaldt ’planetarisk lykkeindeks’. ’Lykkelandet Danmark’, der ellers gang på gang kåres til verdensmester i lykke i det konkurrerende ’bruttonationallykke-indeks’, er i denne lykkeopgørelse havnet på en flov 99.-plads. For dette indeks sammenkobler menneskelig velfærd med økologisk bæredygtighed. »Lykkeligst er øboerne på Vanuatu, og de har jo stort set kun solskin og vand,« siger Latouche.
»Tro ikke på, at der findes en anden vej, der hedder ’bæredygtig udvikling’,« fortsætter Latouche med reference til en udbredt forestilling blandt mange grønne debattører og politikere.
»Bæredygtig vækst er en indbygget selvmodsigelse, et reklameslogan og et ideologisk fix, der skal redde kapitalismens vækstdoktrin. Den hjælper hverken naturen eller menneskene.«
Modvækstens pave
Serge Latouche er en gråskægget 72-årig med stok og et smittende humør. Han ligner en ældre udgave af den franske fodboldelegantier, Eric Cantona.
Selvironi har han også.
»Man kalder mig modvækstens pave,« tilstår Latouche over for en gruppe overvejende jævnaldrende medlemmer af miljøgruppen NOAH, der har indfundet sig i Det Økologiske Inspirationshus på Frederiksberg for at høre Latouche skitsere sit bud på en udvej fra klimasammenbrud, uoprettelige miljø-ødelæggelser, menneskelig elendighed og økofascistiske diktaturer.
For Latouche er vækstparadigmets igangværende systemkrise ikke så meget en forbandelse, som den er en potentiel velsignelse. For som bekendt er enhver krise samtidig en chance, og lige nu ser han intet mindre end en gylden chance for at realisere en helt anderledes vision af det gode liv, hvad Latouche kalder ’en konkret utopi’.
Selv hvis vi ikke skulle bruge modvækst til at frelse os selv fra katastrofer, ville dens samfundsmodel være langt mere attraktiv, må vi forstå.
Hvad er målet? At vi lever inden for rammerne af et afbalanceret økologisk aftryk.
»Men det er altså ikke stenalderen, vi skal tilbage til,« forsikrer Latouche og henviser til, at de vesteuropæiske landes aftryk så sent som i 1966 var det halve af det nuværende, og dengang var levestandarden da lige til at holde ud. »Vi kan lære at leve bedre for mindre, vi kan lære at nyde overfloden i mådeholdet,« lover Latouche og henviser til vækstsamfundets store menneskelige omkostninger i form af stress, fremmedgørelse, depression. Men livsnydelse skal der fortsat være plads til. »Vin er en ressource, der kan genfornyes,« bemærker han.
Hvordan realiserer vi modvækstsamfundets utopi? Det spørgsmål har Latouche behandlet i sin breviaire – ’bønnebog’ – Fornuftig Modvækst, som er udgivet på dansk af forlaget politisk revy. I den finder man en såkaldt »matrice« for, hvordan et samfund kan ’reorientere sig’, så det bryder ud af ’vækstens onde cirkel’ og finder vej ind i ’en god cirkel for harmonisk modvækst’.
»Overskriften er Reorientering af sociale indstillinger og praksisser,« siger Latouche.
Men er tiden så moden til at omstille til et økologisk demokrati, der giver os mere fritid, mere meningsfyldt samvær og fællesskab og værdier, der er autentiske værdier end identitetsskabelse gennem masseforbrugerismens materialisme? Eller skal der krige eller katastrofer til for at udløse det nødvendige bevidsthedsskred?
Latouche har ingen tiltro til, at den politiske klasse i de parlamentariske demokratier vil kunne udvirke et brud med vækstparadigmet. Ideologier og partier er heller ikke hans kop rødvin. I stedet sætter han sin lid til, at en »gradvis meningsevolution« kan bane vej for et folkeligt oprør, der ender med at forandre politikken indefra. Adspurgt om eksempler henviser han til to folkerejsninger. Dels de mexicanske zapatister i Chiapas-provinsen, som på den indianske befolknings vegne og under ledelse af subcomandante Marcos har indledt en kamp for fred, demokrati og retfærdighed for alle mexicanere og for alle mennesker. Dels den vellykkede folkelige modstand, der kendes som Cochabamba-protesterne, og som fik forpurret en plan om omfattende privatisering af vandforsyningen i Bolivia.
Flygtninge i millionvis
Men har forsøg på at realisere utopier ikke en kedelig vane med at udarte totalitært? Det skinner igennem, at i Latouches ideale lokalsamfund af smålandbrug forventes det, at enhver givet et nap med, når der skal sås og høstes. Sporene fra tvangskollektiviseringens historie fra Stalins krig mod Ukraines ’kulakker’ til Pol Pots ’nedlæggelse af byerne’ turde afskrække. Men det afviser Latouche.
»En totalitær logik har vi allerede med fornægtelsen af grænser for vækst. Snarere er der grund til at frygte, at fremtidige økologiske og humanitære katastrofer vil blive håndteret på autoritære måder. Med en global temperaturstigning på to grader i løbet af dette århundrede vil vi se klimaflygtninge i millionvis. Hvem skal tage imod dem? Skal de sættes i koncentrationslejre? Vi risikerer at få en verden som i Soylent Green: En lille elite kan fortsætte med at fråse, mens flertallet må overleve på stadig mere sparsomme rationer. Det er jo lige præcis det scenarie, vi kan undgå med modvækst.«
Latouches plan for den store omstilling
1) Vi skal reevaluere værdierne, så vi forlader troen på, at vi kan dominere naturen, og i stedet søger et harmonisk samliv med den
2) Vi skal rekonceptualisere, så vi ikke længere ser knaphed som en mangel, men som et gode, der ikke overvindes gennem »større produktivisme«, men gennem omfordeling og mådehold.
3) Vi skal gennemføre en restrukturering, der gør op med magt og privilegier – »det betyder helt konkret, afslutningen på kapitalismen«, konstaterer Latouche tørt.
4) Vi behøver en redistribuering, hvorved han forstår den nødvendige omfordeling, »der reducerer den forbrugende klasses magt og midler« og »i virkeligheden handler om at tage mindre end om at give mere«.
5) Denne skal følges op af en relokalisering, der genforankrer »politik, kultur, ja livets mening i selvbestemmende og selvforsynende lokalsamfund« og »begrænser vare- og kapitalbevægelser til det strengt nødvendige«.
6) Samtidig skal vi beflitte os på en reduktion af den påvirkning af biosfæren, der stammer fra den måde, vi producerer og forbruger, herunder reduktion af arbejdstiden og ophør for masseturisme.
7) Endelig skal vi i langt større omfang gå over til genbrug og genanvendelse, der gør op med produkters indbyggede forældelse. I stedet for at kassere skal vi reparere. Latouches eksempel er, at vi skal benytte den samme vaskemaskine hele livet igennem.
 
Mere info om Serge Latouches tænkning på modvaekst.dk

