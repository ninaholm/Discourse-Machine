Ti patientforeninger: Vi vil ikke stemples som psykisk syge
300.000 danskere lider af en såkaldt funktionel lidelse. Deres patientforeninger mener, at lidelserne er fysiske, men systemet giver dem prædikatet psykisk syge. Konsekvensen er, at patienterne bla. får dårligere forsikring og forringede pensionsordninger
 
	»Vi kan jo se, at patienterne har fysiske lidelser, men vi må også konstatere, at den behandling, der hjælper, er psykiatrisk, men det betyder jo ikke, at vi ikke taler med om patienternes individuelle lidelser,« siger Professor Per Fink fra Forskningsklinikken for Funktionelle Lidelser og Psykosomatik, Aarhus Universitetshospital.


 
	Fra piskesmæld til el-overfølsomhed og kroniske smerter. Viften af lidelser, der behandles på Center for Funktionelle Lidelser er lang. Men en rundringning Information har foretaget til ti patientforeninger, der repræsenterer mennesker med funktionelle lidelser, viser, at ingen af foreningerne anerkender at blive placeret i kategorien. Det medfører nemlig, at de behandles i psykiatrien, til trods for at de mener, deres symptomer er fysiske, forklarer formand i Foreningen for Kronisk Piskesmæld, Susan Stick.

	»Det hjælper ikke at putte psykofamaka i folk med reelle skader, og vi synes, at centret skal holde fingrene fra vores patienter. Derfor anerkender vi ikke, at vi hører til under funktionelle lidelser,« siger hun.

	Hun bakkes op af Charlotte Donna Kristensen fra Foreningen for Fibromyalgi.

	»Vi ønsker ikke at blive behandlet i psykiatrien, når vi har en fysisk sygdom. Det tror jeg ikke, der er nogen med fysiske smerter, som ønsker,« siger hun.

	En af de patientforeninger, der har haft held med at blive fjernet fra listen over funktionelle lidelser, er Foreningen for Bækkensmerter, fortæller formand Lene Pilegaard.

	»Vi har aldrig været en funktionel lidelse, og vi er faktisk lige blevet slettet fra listen. Lige nu går det lidt for hurtigt med at gøre lidelser funktionelle, om ti år vil vi se tilbage og erkende, at vi var for hurtige på aftrækkeren, at vi ikke var forskningmæssigt langt nok fremme,« siger hun.

Fronterne trukket op

Onsdag offentliggjorde TrygFonden en rapport, der viser, at hver syvende dansker har en funktionel lidelse. Og mange er så syge, at de ikke kan arbejde. Udfordringer ved de funktionelle lidelser er, at lægevidenskaben ikke kender den præcise årsag til lidelserne, hvilket betyder, at patienterne ofte bliver kastebolde i det sociale system. Ved en høring onsdag formiddag blev fronterne trukket op. Med overlæge Per Fink og Center fra Funktionelle Lidelser på den ene side og patientforeningerne og deres medlemmer, læger og jurister på den anden.

	Per Fink afviser imidlertid, at patienternes symptomer udelukkende er psykiske. »Lige nu bliver det et spørgsmål om, hvad vi kalder det, men det er ikke så enkelt. Vi kan jo se, at patienterne har fysiske lidelser, men vi må også konstatere, at den behandling, der hjælper, er psykiatrisk, men det betyder jo ikke, at vi ikke taler med om patienternes individuelle lidelser,« siger han.

Frygter for retsikkerheden

	Et af de primære problemer for patienterne er, at deres lidelse betragtes som psykisk af systemet. Det betyder, at de er væsentligt dårligere stillet end personer med fysiske diagnoser, påpeger Bente Buus Nielsen, der er landsformand for patienter med irritabel tyktarm.

	»Det forringer deres retsikkerhed og muligheder for at få udbetalt forsikring, og den hjælp de får på jobcentrene,« siger hun.

	Næstformanden i foreningen for patienter med kronisk træthedssyndrom Cathrine Engsig siger: »Vi er allerede diagnosticerede af WHO, så vi kan slet ikke forstå, at Sundhedsstyrelsen giver lov til, at vi bliver skovlet over i psykiatrien, hvor patienterne er meget dårligere stillet.«

	På Center for Funktionelle Lidelser kan overlæge Per Fink godt forstå patientforeningernes skepsis.

	»Jeg tror, det er, fordi nogle tror, at det er noget rent psykisk, og nogle sætter det psykiske sammen med, at det skulle være indbildt. Det er ikke korrekt, men en af mine patienter var forleden på socialkontoret, der sagde, at hun skulle tage sig sammen, og det er måske en forklaring på, at der er nogen, som helst ikke vil have diagnosen,« siger han.

	Det har ikke været muligt at få en kommentar fra Sundhedsstyrelsen.

