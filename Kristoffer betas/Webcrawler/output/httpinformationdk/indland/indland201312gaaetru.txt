Der er gået rundhyl i uddannelses-apparatet
Produktivitetskommissionen advarer i en ny rapport mod arbejdsløse humanister og lavt timetal på universiteterne. Til gengæld anbefaler kommissionens økonomer at undervise mere i det, som arbejdsmarkedet efterspørger. Hvor er det nu, vi har hørt det før?
 
	Foto: Keld Navntoft/Scanpix


 
	Der undervises forbløffende lidt på mange videregående uddannelser,« konkluderer Produktivitetskommissionen som noget af det første i sit eftersyn af det danske uddannelsessystem.

	Kommissionens rapport blev offentliggjort i går, men hvis du synes, du har hørt udsagnet før, er det ikke så mærkeligt. Konklusionen bygger nemlig på en halvanden år gammel rapport fra Rigsrevisionen, som uddannelsesminister Morten Østergaard (R) ikke forsømmer en chance for at henvise til, når der skal lægges pres på universiteterne.

	Nu kan ministeren så også citere Produktivitetskommissionen for, at den er helt gal med undervisningskvaliteten.

	Beskæftigelse

	Den politiske uddannelsesdebat er i overhængende fare for at gå i rundhyl. For de af læserne, der ikke kender det radiotekniske udtryk, er der tale om det fænomen, når mikrofonen fanger sin egen lyd fra højttaleren, der så igen udsender lyden i forstærket version. Når lyden således forstærkes for hver rundgang, ender den typisk »som et øredøvende plagsomt hyl med meget rask stigende lydstyrke«, som Wikipedia beskriver det.

	Ud over lavt timetal handler det tiltagende rundhyl om, at universiteterne skal tænke mere på at få dimittenderne i beskæftigelse og på at undervise mere i de kompetencer, som kan bruges på arbejdsmarkedet.

	Beskæftigelsesgraden er det primære fokus for Morten Østergaards nye udvalg af økonomer og erhvervsfolk, der skal forhåndsgodkende nye uddannelser (RUVU). Og det er en af hovedopgaverne for Morten Østergaards nye kvalitetsudvalg af økonomer og erhvervsfolk, der skal foreslå forbedringer af undervisningen på de videregående uddannelse, og som netop skal inddrage Produktivitetskommissionens anbefalinger. Og ifølge Produktivitetskommissionen er det »væsentligste resultat«, som videregående uddannelser bør måles på – rigtigt gættet – høj beskæftigelse og høj løn.

	Hurtige konklusioner

	I det perspektiv uddanner vi forkert, konkluderer kommissionen, da de humanistiske dimittender i gennemsnit har haft den højeste ledighed og den laveste løn de seneste 20 år, og det samtidig er de uddannelser, der i samme periode har haft størst vækst i nye studerende. På den ene side kan der være en pointe i, at samfundet måske ikke har haft brug for en vækst i antallet af filosoffer med 394 pct. og i antallet af kunsthistorikere med 294 pct. På den anden side forholder kommissionen med sit historiske perspektiv sig ikke til den aktuelle udvikling på området. Humanister finder i stigende grad job i det private erhvervsliv, og i øjeblikket er der lige så stor risiko for arbejdsløshed for nyuddannede ingeniører som for nyuddannede humanister.

	Endnu mere bekymrende er det, når man dykker ned i baggrunden for kommissionens argumenter for, at flere undervisningstimer giver højere produktivitet Ifølge rapporten er der nemlig en klar sammenhæng mellem omfanget af undervisning og kandidaternes efterfølgende erhvervsindkomst. På den baggrund regner økonomerne sig frem til, at hvis humanisterne blot fik otte timers ekstra undervisning om ugen – så de fik nogenlunde lige så mange timer som ingeniørerne – ville de få en højere årlig indkomst på 50.000-100.000 kroner.

	På det tidspunkt i læsningen får man allerede en formodning om, at regnearket har sluppet forbindelsen til den virkelige verden.

	Men hvis man alligevel skulle være i tvivl, sætter kommissionen trumf på i afsnittet efter, hvor den konkluderer, at man på professionshøjskoler og erhvervsakademier formodentlig kan få samme effekt af at sætte timetallet op, selv om man godt nok ikke har talmaterialet for de uddannelser.

	Det egentlige formål

	For at vende tilbage til begyndelsen anbefaler kommissionen en »radikal gentænkning« af, hvordan man politisk styrer og finansierer de videregående uddannelser. Men de fire konkrete underpunkter til den anbefaling er enten gennemført eller sat i gang under Morten Østergaard, eller også står de i regeringsgrundlaget.

	På den måde adskiller Produktivitetskommissionen sig ikke fra så mange andre kommissioner, hvis fremmeste opgave ikke er at afdække et problem, men at legitimere de politiske løsninger på det.

	 

