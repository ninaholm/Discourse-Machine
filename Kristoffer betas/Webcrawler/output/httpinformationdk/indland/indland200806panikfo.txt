Panik før lukketid
Undervisnings- og Videnskabsministeriets kampagne for at få flere unge til at søge ind på en uddannelse kommer - sjovt nok - samme år som en lang række ansøgere ikke kan komme ind på grund af de skærpede adgangskrav


 Den opmærksomme læser vil utvivlsomt have bemærket, at Undervisnings- og Videnskabsministeriet netop har lanceret en ny kampagne for at få flere unge til at søge ind på en videregående uddannelse, senest den 5. juli. 
Med mundrette slogans som 'Reality Check', 'Wake Up Call' og 'Decision Time' samt slet skjulte trusler om at komme bagest i ansøgerkøen til næste år, håber ministerierne så på, at ingen potentielle unge med en adgangsgivende eksamen går sommeren i møde uden vished om, at ansøgningsfristen altså er den 5. juli, og at det er på tide at søge ind. 
Om kampagnen så vil få den ønskede virkning, er en sag for sig, men baggrunden er alvorlig nok.
Bag kampagnen ligger frygten for, at den markante tilbagegang i antal ansøgere i første runde, hvor fristen var den 15. marts, også slår igennem ved sommerens optag.
En tilbagegang på over 20 procent i antal ansøgere til de videregående uddannelser er jo ikke et drømmescenarium, hverken for ministre, der ønsker flere i gang - eller for de institutioner, der har studiepladser at tilbyde.
Søgning svigtede
Allerede sidste sommer blinkede advarselslamperne lystigt, idet søgningen til de nyetablerede professionshøjskoler svigtede, mens universiteterne kunne melde om ekstraordinær fremgang.
Hvorfor søgningen til en række mellemlange videregående uddannelser svigtede igen, igen, er der ingen enkle forklaringer på.
At universiteterne til gengæld gik frem, skyldes for en stor del, at mange ansøgere valgte at søge ind i 2007 for derved at undgå de skærpede adgangskrav til en lang række universitetsuddannelser. De har virkning fra i år og betyder, at ansøgere typisk skal have højere niveauer i en række fag.
Så meget mere kan det undre, at udmeldingen om, at vi i år kan forvente et fald i ansøgere og en stigning i antallet af ansøgere, der ikke opfylder adgangskravene, til de videregående uddannelser, nu giver anledning til overraskelse og kampagner for at få flere til at søge.
Er skærpede adgangskrav så skurken? Tja, udmeldingerne har i hvert fald ført til en ordkrig mellem repræsentanter for universiteterne og ungdomsuddannelser, nærmere betegnet de reformplagede gymnasier. 
2008 - et mellemår
Universiteterne beskyldes for at stille for høje krav og være for kræsne, mens ungdomsuddannelserne omvendt kritiseres for ikke at klæde de unge fagligt på og i stedet udbyde underlødige studieretninger.
Begge parter bør dog besinde sig. Givet er det, at de skærpede adgangskrav ikke er kommet som en tyv i natten. De blev vedtaget og kommunikeret ud allerede i 2005 - samme år som gymnasiereformen trådte i kraft - i smuk samdrægtighed og som en delvis konsekvens af reformen.
Givet er det dog også, at der er god grund til at overveje, om kravene i alle tilfælde er fornuftige eller for rigoristiske - og det går vi så i gang med.
Givet er det endeligt, at også gymnasierne med fordel kan overveje, om nogle studieretninger nu også har den sammenhæng og kvalitet, man bør forvente, også fordi der ikke altid er plads nok til de rigtige højniveaufag.
2008 er under alle omstændigheder et mellemår.
Allerede næste år vil billedet se anderledes ud, når andelen af ansøgere med den reformerede studentereksamen stiger. De nye adgangsniveauer harmonerer, ganske som hensigten var, bedre med de fleste nye gymnasiale studieretninger.
I mellemtiden er der så bare at håbe på, at alle bevarer det kølige overblik denne sommer, når historierne om de færre ansøgere og relativt få ansøgere, der er kommet uforskyldt i klemme, dukker op i agurketiden.
Men tilbage står spørgsmålet: Hvor går de unge hen, når de nu ikke går i gang med en kompetencegivende uddannelse - og hvorfor går de ikke i gang?
Per Christian Andersen er studiechef på Syddansk Universitet og formand for SU-rådet

