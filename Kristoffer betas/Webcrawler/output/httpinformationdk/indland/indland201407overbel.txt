Overbelægning på hospitaler koster menneskeliv
Når der er en høj grad af overbelægning på en hospitalsafdeling, er der ni procent flere, der dør, end når belægningen er lav. Det viser et nyt dansk studie. Lægeforeningen og Danske Patienter kræver handling


 Overbelægning på hospitalerne handler om meget mere end patienter på gangene. Det handler om liv eller død, viser et nyt stort studie, som speciallæge Flemming Madsen står bag.
»I Danmark går retorikken meget på, at det er synd for patienterne, at de ikke har ordentlige forhold. Men vores undersøgelse viser, at det er meget mere alvorligt end det. Det handler om, at patienter ikke får den behandling, som de skal have – og at der er øget risiko for at dø,« siger Flemming Madsen. Hvis der er høj belægningsgrad på en afdeling, dvs. en belægning på 110 procent eller mere, er der ni procent flere, der dør på hospitalet, end når der er en belægning på under 80 procent.
LÆS: ’Det handler ikke om penge, men om god ledelse’
Undersøgelsen er udarbejdet på baggrund af 2,6 millioner indlæggelser på danske medicinske afdelinger fra 1995 til 2012, og den bliver i dag offentliggjort i det videnskabelige tidsskrift Health Affairs. Formand for Danske Patienter Lars Engberg kalder undersøgelsen for en ’øjenåbner’.
»Det er skræmmende, men det er egentlig ikke så underligt, for når der er en belægning på 120 procent, så skal personalet nå 20 procent mere. Det resulterer i flere fejl, nogle af dem er dødelige,« siger Lars Engberg. Samme holdning har næstformand i Lægeforeningen Jette Dam-Hansen.
»Undersøgelsen bekræfter den antagelse, vi længe har haft; at overbelægning er et problem, som man er nødt til at tage hånd om, fordi den går ud over patientsikkerheden.«
I Danmark er det ikke ualmindeligt at have endog meget høj belægning på sygehusene, og gennemsnittet på de medicinske afdelinger ligger på omkring 100 procent, hvilket er højt sammenlignet med udlandet. Gennem de seneste 18 år har man nedlagt omkring 3.000 sengepladser på de medicinske afdelinger, hvilket har resulteret i et øget pres.
Hos Danske Regioner mener man ikke, at overbelægning er det væsentligste problem at forholde sig til. Formand for Sundhedsudvalget Ulla Astman (S) mener, at man må lære at leve med det: »Der er ikke nogen, der ønsker overbelægning. Hverken politikere, personale eller patienter – men med det pres, der er på sygehusene, så er vi nødt til at udnytte vores kapacitet fuldt ud. Derfor vil der indimellem være afdelinger, som har overbelægning. Jeg tror, at det er svært at komme overbelægningen til livs med den økonomi, vi har,« siger hun.
Læger og patienter: Der er brug for handling 

