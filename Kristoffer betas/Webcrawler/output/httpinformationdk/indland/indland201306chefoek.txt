Cheføkonom: Lempelsesdiskussionen er ’fjollet’
Danske Banks cheføkonom, Steen Bocian, mener, at diskussionen om en finanspolitisk lempelse næste år fylder alt for meget og skygger for en vigtigere debat om produktivitet. Økonomiprofessor bakker ham op, mens overvismanden mener, at lempelsesdiskussionen er nødvendig


 
	I løbet af den seneste måned er en diskussion om behovet for en vækstpakke næste år blusset op. De økonomiske vismænd mener, at der er grund til at lempe finanspolitikken i 2014 yderligere, mens Nationalbanken og finansministeren afviser, at der er plads til at lempe mere end det planlagte.

	Men den diskussion er et meget lille hjørne i en langt vigtigere diskussion om den økonomiske politik, mener Danske Banks cheføkonom, Steen Bocian.

	»Vi diskuterer rigtig meget, noget der gør rigtig lidt,« siger han.

	Steen Bocian frygter, at lempelsesdiskussionen stjæler politikernes opmærksomhed fra de forslag, der kommer fra blandt andet Produktivitetskommissionen.

	»Det er det, der risikerer at ske i den her fjollede – efter min mening fuldstændig fjollede – diskussion om finanspolitikkens stramhedsgrad.«

	Professor i økonomi ved Aarhus Universitet og tidligere vismand Nina Smith er enig med Danske Banks cheføkonom.

	»Jeg synes, det er langt vigtigere, det der foregår i Produktivitetskommissionen,« siger Nina Smith.

	Lempelsesdiskussionen blev kickstartet af de økonomiske vismænd, da de i slutningen af maj anbefalede regeringen at stimulere økonomien yderligere næste år. Og ifølge overvismanden er lempelsesdiskussionen nødvendig.

	»Man skal under alle omstændigheder fra politisk hold arbejde med, hvor stram eller lempelig finanspolitikken skal være i 2014,« siger overvismand Hans Jørgen Whitta-Jacobsen og henviser til, at regeringen i efteråret skal fremlægge en finanslov for 2014.

	»Det er en uundgåelig del af en videre proces. Det er noget, man kommer til at beskæftige sig med, og det er noget, man må tage stilling til. Det er helt uafhængigt af vores forslag,« siger overvismanden.

	Han er ikke bekymret for, at lempelsesdiskussionen skygger for, at politikerne kan have fokus på andre relevante problemstillinger.

	»Jeg tror grundlæggende ikke på, at politikerne har en vis portion opmærksomhed, og hvis de bruger den det ene sted, så kan de ikke bruge den et andet sted.«

	Frygter at debatten drukner

	Produktivitetskommissionen, der er nedsat af regeringen til at komme med bud på, hvordan den danske produktivitet kan øges, udkom lørdag med sin tredje rapport. Rapporten belyser potentialet for at øge effektiviteten i offentlige sektor.

	Her peger kommissionen på, at der visse steder kan være et potentiale for at øge produktiviteten med op mod 10 pct. ved at f.eks. flere kommuner bliver lige så effektive som de mest effektive kommuner.

	Det er den diskussion, som Steen Bocian frygter vil drukne i den kortsigtede debat om finanspolitikken næste år.

	»Diskussionen er ved at stjæle al politikernes opmærksomhed fra en diskussion om de rigtig fornuftige og interessante forslag, der kommer fra produktivitetskommissionen. Og som set fra min stol er meget sund økonomisk tankegang. Og noget som vil kunne gøre en blivende forskel og styrke økonomien, som jeg synes, der er brug for,« siger Steen Bocian.

	Hans Jørgen Whitta-Jacobsen er enig i, at produktivitetsdiskussionen er vigtig, men han fastholder, at det ikke betyder, at debatten om finanspolitikken næste år er mindre vigtig.

	»Debatten om, hvor effektive og produktive vi skal være, det er afgørende for, hvor rige vi bliver, så jeg ønsker ikke på nogen måde at sige, at det er en uvæsentlig debat,« siger Hans Jørgen Whitta-Jacobsen.

	Fine-tuning

	Diskussionen om finanspolitikken næste år drejer sig om, hvorvidt Danmark skal lempe en lille smule mere end det, der er lagt op til. Men Danske Banks cheføkonom mener ikke, at økonomerne kan dosere den økonomiske politik på så små decimaler.

	»Spørgsmålet om, hvorvidt vi skal lempe finanspolitikken med et eller andet mellem en fjerdedel og en halv pct. mere, er nede i en sådan størrelsesorden, at økonomerne, når de ser sig i spejlet, må sige: Det ved vi ikke. Så præcise er vores værktøjer ikke,« siger Steen Bocian.

	»Derfor kan Nationalbanken og vismændene stå og slå hinanden i hovedet med hver deres solide faglighed, men uden at kunne komme til en konklusion.«

	Også her erklærer Nina Smith sig enig med Steen Bocian. Hun mener, at regeringen har gjort, hvad den kan i den økonomiske politik.

	»Det vi kan gøre finanspolitisk lige nu, er ret begrænset. Der er måske et lille råderum, men det er absolut i kategorien for fine-tuning,« vurderer Nina Smith.

	Det afviser overvismanden dog.

	»Den lempelse, vi har foreslået, er 10-12 milliarder, det er over en halv procent af BNP mere i forhold til det planlagte. Og det vil jeg ikke kalde fine-tuning,« siger Hans Jørgen Whitta-Jacobsen.

	Regeringen præsenterer i slutningen af august sit forslag til finansloven for 2014.

	 

