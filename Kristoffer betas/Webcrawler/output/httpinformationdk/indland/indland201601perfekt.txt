Det perfekte oplæg til nye flygtningeannoncer. Og så alligevel ikke
Inger Støjberg lovede nye flygtningeannoncer, når de netop vedtagne asylstramninger var gået igennem. Men der er ingen annoncer på vej, lyder det nu fra ministeren, selv om den nye asylstramning ville være en glimrende anledning – formentlig fordi regeringen frygter, at dens indsats for at sprede budskabet om dansk udlændingepolitik er på vej ud af kontrol
Inger Støjberg har ikke planer om flere flygtningeannoncer, oplyste hun i går i samråd.


 Hvor havde det været oplagt at lave nye annoncer. Regeringen har netop fået bred støtte i Folketinget til historisk hårde stramninger af de danske asylregler. Flygtninge, der beder om asyl i Danmark, kan fremover få konfiskeret smykker og kontanter. Og hvis de opnår opholdstilladelse, risikerer de at skulle vente i tre år, før de kan få deres familie hertil fra Syrien eller det krigshærgede lands nærområder. Signalværdien er stærk, og udlændinge- og integrationsminister Inger Støjberg havde da også planlagt at indrykke nye annoncer i mellemøstlige medier for at advare potentielle asylansøgere om regeringens tiltag.
»Jeg vil annoncere med de nye opstramninger, som vi gennemfører,« sagde hun til Ritzau tilbage i december. Det var dengang, da ombudsmanden netop havde kritiseret annoncerne for at give syriske flygtninge »en fejlagtig opfattelse af, hvad deres situation ville være i Danmark«.
Kritikken fra Ombudsmanden var forkert, mente ministeren. Hun var ganske enkelt uenig i hans vurdering, konstaterede hun. Derfor ville der også komme lignende annoncer i fremtiden fra hendes ministerium. Og selv om Inger Støjberg ikke havde lagt sig fast på præcis, hvornår annoncerne skulle bringes, forklarede hun: »De nye stramninger bliver vedtaget i Folketinget i januar, så derefter regner jeg med at annoncere igen.«
Læs også: Kvinden, der ikke ville rødme
Men siden har Inger Støjberg ændret syn på sagen. Det fremgik, da Folketingets Udlændingeudvalg i aftes afholdt samråd om annoncerne –med flere timers forsinkelse efter den langstrakte tredjebehandling i Folketingssalen om lovforslaget med stramningerne.
Ingen konkrete planer
Det eneste udvalgsmedlem, der stillede spørgsmål til ministeren, var Enhedslistens Johanne Schmidt-Nielsen. Hun ville blandt andet vide, hvorvidt Inger Støjberg fortsat regnede med at bringe nye annoncer. Det havde ministeren ingen »konkrete planer om«, lød svaret. Og som Inger Støjberg senere tilføjede: »Jeg kan ikke sige, at der aldrig kommer annoncer. Jeg kan heller ikke sige, at der kommer annoncer.«
Tilsyneladende er der altså foreløbig ingen ny oplysningskampagne på vej fra Udlændinge- og Integrationsministeriet trods de klare udmeldninger fra ministeren før jul. Og det er der formentlig en rigtig god grund til.
Selv sørgede Inger Støjberg ved samrådet for at gøre det helt klart, at det skam ikke er kritikken fra Ombudsmanden, der afholder hende fra at få udfærdiget nye annoncer. Hun mener fortsat, at han tager fejl. Man kunne sagtens indrykke lignende annoncer igen, og hvis man endelig skulle »produktudvikle« dem lidt, kunne man tilføje en henvisning til hjemmesiden nyidanmark.dk, hvor udlændinge kan læse nærmere om de danske regler.
Læs også: Danmark i egoismens førertrøje
Hvad forklaringen så er, kom ministeren lidt nærmere, da hun kædede beslutningen om ikke umiddelbart at få lavet nye annoncer sammen med det udenlandske fokus på dansk udlændingepolitik. »Men man må i hvert fald sige, at den internationale presse jo har skrevet flittigt om de opstramninger, som vi har foretaget i Danmark. Så på den måde er det måske knap så relevant lige i øjeblikket at sætte annoncer i. Jeg tror, at man må sige, at det er blevet fortalt, at vi har strammet op,« forklarede ministeren ved samrådet.
Dårlig timing
Man må indvende, at nye annoncer i mellemøstlige medier jo kun kunne bestyrke rygtet yderligere om de stramme asylregler i Danmark – og på den måde alene kunne fremme og ikke svække det projekt, der går ud på at få asylansøgere til at rejse mod andre lande. Men sagen er nok også, at regeringen er blevet klar over, at indsatsen for at sprede budskabet om dansk udlændingepolitik er ved at komme ud af kontrol.
Så sent som mandag måtte Inger Støjberg sammen med udenrigsminister Kristian Jensen rejse til Bruxelles for at svare på spørgsmål fra et udvalg i Europa-Parlamentet om regeringens asylstramninger.
Det skete, efter at store udenlandske medier gennem længere tid har skrevet særdeles kritiske historier om først Støjbergs flygtningeannoncer og siden planerne om at konfiskere flygtninges værdigenstande og holde flygtningefamilier adskilt i årevis.
Læs også: Tal fra eget ministerium belaster Støjberg
Det er den slags omtale, som på ingen måde gavner Danmarks renommé, og som kan ende med at ramme dansk økonomi hårdt. Og det er formentlig forklaringen på, at Inger Støjberg eller andre andetsteds i regeringen har indset, at lige nu alligevel ikke er det rigtige tidspunkt at reklamere med de seneste danske tiltag for at skræmme flygtninge væk.

