Folketingsvalg 2011 – Dag 1
Få overblik over dagens vigtigste udmeldinger og rapportering fra partiernes pressemøder


 17:34
I dag blev dagen, hvor statsminister Lars Løkke Rasmussen udskrev valg.
Nedenfor har vi samlet de vigtigste politiske udmeldinger og reaktioner fra valgkampens første dag.
Læs Information i morgen lørdag for at få analyse, baggrund og perspektiv på valgkampen.




16:30
Enhedslisten holder nu pressemøde, hvor partiets ordfører, Johanne Schmidt-Nielsen,  ridser partiets linje op i valgkampen. Hun kæver indflydelse, fx. når der skal laves finanslov
Hun understregede, at selvom der er mange uenigheder mellem Enhedslisten og S-SF, så ser hun frem til samarbejdet, hvis rød blok skulle vinde.
Vi vil holde Helle og Villy fast på på deres løfter og sørge for, at det ikke kun er en ny regering, vi får, men også en ny poltik

Vi forventer ikke at få al vores politik gennemført, men vi forventer at få indflydelse.

Hun slog især fast at Danmark under en rød regering skal være et foregangsland på klimaområdet og, at der fremover skal føres en anstændig udlændingepolitik
15:45
Ny Gallup måling viser – meget overraskende – næsten dødt løb mellem blokkene med henholdsvis 50,3% til rød blok og 49,5% til blå. Se målingen her. Det bliver nok ikke sidste gang vi kommer til at se opsigtsvækkende meningsmålinger de næste par uger.
14:40
De radikales formand, Margrethe Vestager holder nu pressemøde.
Hun understreger, at partiet har tre overordnet fokus områder: Fortsatte reformer, bedre uddannelse - fra folkeskole til universiteterne og en anstændig udlændigepolitik.
Om de tre punkter siger hun:
1. Det er nødvendigt at blive ved med at reformere det danske samfund, så vi kan klare fremtidens udfordringer. Vi går til valg på ansvarlig økonomisk politik og bedre uddannelse. Vi har lyttet til økonomerne, der anbefaler en reformdagsorden. Vi ønsker også at standse de skattelettelser, der gives til boligejere og i stedet lette skatten på arbejde.
2. Uddannelse er vores andet vigtige punkt. Vi skal vise tillid til folkeskolelærerene og lade være med fra centralt på Christiansborg at tro, at vi ved bedre end de uddannede lærere. Derudover skal vi blive ved med at efteruddanne lærerne, så de kan undervise i noget de selv er blevet undervist i.
3. Asylbørnene skal ud af asylcentrene, og enhver borger i dette land skal have lov til at tage sin ægtefælle med til landet. Vi synes det er en borgerret at man som dansker kan bo i sit eget land med sin ægtefælde. Vi kan ikke se hvad problemet er, hvis man kan forsøgte hinanden og i øvrigt bidrager til samfundet.

Margrethe Vestager siger endvidere, at hvis partierne bag efterlønsreformen står med flertal, så bliver den gennemført uanset om S-SF er imod en sådan reform.
Helle Thorning må tage notits af, hvis der er flertal for efterlønsreformen

14:00
De fleste kommentatorer og iagttagere er enige om, at det er en presset statsminister, som i dag har udskrevet valg. Som vores egen politiske reporter påpegede har det faktum, at det ikke har været muligt for regeringen at finde et flertal for sin boligpakke været afgørende for at valget blev udskrevet i dag.
Den tidligere konservative pressechef og politiske kommentator Niels Krause Kjær mener også, at det ikke er et optimalt udgangspunkt at udskrive valg fra, da VKO ikke længere kan gå til valg som en samlet enhed.
Pia Kjærsgaard siger selv til Ritzau, at netop boligpakken har været et område, hvor det for regeringen og DF har været umuligt at nå til enighed omkring:
Jamen, det burde der bestemt have været. Der må vi klart tillægge regeringen, at der ikke var en vilje. De kunne ikke finde ud af det. Vi har bestemt været imødekomne, men de har været meget ultimative.

13:25
Valgkampens første duel mellem de to statsministerkandidater bliver afholdt allerede i aften på TV2 kl 19:15. To timer senere, kl 21:15, er det DRs tur til at afholde topduel mellem Thorning og Løkke
13:21
Valgkampen er lige skudt i gang, men for dem som allerede ved hvad de vil stemme og/eller er træt af politisk valgflæsk, er der måske råd at hente hos denne Facebook-gruppe:
Lad os alle sammen (alle stemmeberettigede) gå ned og brevstemme på baggrund af hvad partierne indtil nu har præsteret. Så falder det cirkus som vi snart skal trækkes igennem til jorden - og så kan politikerne gå rundt og bide negle indtil valgdagen og journalisterne kan afspadsere.

Besøg gruppen: Brevstem til valget
13:00
Dansk Folkepartis formand, Pia Kjærsgaard, gør det nu klart, at i valgkampen må hvert parti »klare sit.« DF går i øvrigt til valg på sin økonomiske politik:
Vi går til valg på en solid økonomisk politik. Vi synes, vi har temmelig mange resultater, hvor vi kan sige, at vi har været med. Det har vi gjort med god grund for at sikre velfærden i samfundet.

Ritzau: Pia Kjærsgaard: Hvert parti må klare sit
12:30
Pressemødet med Thorning-Schmidt er nu færdigt. Hun fastholdt, at en kommende S-ledet regering bliver nødt til at vente på valgresultatet for at kunne lægge sig fast på en politik. På et spørgsmål om hvorvidt hun stadig gik til valg på en bevarelse af efterlønnen svarede hun ja, men medgav at det var op til vælgerne at give dem mandat til det. Hun fastholdt også, at det var Socialdemokraternes politik, at danskerne skulle arbejde en time mere.
12:05
Socialdemokraternes formand, Helle Thorning-Schmidt, holder netop nu pressemøde.
Danmark har tabt 175.000 arbejdspladser. Ungedommen er blevet glemt og arbejdsløsheden blandt de unge er tredoblet.
Efter ti år med VKO er Danmark gået i stå. Danmark har brug for en ny kurs. Den kurs består af samarbejde- ikke blokpolitik. I stedet for splittelse skal vi have fællesskab; fællesskab så vi kan skabe vækst,  da vækst er forudsætningen for velfærd.

Herefter nævnte hun mange af de tiltag, som allerede er lanceret i 'Fair Løsning' såsom offentlige investeringer og bedre og hurtigere uddannelse. Hun fremhævede også »det historiske samarbejde« med SF og gjorde det klart, at S går til valg på en S-SF regeringen. Til spørgsmålet om, hvordan de Radikale stod i forhold til en plads i regeringen, sagde Thorning-Schmidt, at hvis de tre partier kunne blive enige om et regeringsgrundlag, så hun ingen hindring i en regering bestående af de tre pariter. 
Det samarbejde, vi har med SF, bygger på tillid og respekt. Vi vil gerne samarbejde hen over midten, og De Radikale er meget velkomne i et regeringssamarbejde.
Vi har tidligere lavet store politiske aftaler med De Radikale, og det kan vi gøre igen, siger Helle Thorning-Schmidt.

Helle Thorning-Schmidt vil ikke tage stilling til, om hun kan blive som Socialdemokraternes formand, hvis hun taber valget.
Det her valg handler ikke om mig. Vi går ind i valget for at vinde. Vi diskutere ikke plan b. Vi har kun en plan a,

Hun besvarer netop nu spørgsmål fra de tilstedeværende journalister.
11:26
Ifølge Informations politiske reporter,  Marchen Neel Gjeertsen, der var til stede under pressemødet på Marienborg var statsministerens begrundelse for at udskrive valg netop nu, at det nu var tydeligt, at der var to veje for Danmark.
Statsministeren lagde vægt på de reformer som VKO og til dels R har gennemført det seneste år og som omhandler dagpenge og efterløn. Han hæftede sig især ved at regeringen sammen med disse partier havde betalt regningen for krisen, og at hvis man ønskede at Danmark ikke ville ende i en gældsfælde, så skulle man stemme på en af disse partier

Dét, der ikke blev sagt under pressemødet var, hvordan regeringens forhandlinger om bolig/vækstpakken med Dansk Folkeparti havde udviklet sig i løbet af de sidste par dage. Det lykkedes ikke regering at få flertal for sin boligpakke, og det kan være en af grundene til, at valget netop udkskrives nu, vurderer hun
Alt andet lige har de seneste dage været præget af problemer for regeringen, og måske derfor nævnte statsministeren heller ikke at forhandlingerne om en vækstpakke med DF brød sammen i går, fordi partiet ikke bakker om om det helt centrale i regeringens vækstpakke; nemlig de tiltag, som skal optø det frosne boligmarkedet. Man kan sige, at det er et valg, der starter med en splittelse i blå blok, og det er næppe det statsministeren ønskede at fremhæve på sit pressemøde.

Opsigtsvækkende var det dog, at det ikke var muligt at stille spørgsmål til statsministeren efter valgudskrivelsen;
Det blev bemærket af flere af de tilstedeværende journalister, at statsministeren ikke ønskede at svare på spørgsmål efter valgudskrivelsen

11:17
Dansk Folkepartis formand siger til DR Update, at hun er glad for at valget er kommet nu, og at hun håber på en »sober tone« i løbet af de tre uger
11:00
Fra statsministerens pressemøde:
Vi har ført en ansvarlig økonomisk politik. Der er færre arbejdsløse end, da vi kom til i 2001. Vi er en lille åben økonomi og derfor har krisen også ramt os. Men regering har lavet et ansvarlig budget for dette land.
Vi har ikke brug for mere gældsættelse og højere skatter. Danmark har brug for sikkerhed om den økonmiske linje - det må vi ikke kaste over bord

10:50
En meningsmåling udført af Voxmeter for Ritzau foretaget i perioden 15. - 19. august 2011 giver 95 mandater til rød blok (S, SF, R, Ø) og 80 mandater til blå blok (V, K, O, I). Der er flere detaljer her.
10:28
Finansminister Claus Hjort Frederiksen bekræfter, valget udskrives i dag. Han begrunder det med at forhandlingerne med Dansk Folkeparti om boligpakken bliver for langstrækte, hvilket ville skabe usikkerhed på arbejdsmarkedet.
Vi kunne sikkert være nået frem til et resultat, men tiden er knap. Derfor har vi besluttet, at vi skal have luften renset med et valg,«

siger Claus Hjort Frederiksen.
10:02
Fra Ritzau: Statsminister Lars Løkke Rasmussen udskriver valg i dag klokken 11 på Marienborg. Valget bliver den 15. september.
Statsminister Lars Løkke Rasmussen vil komme med en udtalelse. Det vil ikke være muligt at stille spørgsmål, hedder det i en skriftlig meddelelse fra Statsministeriet.

Valget bliver udskrevet efter en dramatisk uge, hvor regeringen har præsenteret en vækstpakke og en finanslov med et dundrende underskud på 85 milliarder kroner. Samtidig er presset steget og steget på statsministeren for at udskrive valg.
Lars Løkke Rasmussen mødtes fredag morgen med en række ministre, hvoraf flere ifølge Ritzaus oplysninger længe har udtrykt ønske om et hurtigt valg.
Trods de tiltagende rygter om valg er det alligevel overraskende, at Lars Løkke Rasmussen vælger at udskrive valget, inden man har landet en aftale med Dansk Folkeparti om en vækstpakke.
Ifølge Ritzaus oplysninger er aftalen om vækstpakken ikke på plads. Det er ikke muligt at få kontakt til Dansk Folkepartis finansordfører, Kristian Thulesen Dahl, og det er dermed forsat uklart, om forhandlingerne er brudt sammen.
I værste fald risikerer Lars Løkke Rasmussen dermed at skulle gå til valg med det værst tænkelige udgangspunkt - et sammenbrud i samarbejdet i den borgerlige fløj.
Valgkampen bliver nu et opgør mellem Lars Løkke Rasmussens blå blok og oppositionens kandidat Socialdemokraternes Helle Thorning-Schmidt, der har opbakning fra den røde blok bestående af Socialdemokraterne, SF, De Radikale og Enhedslisten.
9:45
Rygterne svirrer, men Informations twitter-redaktør tror ikke rigtigt på det...

