Soldater savner kick fra fronten og går besærk
Det er kendt, at tidligere udsendte soldater efterlyser spænding efter, at de kommet retur til Danmark. Det fortæller militærpsykolog efter skudsag med soldat fra Århus


 Flere soldater savner livet i felten, når de vender hjem, oplyser forsvarets chefpsykolog Vibeke Schmidt. 
Men de færreste gør som en tidligere udsendt, der onsdag skød løs med en pistol i en skov nord for Århus, lyder det.
"Det er en meget ekstrem handling i forhold til det at savne spænding, som vi sjældent ser. Men det, at soldaterne savner intensiteten, når soldaterne vender hjem, genkender vi," siger chefpsykolog i Forsvarsakademiet Vibeke Schmidt, der ikke vil kommentere den konkrete sag fra Århus.
Soldaten har selv forklaret politiet, at han netop plaffede løs, fordi han længtes efter livet som udsendt.
Ifølge chefpsykologen er det altså normalt at efterlyse spænding, fordi soldaterne som udsendt har været i alarmberedskab og klar til at trykke på aftrækkeren, hvis fjenden dukker op.
Forsvarets psykologer taler med soldater få dage efter, at de er vendt hjem. Her bliver soldaterne ifølge chefpsykologen forberedt på, at der kan opstå længsel, og at nogen løser den rastløshed ved at løbe en tur eller gøre noget andet, som de holder af. Mange af de soldater, der bliver i hæren, ender dog ikke i så tragiske situationer, da de taler med kollegerne om deres voldsomme oplevelser.
"Og så advarer vi selvfølgelig også imod, at de drikker en hel kasse øl. Det er ofte i de situationer, at man kan have svært ved at styre sig".
Soldaten i Århus var ifølge politiet beruset og er sigtet for at overtræde våbenlovgivningen.ritzau

