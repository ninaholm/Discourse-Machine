Indvandrere bliver sat på gaden
Flere indvandrere end tidligere kan ikke betale husleje og bliver sat ud af deres bolig. Dansk Socialrådgiverforening mener, 300 timers-reglen og starthjælpen rammer indvandrerne for hårdt


 Når fogeden banker på døren, er det i stigende grad hos storbyens nye danskere. Over 550 af de lejere, der blev sat ud af deres lejlighed i 2006, havde indvandrerbaggrund. Det er en stigning på fire procent siden 2001 og svarer til 22 procent af de lejere, der i alt blev sat på gaden i 2006, konkluderer Socialforskningsinstituttet (SFI), der har lavet en foreløbig rapport om lejere, som bliver sat ud af deres bolig. 
Stigningen skal ses i lyset af, at nye danskere kun udgør ni procent af befolkningen, fortæller forsker Gunvor Christensen fra SFI.
"Stigningen hænger sammen med, at der er flere indvandrere fra udviklingslande. De udsatte indvandrere er lavtlønnede, mange er arbejdsløse og på kontanthjælp, og de har sjældent en uddannelse," siger Gunvor Christensen.
Ramt af stramninger
Indvandrerne bliver ramt af kontanthjælpsloft, starthjælp og reglen om 300 timers arbejde på to år, siger socialforsker ved Center for Alternativ Samfunds Analyse (CASA) Finn Kenneth Hansen.
"I indvandrerfamilier er der ofte kun én forsørger, den anden er på kontanthjælp, eller de er begge på kontanthjælp. Hvis de ikke arbejder 300 timer inden for to år, så bliver de beskåret i kontanthjælpen," siger han. 
Starthjælpen er 5.940 kroner brutto for en 25-årig enlig indvandrer, og på kontanthjælp stiger beløbet med 3279 skattepligtige kroner, hvis man deltager i kommunens jobcenters aktiveringstilbud. 
Hvis ikke, forsvinder en tredjedel af kontanthjælpen igen. Kontanthjælpsloftet reducerer kontanthjælpen, hvis den ledige ikke påbegynnder aktivering eller får et job efter to år.
"De her ydelser går jo alle sammen ud på at ramme indvandrere, det er der intet overraskende i. Loven er ikke diskriminerende, men der er ingen tvivl om, hvem loven skal ramme," siger Finn Kenneth Hansen (CASA).
Ny lovgivning
Formand for Socialrådgiverforeningen Henning Breinholdt mener, at der skal en lovændring til, hvis færre indvandrere skal sættes på gaden.
"Familierne bliver rykket ud af deres hjem, de skal genhuses, og kommunen ender alligevel med at skulle hjælpe familierne med at finde et nyt sted at bo, derfor er det samfundsmæssigt set en dyr løsning," siger Henning Breinholdt.
"Det rigtige ville være, at vi ikke satte dem på gaden, men det kræver en lovændring i forhold til starthjælp og integrationsydelse. Det er jo umenneskelige vilkår, men det er der ikke politisk vilje til. Vi kan kun lappe, så boligforeningerne bør inddrage kommunerne, så de kan kigge på økonomien, men det er den tunge vej." 


