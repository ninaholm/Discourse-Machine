'DF nasser på vores flotte historie'
Dansk Folkeparti kalder sig nutidens socialdemokrater, fordi partiet taler på vegne af en bred vælgerskare. Socialdemokraterne kalder påstanden historieforfalskning, når det er værst
Socialdemokraternes politiske ordfører Henrik Sass Larsen mener, det er hyklerisk, når Dansk Folkeparti kalder sig for 'nutidens socialdemokrater'.

Pia Kjærsgaard vil have din stemme - men hun vil ikke tale din sag. Sådan lød beskeden fra Socialdemokraternes formand Helle Thorning-Schmidt på partiets kongres i weekenden. Socialdemokraternes formand var slet ikke i tvivl om, at det kun er den røde blok, der kan hjælpe de dårligst stillede, de ældre og de almindelige lønmodtagere. Men det afviser Dansk Folkepartis formand Pia Kjærsgaard. Hun kalder Helle Thorning-Schmidts kritik forfejlet og virkelighedsfjern.»Den store forskel mellem os og Socialdemokraterne er, at de har været fuldstændig uden indflydelse siden 2001. Hver eneste gang, der bliver gennemført forlig og aftaler, så er det Dansk Folkeparti - og ikke Socialdemokratiet - der sørger for, at der også bliver tænkt på de ældre eller andre udsatte grupper,« siger hun og tilføjer, at det samme gør sig gældende, når Dansk Folkeparti er med til at forhandle en skattereform på plads.»I det tilfælde er det også dem i bunden og dem i mellemklassen, der bliver prioriteret«, siger Pia Kjærsgaard.S: Ikke beståetSocialdemokraternes politiske ordfører Henrik Sass Larsen kunne nu ikke være mere uenig.»Hvis man laver en skattereform, hvor de allerhøjeste indtægter får nogle gigantiske skattelettelser, og hvor bunden - som man hævder at kæmpe for - ingenting får, så har man ikke bestået prøven,« siger han.Pia Kjærsgaard er dog overbevist om, at den nye skattereform var endt nogenlunde samme sted, hvis Socialdemokraterne havde siddet med ved forhandlingsbordet hele tiden. Hun peger endda på, at reformen kunne have endt med at være mere ekstrem, hvis Socialdemokraterne havde været med.»Da Skattekommissionen kom med sin betænkning, gik Socialdemokraternes kommentarer langt videre end det resultat, som vi nåede frem til ved forhandlingsbordet. Ifølge Socialdemokraterne var det intet problem i at se på rentefradragsretten og fradraget for fagforeningskontingent. De gik også så langt som at sige, at SU'en muligvis skulle skæres,« siger hun.Men det afviser Socialdemokraternes politiske ordfører.»Det, vi sagde dengang - da vi troede, at regeringen ønskede et bredt forlig - var, at vi ikke ville stille ultimative krav ved indgangen til forhandlingerne. Derfor var vi åbne for at diskutere det, der måtte komme på bordet,« siger Henrik Sass Larsen.Pia Kjærsgaard udtalelse om, at skattereformen var endt samme sted - med eller uden Socialdemokraterne - betegner han som et udtryk for Pia Kjærsgaards dårlige samvittighed.»Pia Kjærsgaard ved godt, at hun begik en åbenlys fejl ved at deltage i den skattereform. Det må hun så bøde for. Men hun kan godt spare analysen om, at det ikke havde set anderledes ud, hvis vi havde været med,« siger Henrik Sass Larsen og afviser, at Socialdemokraterne ville have accepteret en så 'skæv' skatteaftale som den, regeringen og Dansk Folkeparti endte ud med.Men Socialdemokratiets kritik er forfejlet, svarer Pia Kjærsgaard. For skattereformen har aldrig været socialt skæv.»Deres kritik bygger på de samme floskler om en rødvinsreform - men det er altså en meget billig rødvin, der er tale om. Hvis man da overhovedet kan få rødvin ud af den reform. Jeg kan ikke bruge de floskler til noget, og det tror jeg sådan set heller ikke, vælgerne kan,« siger formanden.Arbejdernes parti?Til gengæld kan de fleste vælgere bruge Dansk Folkeparti til noget, påpeger Pia Kjærsgaard. For i dag taler Dansk Folkeparti til et langt bredere udsnit af befolkningen, end Socialdemokraterne gør, og det er derfor, formanden ynder at kalde sit parti for 'nutidens socialdemokrater'.»Vores vælgerkorps er meget mere bredt sammensat, end Socialdemokraternes er, og man kan jo også konstatere, at der er flere akademikere i deres folketingsgruppe, end der er arbejdere og lønmodtagere. Problemet er bare, at de ikke taler det sprog, som folk gerne vil høre,« siger hun og tilføjer, at Socialdemokraterne fik skubbet den sidste rest af deres arbejdervælgere takket været forslaget om nye sundhedsafgifter. Men ifølge Henrik Sass Larsen er arbejderne der endnu.»Men mange af arbejderklassens børn har fået mulighed for at få en videregående uddannelse, og det er vi mange, der er meget taknemmelige for,« siger han og afviser, at Socialdemokratiet skulle havde forvandlet sig til et hjemsted for akademikere.»Så vidt jeg er orienteret, så har vi et postbud og en blikkenslager siddende i den socialdemokratiske ledelse. Det er vist mere, end Dansk Folkeparti kan præstere«.Henrik Sass Larsen mener, det er hyklerisk, når Dansk Folkeparti kalder sig 'nutidens socialdemokrater'.»Hun prøver at lokke vælgere til ved at nasse på vores flotte historie. Deres baggrund er, at de er et højreparti, som er dannet ud af et andet højreparti. Der er tale om en Pia Kjærsgaard, som har brugt størstedelen af sit voksne liv på at være med i et parti, som Mogens Glistrup grundlagde med henblik på af afskaffe velfærdssamfundet. Når hun så pludselig vil iklæde sig betegnelsen socialdemokrat, så er det historieforfalskning, når det er værst«.
