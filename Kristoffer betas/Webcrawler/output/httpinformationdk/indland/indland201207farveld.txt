Et farvel til drømmene?
Årets ansøgningstendens til universiteterne bliver i høj grad forklaret med, at de unge frygter arbejdsløshed. På kort sigt er det måske fornuftigt


Markant flere har i år søgt ind på ingeniør- og teknikuddannelser landet over. Det er den tydeligste tendens i årets ansøgertal fra universiteterne. Samtidig oplever de humanistiske uddannelser samlet set en faldende interesse, og det tolker universiteter og samfundsforskere som, at de unge går efter de uddannelser, hvor de tror på, de kan få job.»Der er det fokus hos os i hvert fald, at man skal have job bagefter. Det er en af forklaringerne i en tid, hvor det er usikkert, hvordan arbejdsmarkedet ser ud om fem år, og hvad skal man så som forældre råde de unge til at søge ind på?« siger prorektor på Aalborg Universitet Inger Askehave.På Syddansk Universitet har 32 pct. flere søgt ind på ingeniøruddannelserne, på RUC går den humanistisk-tekniske basisuddannelse frem som den eneste med 32 pct., og på Aalborg Universitet har Ingeniør- og Naturvidenskab en fremgang på 19 pct.Igen i år har det samlede ansøgertal været rekordhøjt. Universiteterne melder om to til 18 pct. flere ansøgere, og det hænger sammen med det stigende antal nyudklækkede studenter. Alligevel er der færre, der vil læse filosofi og andre humanistiske fag. Men det er ikke, fordi de unge er begyndt at interessere sig mere for teknik, mener filosof Arno Victor Nielsen.»I min barndom drømte alle om teknikken. Men det er forsvundet. De mennesker gør det for at sikre sig villa, vovse og vovhund,« siger han.»Det er en søgning væk fra selvrealiseringen og mod nogle fag, der peger mere direkte mod arbejdslivet. På kort sig er det måske fornuftigt. Men hvis det er udtryk for, at de unge vælger fag på grund af frygt for arbejdsløshed, er det jo skrækkeligt,« siger Arno Victor Nielsen.Han mener, samfundet har mere brug for dem, der følger deres drømme.Masser af DJØF’ereTendensen er dog ikke entydig. Der er stadig masser, der vil være DJØF’ere, selv om der er høj ledighed.Nyuddannede DJØF’ere oplever i øjeblikket den højeste ledighed nogensinde på 34,9 pct. og har for længst overhalet både magistre og ingeniører i den statistik. Men søgningen til jura, økonomi og statskundskab er samlet steget med ni pct. på både Københavns Universitet og Aarhus Universitet.Det står ikke i modsætning til, at de unge har fokus på arbejdsmarkedet, siger specialkonsulent Pernille Kindtler, der rådgiver unge ved Københavns Universitets uddannelsesservice.Det handler nemlig ikke kun om ledighedsstatistikker.»Det kan også være en idé om det gode solide job. Man ved, hvad man bliver. Det virker mere usikkert at vælge en humanistisk uddannelse, som man ikke ved, hvor fører hen,« siger hun.Et skift i interesse kan også være en del af forklaringen, mener hun.»De unges interesser er også påvirket af, hvad der sker i samfundet. Lige nu tales der meget om økonomi og samfundet, der er mange økonomer i fjernsynet, der udtaler sig. Der er en oplevelse af, at det er vigtigt,« siger Pernille Kindtler.Der er dog også en bagside ved, at de unge tilsyneladende er så målrettede. En ting er, at ledigheden hurtigt kan svinge, som man senest har set det for lærere og sygeplejersker, og som man så det for ingeniører i begyndelsen af 1990’erne.Bonus stresser ungeEn anden ting er, at mange forsøger at tage fornuftige valg for så at vælge om efter et år eller to, siger Pernille Kindtler.»Det oplever vi en stigende tendens til. Vi møder mange, der er i tvivl om deres studie, også efter de er gået i gang,« siger hun.Den såkaldte hurtigstartsbonus er med til at stresse valget af uddannelse. Den betyder, at man må gange sit gennemsnit med 1,08 op til to år efter, man er færdig med gymnasiet, og den har dermed stor betydning for, om man kan komme ind på en uddannelse eller ej.»Hvis de så har valgt én uddannelse, så tør de ikke blive på den i lang tid, hvis det ikke er den rigtige. For så får de ikke bonussen, og så er det svært at komme ind på noget andet,« siger hun.Man kan dog kun vælge om én gang. Anden gang kommer du kun ind, hvis der er ledige pladser, og det ved mange ikke.»De haster ud i hurtige valg, og så karambolerer de med den regel,« siger Pernille Kindtler.
