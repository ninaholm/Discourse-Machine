Afviste syriske asylansøgere fanget i juridisk vakuum
Eksperter er stærkt kritiske over for den danske praksis i forhold til asylansøgere fra Syrien. Mens asylmyndighederne vurderer, at situationen i Syrien er for voldsom at hjemsende asylansøgere til, er omkring 180 syrere fanget i de danske asylcentre uden udsigt til at kunne få asyl. I Sverige får syrere i samme situation opholdstilladelse
28-årige Mouhammad-Bashir al-Okla har fået afslag på asyl tre gange. Han kan ikke vende tilbage til Syrien og bor i dag på Center Avnstrup. Foto: Michael Bothager

Mens situationen i det borgerkrigshærgede Syrien bliver stadig værre, lever omkring 180 afviste syriske asylansøgere rundt omkring på de danske asylcentre uden udsigt til hverken at få opholdstilladelse eller blive sendt tilbage til deres hjemland. Og det er stærkt kritisabelt, mener førende eksperter på området. De peger på, at de syriske asylansøgere så at sige er fanget mellem to paragraffer i den danske udlændingelov.»De afviste syrere står i en uvis situation i et juridisk vakuum,« siger seniorforsker på Dansk Institut for Internationale Studier (DIIS) Thomas Gammeltoft-Hansen.Som tidligere beskrevet i Information har de svenske asylmyndigheder besluttet at give en midlertidig opholdstilladelse på tre år til alle syriske asylansøgere på grund af situationen i Syrien. I Danmark får også de fleste syriske ansøgere asyl, men omkring 11 procent får afslag, ligesom mange fik afslag, før borgerkrigen begyndte, og siden ikke har kunnet få deres sag genoptaget.Det er Flygtningenævnets såkaldte Koordinationsudvalg, der i 2011 har sat hjemsendelserne til Syrien i bero. For som paragraf 31 i udlændingeloven foreskriver, må en udlænding »ikke udsendes til et land, hvor den pågældende risikerer dødsstraf eller at blive underkastet tortur eller umenneskelig eller nedværdigende behandling eller straf, eller hvor udlændingen ikke er beskyttet mod videresendelse til et sådant land«.Ulogisk juraProfessor i jura på Aarhus Universitet Jens Vedsted-Hansen påpeger, at begrundelsen for ikke at sende syrerne hjem umiddelbart burde betyde, at de kunne få asyl. For ifølge udlændingelovens paragraf 7, stk. 2 skal ansøgere have asyl, netop hvis de »risikerer dødsstraf eller at blive underkastet tortur eller umenneskelig eller nedværdigende behandling eller straf«.»De to paragraffer er direkte spejlinger af hinanden, og derfor er det noget ulogisk, hvorfor de tilsyneladende behandles så forskelligt,« siger Jens Vedsted-Hansen.Der er dog undtagelser, som ville føre til, at man blev udelukket fra at være omfattet af paragraf 7, stk 2, forklarer Vedsted-Hansen: »Hvis man eksempelvis havde begået kriminalitet eller var til fare for Danmark, så ville man ikke være omfattet, men ville derimod ende på tålt ophold, men det er ikke mit indtryk, at det er tilfældet i disse sager, men i stedet den manglende anerkendelse af, at den generelle situation i Syrien er så farlig, at det i sig selv berettiger asyl.«Burde ikke ske i DanmarkKonsekvenserne ved ikke at opnå asyl og opholdstilladelse i Danmark er, at de afviste ansøgere ikke kan have en nogenlunde normal tilværelse i Danmark. De manglende rettigheder efterlader dem i en venteposition, indtil situationen i Syrien enten forværres eller normaliseres. Og de færreste tør spå om, hvornår det sker.Den behandling burde ikke kunne finde sted i Danmark, mener Thomas Gammeltoft-Hansen fra DIIS: »Danmark har i behandlingen af de afviste syrere anvendt en minimumsfortolkning. Man overholder lige akkurat konventionerne, men så heller ikke mere, og det betyder, at de afviste syrere ender i en ventesituation uden at ane, hvordan deres fremtid ser ud. Det er en situation, som ikke har lovhjemlet løsning eller tidshorisont, og som derfor er svært forenelig med danske retssikkerhedsprincipper,« siger Thomas Gammeltoft-Hansen.Jens Vedsted-Hansen peger på, at de danske myndigheder tidligere har benyttet sig af særlovgivning om midlertidig beskyttelse. Det var tilbage i 1990’erne, da den store tilstrømning af flygtninge fra først Bosnien og dernæst Kosovo krævede alternative løsninger, forklarer professoren:»Dengang gav man igennem ’Jugoslaver-loven’ og senere ’Kosovo-nødloven’ ansøgere fra de lande ret til at blive i Danmark i en begrænset periode. Børnene blev sikret retten til at gå i skole, og på den måde sikrede man, at ansøgerne havde noget at foretage sig, selv om deres asylsager i en periode ikke blev færdigbehandlet.«Thomas Gammeltoft-Hansen mener, at en løsning, som den man har indført i Sverige, ville være rimelig over for syrerne: »Netop den form for foranstaltninger kunne være med til at sikre, at de afviste syrere ikke ender i samme situation, som man senest har set det med irakiske flygtninge i Danmark,« siger han.Men når lovændringer ikke er spil i forbindelse med det syriske problem, handler det måske om manglende lyst til at sende politiske signaler til befolkningen, mener Gammeltoft-Hansen: »Man er i Danmark blevet bekymret for de her særlove. Ved at håndtere det som et praksisspørgsmål kan politikerne sige, at de ikke har indført en lempelse på udlændingeområdet.«Intet lys forudeDer skal altså ikke yderligere forklaring til, end at man er syrer, for at få opholdstilladelse i Sverige. Og sådan burde det også være i Danmark, mener generalsekretær i Dansk Flygtningehjælp Andreas Kamm. Han har gentagne gange uden held forsøgt at få Flygtningenævnet til at ændre holdning i sagen:»Der er intet lys for enden af tunnelen i Syrien, og lige nu står halvdelen af den syriske befolkning i en nødsituation,« siger Andreas Kamm og forklarer, at Dansk Flygtningehjælp er til stede i både Syrien, Libanon, Tyrkiet og Jordan, hvor de syriske flygtninge er strømmet til, siden kampene mellem de syriske oprørsgrupper og præsident Bashar al-Assads hær begyndte i marts 2011.»Det er mig en gåde, hvorfor de danske myndigheder tøver med at tage konsekvensen af det. Der er ingen mulighed for at vende tilbage til Syrien, og vi har set, hvilken forfatning de syriske flygtninge er i, og hvordan volden eskalerer. FN har jo for nylig udstedt den største appel nogensinde for at åbne verdens øjne for krigen i Syrien. Derfor er det forfærdeligt, at man ikke giver de afviste syrere opholdstilladelse og et fornuftigt livsgrundlag.«Det har ikke været muligt at få en kommentar fra Justitsministeriet.
