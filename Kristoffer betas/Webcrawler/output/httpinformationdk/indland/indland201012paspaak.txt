Pas på krokodillerne
Nu bider parterne fra sig i Cancún. Fronterne står skarpt, og alle metoder tages i brug. Også medierne er en brik i spillet


 CANCÚN - Der er krokodiller i buskadset. Når man spadserer de 15 minutter mellem presse- og konferencecenter ad stierne i det store reservatlignende naturområde, der omgiver Cancúns Moon Palace, møder man skilte, der fortæller om krokodiller i krattet, som ikke må fodres.
Scary stuff.
Men der er også krokodiller i forhandlingslokalerne. Som nu Bolivias forhandler, der i går udvandrede under drøftelserne i det lukkede forum, som inden deadline fredag aften skal nå frem til et resultat, der kan give verden håb for fremtiden. Det lukkede selskab med over 40 repræsentativt udvalgte lande blev nedsat af COP16'-formand Patricia Espinosa med hele salens velsignelse. Ingen protester. Alligevel valgte præsident Evo Morales' mand at gennemføre sin potentielt alt-paralyserende handling og udvandre: Processen er lukket, ikke alle FN-lande er med - jeg går.
De siger, at han er tilbage nu, men det illustrerer processens skrøbelighed: Hvis én krokodille beslutter at gå til angreb på processen eller det mulige resultat, kan alt ende som i København.
Nå, bolivianeren er en lille krokodille. Man har dem større her på COP16. Tag den indiske miljøminister Jairam Ramesh. En intelligent, flamboyant og meget karismatisk skikkelse, der gerne sludrer med især indiske journalister, som følger ham, hvor han går og står. Sammen med sine kolleger i de store vækstøkonomiers BASIC-alliance har han etableret et stærkt pres på USA ved at erklære egen åbenhed og stille ultimative krav til USA om at påtage sig skrappere CO2-mål. I sin officielle tale til COP16 sent onsdag sagde Ramesh til sidst og uden for manuskript: »Alle lande må påtage sig bindende forpligtelser i passende juridisk form.« Et opsigtsvækkende spring fremad i Indiens holdning, som straks fik Times of India til at rapportere om en 'dramatisk udvikling' under overskriften: Indien villig til at acceptere en juridisk bindende aftale i Cancún.
På græsplænen senere onsdag sludrede Ramesh med de indiske journalister og sagde angiveligt: Indien har tre ufravigelige positioner: Kyoto-protokollen for de rige lande
skalvidereføres, der må
ikkebesluttes andre juridisk forpligtende tekster, og Indien vil
ikkepåtage sig CO2-mål. Det førte i The Hindustan Times til overskriften 'Indien vil ikke acceptere juridisk forpligtende reduktioner.'
Det er ikke altid til at se krokodillerne, men man kan mærke deres bid. I går 'afslørede' The Guardian, at EU og de små ø-stater har lavet et papir, der foreslår en helt ny global klima-traktat til vedtagelse næste år på COP17, hvor både i- og u-lande forpligter sig juridisk til CO2-reduktioner. Udspillet giver mindelser om COP15, hvor The Guardian også kunne fremlægge et lækket papir - det danske - der lagde gift for hele klimatopmødet.
Det overraskende udspil har ifølge avisen gjort Indien og Kina rasende, fordi det ifølge dem lægger op til at skrotte Kyoto-protokollen og erstatte den med noget meget svagere.
Også Bolivias FN-ambassadør Pablo Solon gik på banen i The Guardian og talte om, »at der foregår uofficielle møder«, som giver mindelser om København.
Faktum er, at papiret - som Information har - blev fremlagt helt officielt i de lukkede forhandlinger af de små ø-stater, hvis overlevelse afhænger af, at
allestore udleder-lande forpligter sig til skrappe klimamål. EU har talt med ø-staterne om teksten og bakker den op, men det er ø-staternes papir og forslag.
»Det er absurd og unfair, at EU beskyldes for at slå Kyoto-protokollen ihjel,« siger klimakommissær Connie Hedegaard til Information.
»EU har tværtimod kæmpet konsekvent for at holde den i live og gør det fortsat. Samtidig vil vi sikre, at USA og de store vækstøkonomier påtager sig bindende forpligtelser, eftersom de står for en meget betydelig del af de globale udledninger.«
Det er ikke til at vide, hvem der har lækket papiret fra forhandlingerne til The Guardian, men det kommer givetvis Jairam Ramesh tilpas, at der nu kan føres en mediekampagne mod EU for at ville sabotere Kyoto-protokollen.
Et rygte - men det er bare et rygte - vil vide, at Ramesh på græsplænen onsdag også sagde til de indiske journalister, at denne proces, helt ærligt, er kollapset.
Nogle vil græde krokodilletårer, hvis det ender sådan i løbet af fredag eller natten til lørdag.



