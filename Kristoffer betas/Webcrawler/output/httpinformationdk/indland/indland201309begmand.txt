Begmand til justitsministeriet i PTSD-sag
Højesteret underkender Justitsministeriet og åbner for en retssag, der kan afgøre, om rutineafslag på statsborgerskab til PTSD-ramte har været i strid med Handikapkonventionen. Dommen kan få store konsekvenser, vurderer direktøren for Institut for Menneskerettigheder


 
	Både Justitsministeriet, Kammeradvokaten og Østre Landsret er blevet underkendt i en principiel afgørelse fra Højesteret. Ni højesteretsdommere støtter i enighed, at det skal være muligt at få prøvet, om et afslag på at blive optaget på lovforslag om tildeling af statsborgerskab er i strid med de folkeretslige forpligtelser, som Danmark har påtaget sig.

	»En sådan domstolsprøvelse vil ikke være i strid med regeringens eller Folketingets kompetence,« fastslår højesteretsdommerne.

	Konkret drejer sagen sig om en irakisk mand med posttraumatisk stressyndrom, PTSD, der efter ti års ophold i Danmark i 2009 fik afslag på at få sin ansøgning om statsborgerskab forelagt Folketingets Indfødsretsudvalg. På grund af sin sygdom magtede han ikke at tage den krævede sprogprøve.

	Baggrunden for afslaget var de politiske aftaler om indfødsret mellem Venstre, Konservative og Dansk Folkeparti fra 2005 og 2008, der netop pålagde Indfødsretskontoret at give afslag til PTSD-ramte uden at foretage en individuel vurdering.

	Den irakiske mand, der er uddannet jurist fra sit hjemland, ønskede derefter at rejse en erstatningssag mod ministeriet for krænkelse af Handikapkonventionen, men at en sådan retssag overhovedet skulle kunne føres for domstolene, blev i august sidste år afvist af landsretten. I stedet fulgte landsretten Kammeradvokatens påstand om, at afslaget til irakeren ikke var en afgørelse i forvaltningsretslig forstand, som ifølge grundloven kan prøves ved domstolene, men derimod et led i det lovforberedende arbejde, som ikke kan prøves ved domstolene.

	Det er landsrettens afvisning af, at sagen kan føres, som Højesteret nu har underkendt. Dermed er vejen banet for, at en domstol kommer til at vurdere, om de rutinemæssige afslag til PTSD-ramte har været i strid med Handikapkonventionen. Rutineafslagene begyndte under VK-regeringen og er, så vidt vides, fortsat frem til juni i år.

	Hidtil har justitsminister Morten Bødskov (S) kategorisk afvist at indgå i en vurdering af, om afslagene til PTSD-ramte har været konventionsstridige eller ej.

	’Den mest klare afgørelse’

	Institut for Menneskerettigheder (IMR) har, som tidligere omtalt i Information, deltaget i sagen som såkaldt biintervenient, dvs. med egen advokat til støtte for den irakiske mand.Direktør for IMR Jonas Christoffersen hilser højesteretsdommen velkommen:

	»Det er en dom uden forbehold, og det er den mest klare afgørelse, man kunne forvente,« siger han.

	»I al sin enkelthed siger højesteretsdommerne, at Danmark har påtaget sig en række internationale forpligtelser, og at det må være domstolenes opgave at sikre borgernes rettigheder,« siger Jonas Christoffersen.

	Gårsdagens dom kan få stor betydning fremover. Ikke bare for PTSD-ramte, men for alle sager om indfødsret, vurderer Jonas Christoffersen:

	»Dommen må give anledning til overvejelser både i Justitsministeriet og i Folketingets Indfødsretsudvalg om, hvordan vi her i landet håndterer indfødsretsager, herunder sager med PTSD-ramte. Hidtil har Indfødsretsudvalget haft et ret frit skøn over, hvem der kunne optages på et lovforslag, og hvem der ikke kunne. Dommen fastslår nu, at det skøn skal udøves inden for de rammer, som udstikkes af de internationale konventioner, som Folketinget selv har tiltrådt. Og derfor må man overveje, hvordan det sikres.«

	»Hvis folk bliver frasorteret undervejs i processen, så kan det nu prøves for domstolene, om det strider mod de internationale forpligtelser. Og derfor må der være en begrundelse for et afslag, for det er begrundelsen, som skal kunne prøves,« siger Jonas Christoffersen.

	Information har tidligere omtalt en række personer, som efter at af den ene eller anden grund har været i PET’s søgelys, har fået afslag på deres ansøgning om statsborgerskab, selv om de opfyldte alle krav. Afslagene har ikke været begrundede, og der har heller ikke været mulighed for at klage over afslagene.

– Kan højesteretsdommen også få betydning for disse såkaldte PET-afslag?

	»Det tør jeg ikke sige. Men jeg kan ikke se, hvorfor dommen ikke skulle få betydning,« siger Jonas Christoffersen.

	I en kommentar til dommen skriver Justitsministeriet i en mail til Information:

	»Justitsministeriet tager Højesterets dom til efterretning. Ministeriet afventer således nu landsrettens behandling af sagen.«

	 

