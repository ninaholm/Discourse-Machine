EU-Parlamentet gransker igen Messerschmidt



 Formanden for Europa-Parlamentet, Martin Schultz, vil åbne en ny undersøgelse af fondene FELD og MELD, som har været ledet af Dansk Folkepartis Morten Messerschmidt.
Det fremgår af et brev fra Martin Schultz til Messerschmidts tidligere gruppemedlem Rikke Karlsson:
»I forbindelse med lukningen af regnskabsproceduren for året 2015, som er det sidste år, MELD og FELD ansøgte om støtte, vil Parlamentets tjeneste nøje holde øje med de spørgsmål, du har rejst, og jeg vil bede tjenesten lave en særlig undersøgelse.«
Rikke Karlsson har rejst kritik af Morten Messerschmidt for manglende gennemsigtighed i omgangen med fondenes midler. MELD og FELD er under afvikling, så for Karlsson er det sidste udkald for at få regnskabet undersøgt.
»Jeg synes, der bliver åbnet for en dialog, og han (Martin Schulz, red.) spørger interesseret ind til, hvordan procedurerne har været. Det er meget, meget positivt, at man kigger yderligere på 2015,« siger Rikke Karlsson.
Derimod afviser Martin Schulz Rikke Karlssons ønske om at få åbnet 2014-regnskabet – dér må hun til de franske domstole, skriver Parlamentets formand i brevet.
Den melding er Rikke Karlsson alt andet end tilfreds med: »Det var vigtigt for mig, at 2014-regnskabet også blev undersøgt. Meldingen om, at jeg må forsøge mig med et civilt søgsmål et eller andet sted i Frankrig, er beskæmmende. Det kan ikke være rigtigt.«
I brevet henviser Martin Schultz til artikel 10, paragraf 5 i Præsidiets beslutning af 29. marts 2004. Paragraffen vedrører kontrol og revision af de midler, som de europæiske partier modtager fra EU, og lyder:
»Parlamentet og Revisionsretten har beføjelse til gennem bilagskontrol og kontrol på stedet at føre kontrol med en modtager, der modtager et tilskud fra Unionens almindelige budget.«
Rikke Karlsson vil nu svare på yderligere spørgsmål fra Parlamentets formand:
»Jeg stiller mig til rådighed på alle måder, så vi kan komme helt til bunds i tingene. Jeg føler mig ansvarlig som medlem af en fond, hvor vi skal bruge pengene efter gældende regler og lovgivning. Når jeg så bliver holdt ude i mørket, må vi have alt frem.«
Morten Messerschmidt skriver på en sms til Information, at FELD og MELD-regnskabet også er blevet gennemgået de foregående år.
»Så det ser jeg intet underligt i.«
Morten Messerschmidt har bedyret, at der ikke »var noget at komme efter«, da Rikke Karlsson rejste sin kritik. Alligevel måtte MELD-fonden betale ca. en mio. kroner tilbage af EU-støtten til Parlamentet i 2014. Parlamentet har også bedt Messerschmidt tilbagebetale 120.700 kroner fra Dansk Folkepartis sommertogt med en skonnert i 2013. Morten Messerschmidt selv har modtaget støtte fra en af fondene til udgivelsen af en bog om frås i EU.fri

