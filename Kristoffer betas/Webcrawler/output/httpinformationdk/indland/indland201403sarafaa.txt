Sara får lov at blive på grund af børnene
Efter at have inddraget hensynet til børnenes tarv har Udlændingestyrelsen netop underkendt Justitsministeriets afslag på forlængelse af humanitær opholdstilladelse til HIV-ramte Sara og hendes to mindreårige børn
Sara og hendes børn har efter ministeriets praksisændring fået lov til at blive i Danmark.


 
	Lørdag morgen fik den HIV-ramte 33-årige Sara en god nyhed i et brev fra Udlændingestyrelsen: Hun og hendes to mindreårige børn skal ikke udvises til Uganda, men har i stedet fået forlænget deres humanitære opholdstilladelse i Danmark i to år med mulighed for varigt ophold.

LÆS: Ny praksis rejser tvivl om tidligere udvisninger af børn

	Dermed har Udlændingestyrelsen underkendt Justitsministeriet i endnu en sag om udvisning af børnefamilier, som ministeriet har genoptaget, efter at det for fire måneder siden skiftede praksis, således at hensynet til børnenes tarv med sikkerhed blev inddraget i vurderingen.

	»Nu kan børnene fortsætte deres skolegang og samværet med deres venner, og jeg kan med sikkerhed få den medicin, som er livsnødvendig for mig,« siger Sara, der kom til Danmark som flygtning i 2006, afmagret og afsvækket af sin sygdom.

	»Det har været en meget lang vej for mig at acceptere min sygdom, som jeg aldrig har fortalt børnene om, fordi jeg ikke vil gøre dem urolige,« siger Sara, der i det sidste halve år selv har haft svært ved at sove på grund af bekymringer for fremtiden.

	»Jeg var til sidst nødt til at fortælle børnene, at vi skulle udvises. De spurgte, hvorfor jeg hele tiden græd så meget,« fortæller hun.

	Ikke mindst udsigten til ikke med sikkerhed at kunne få HIV-medicinen, hvis hun og børnene blev udvist til Uganda, har gjort hende bange. Flere medlemmer af hendes familie i Uganda er døde af aids, mens hun har været i Danmark.

	»Jeg har måtte tage én dag ad gangen, sørge for børnenes skolegang og mad og madpakker, men ret meget mere har jeg ikke haft kræfter til,« fortæller Sara, der i 2008 fik humanitært ophold på grund af sin sygdom. Siden har medicinen stabiliseret hendes tilstand.

	»Danmark gav mig livet tilbage, og jeg har ikke kunnet forstå, hvorfor de med en udvisning ville tage det fra mig igen, når jeg har gjort alt, hvad jeg kunne for, at mine børn og jeg skulle blive gode borgere,« som Sara udtrykker det.

	Justitsministeriet underkendt

	Information har tilbage i oktober beskrevet den unge HIV-ramte mor, som i juli 2013 fik afslag på at få forlænget en humanitær opholdstilladelse, fordi hendes HIV-medicin ifølge Justitsministeriet nu kunne skaffes fra »private udbydere« i Uganda.

	Dengang blev ministeriets afslag skarpt kritiseret af flere jurister, fordi ministeriet ikke havde inddraget hensynet til de to mindreårige børns tarv i deres vurdering, herunder at den nu 11-årige datter var kommet til Danmark som treårig, mens hendes storebror havde været i Danmark siden 2010. Begge børnene klarede sig godt i skolen, var velintegrerede, dyrkede sport og havde fritidsaktiviteter med kammeraterne.

	Ændret i fortroligt svar

	På baggrund af artiklen bad Enhedslisten daværende justitsminister Morten Bødskov (S) om en forklaring, og i et fortroligt svar den 22. november oplyste ministeren, at ministeriet nu skiftede praksis:

	Fremover vil ministeriet »automatisk« sende afslag på humanitær opholdstilladelse til en fornyet vurdering i Udlændingestyrelsen, så bl.a. hensynet til barnets tarv kunne indgå.

	Men selv om Saras sag altså var en del af baggrunden for Justitsministeriets praksisændring, kom hun ikke umiddelbart selv til at nyde gavn af den. For da Sara knap to uger senere i begyndelsen af december fik et afslag fra ministeriet på at få genoptaget sin sag, som Dansk Flygtningehjælp efter afslaget i juli havde bedt om bl.a. med henvisning til netop børnenes situation, fandt ministeriet ikke anledning til at sende Saras sag til en fornyet vurdering i Udlændingestyrelsen. I stedet sluttede afslaget på genoptagelse med en standardvejledning om muligheden for at søge om opholdstilladelse, »hvis ganske særlige grunde, herunder hensynet til familiens enhed, taler derfor.«

	Kun fordi Dansk Flygtningehjælp i december endnu en gang indbragte sagen om den udviste ugandiske kvinde, fik Udlændingestyrelsen lejlighed til at foretage en fornyet vurdering og inddrage hensynet til børnenes tarv.

	Udlændingestyrelsens beslutning om nu at give humanitært ophold til Sara og hendes to børn frem til december 2015 føjer sig til en række sager om udvisning af børnefamilier, hvor Udlændingestyrelsen har underkendt Justitsministeriets afslag efter at have inddraget hensynet til børnenes tarv.

	Sara er et opdigtet navn. Hendes identitet er redaktionen bekendt.

