Ingen overraskelser - masser af gentagelse
Årets Pressefotos er stort set uden overraskelser. Det er reportagefotogafier - ikke nyhedsstof - men dog alligevel aktuelt. Det er fine billeder taget med stor teknisk kunnen. Mange er flot opbyggede og de fleste fortæller en lille historie uden at være særligt dramatiske. Og ligesom pressen altid forsøger at komme bagom begivenhederne, forsøger fotograferne også at give os et kig bag kulisserne


 Årets Pressefotos er motivmæssigt forudsigelige. De bekræfter alle sammen de gældende forestillinger om samfundet. De fortæller en historie om manipulation i toppen, intensitet i sporten, sjov i provinsen og kulturel og økonomisk underlegenhed på den anden side af Jorden.
Statsminister Lars Løkke Rasmussen (V) er motiv både i vinderbilledet af Martin Lehmann og i vinderserien hos Årets Pressefotograf Peter Hove Olesen. Begge billeder fortæller den samme historie om en mand, for hvem virkeligheden er konstrueret. I vinderbilledet er han sammen med en flok unge mænd i en ghetto, den slags møder bliver lavet for at foregive interesse i den lille mand, men som billedet så tydeligt viser, er det ikke en interesse, der falder statsministeren naturlig. Han keder sig og glæder sig til, det er overstået.
På Peter Hove Olesens billede ser vi måske også ligefrem en lille overskridelse af de gældende regler. Der findes nemlig aftaler mellem statsministeriet og medierne om ikke at tage billeder af sminke og spisesituationer, og det bør man i ministeriet måske insistere på i fremtiden. Det kan ikke være behageligt for statsministeren at blive mindet om, at han har holdt nytårstale med læbestift på.
Der er sket meget inden for de sidste 10 år. Hvor der før i tiden var mange direkte elendige billeder med, er stort set alle bidrag nu tålelige. Men tre ting har i den grad påvirket udviklingen. Det digitale kameras udbredelse, pressebureauet Magnums undergang og avisernes økonomi. Hvor det før i tiden var Magnums fotografer, der rykkede uanmeldt ud, når en krise var under optræk, er det i dag øjenvidners egne billeder, der dominerer nyhedsbilledet. Det har betydet, at pressefotograferne har måtte affinde sig med en ny rolle, nemlig som reportagefotogafer, der gennem serier af billeder taget på forholdsvis få dage har skulle fortælle en historie om den lidelse, en katastrofe har ført med sig. Og Magnums fotografer er der ikke længere råd til, så deres reportager er flyttet videre til magasiner, bøger og institutioner.
De samme formler
Årets udenlandske reportage af Carsten Snejbjerg er et glimrende eksempel på denne aktualitet, som ikke er en brændende nyhed. Hans billedfortælling om de illegale immigranter i Europa er en lavmælt og fortættet historie, der helt klart er blandt de bedre bidrag på udstillingen. Det giver næsten kuldegysninger at følge den unge gruppe på vej mod det forjættede England, fordi man i modsætning til de flygtningehistorier, der ellers typisk har præget Årets Pressefoto, kan se sig selv som menneske i dem. Man befinder sig på den anden side af hegnet. Man er med til at holde de stakkels drenge stressede, hvorimod sultne børn, der græder, kun involverer en på et langt mere abstrakt og dermed også mindre involverende plan.
Informations Sofie Amalie Klougart viser i årets reportage fra Danmark, at Dansk Folkeparti er helt som vi forestiller os dem. De afvikler deres sommermøde på Hotel Vejle Fjord i omgivelser, der leder tankerne hen på en herlig engelsk havestil, og Klougart viser os både iscenesættelsen, at de er helt almindelige mennesker, og at de er noget så frygtelig gammeldags. Vi ser for eksempel Morten Messerschmidt foran Dannebrog klædt som en gentleman fra en anden tid, hvilket måske er lidt for typisk for pressefotografiet. Fotografens personlige holdninger bestemmer, hvordan billederne bliver og hvis man er i tvivl om, at den tendens er udbredt kan man blot se de helt aktuelle eksempler med Milena Penkowa i medierne for tiden. Hvor hun før i tiden altid blev portrætteret som smuk, er fotograferne efter svindelanklagerne begyndt at forvrænge billederne, og man ser hende nu kun gengivet som en freak.
I det hele taget er det de samme formler, moduler og skalaer, der går igen. Det er alt sammen fotograferet i samme 24 x 36 format. Der er masser og masser af ren æstetik. For eksempel et fotografi af Joachim Adrian, hvor man ser askeskyen omgivet af tre heste. Det er en idé for ideens egen skyld. Her er også de klassiske handicapbilleder, hvor man skal blive slået af et par manglende ben ved for eksempel en begravelse som i Jacob Ehrbahn, der vandt 2.-prisen i konkurrencen om Årets Danske Hverdagsbillede. 2.-prisen i konkurrencen om Årets danske reportage gik i øvrigt også til lidt en kliché. Peter Helles Eriksen har som den 30. fotograf i træk besøgt den fotogene Ingolf, der bor i en forfalden campingvogn. Det ligner ungt kunstfotografi, men kan ikke så meget andet end at se slidt ud.
Årets Sportsbillede er til gengæld atypisk. Niels Ahlmann Olesen har været i Italien for at fotografere et hestevæddeløb og er kommet hjem med noget, der må være skåret ud af et større billede. Man ser hestehove og hestehoveder i angreb i et bearbejdet foto, hvor pixels er blevet trukket helt op. Det er overraskende, fordi det ellers havde ligget lige i Dansk Pressefotos ånd at give prisen til en udpint Wozniacki med solstik.
Mere arrangerede end nogensinde
Et af de få billeder, der hæver sig højt over den tunge symbolik og den drevne reportage med alle dens floskler, er Jonathan Bjerg Møllers billede af en familie fra Dhaka i Bangladesh. Her har vi fået tilføjet et lag ud over det konkrete, og fra at være en guidebog er billedet pludselig hoppet over på den skønlitterære hylde. Farverne i rummet og kompositionen indbyder til en sansning, der begynder et andet sted end i deres ansigter, hvilket netop er KUNSTENS force.
Et andet billede, der også virker før genkendelse af motivet, er Mette Frandsens billede af en tom plads i Las Vegas med en låge, der kaster en alt for lille skygge på vejen. Billedet er med i en serie, der vandt 2.-prisen i Åben Kategori, og minder os faktisk om endnu en udvikling i pressefotografiet gennem de seneste år. Nemlig de mange arrangementer. Fotografen er ikke længere fluen på væggen, men langt mere aktiv.
Fotograferne kaster skygger, både følelsesmæssigt og gennem opstillingerne, der er mere arrangerede end nogensinde før. Det virker måske tilfældigt, når koen står ude til siden, eller Thulesen-Dahl sidder på sengekanten, men i mange tilfælde er billederne langt mere gennemtænkt, end de fleste fotografer vil være ved. Og kun i ganske få tilfælde, som for eksempel i Keld Navntoftes billede af garderen, der er faldet, er det et godt billede, fordi fotografen tilfældigvis var på det rigtige sted på det rigtige tidspunkt.
I øvrigt skal Christian Als have ros for i sin æstetik at flirte med en helt anden genre. I sit billede af en nøgen model fra modeugen låner han kompositionen fra de klassiske flygtningebilleder, hvilket tilføjer en subtil reference til modellernes kropsvægt.
Men uanset hvad, så er det det rigtige billede der har vundet. Martin Ahlmanns portræt af Lars Løkke Rasmussen er det bedste pressefotografi blandt de udstilllede. Det er ikke bare teknisk godt, men har også både det held og den virtuositet, som mange af de andre billeder mangler. Vinderbilledet er mere end blot et godt og heldigt fotografi. Uanset hvor umage en fotograf havde gjort sig, kunne han aldrig have lavet det samme.
Billedet bærer både på en bid af Lars Løkkes krise, de unges ulykke, politiets skødesløshed, PET-vagtens alvor og fotografens talent. Som pressefotografi er det stor kunst.
Se vinderbillederne på Fotobloggen

