Fagforbund kræver fuld løn til mænd på barsel
Regeringens planer om øremærket barsel til mænd, vækker glæde hos Djøf og Dansk Magisterforening. Men barslen skal være med fuld løn, hvis det overhovedet skal ændre noget, siger fagforbundene samtidig
Der er glæde over øremærket barsel til mænd, men orloven skal være med fuld løn, hvis det skal nytte, lyder det fra fagforbundene.


 Regeringen har i sit regeringsgrundlag lagt op til at øremærke op til tre måneders barsel til mænd. Målet er at mindske uligheden mellem kvinder og mænd, da kvinder i dag tager langt mere barsel end mænd, og planen vækker begejstring hos Djøf.
»Vi synes, det er overordentlig positivt,« siger Allan Luplau, formand for Djøf Privat.
I Dansk Magisterforening er formand Ingrid Stage ligeledes glad for udsigterne til øremærket barsel, der betyder, at mænd får ret til at tage op til tre måneder af den ét år lange barsel. Hvis faren fravælger de tre måneder, bortfalder de.
»Det er rigtig fint. Men jeg håber samtidig, det betyder 12 uger og ikke mindre. I regeringsgrundlaget står der 'op til', så det er stadig lidt uklart,« siger hun.
Begge fagforbund mener dog, at den øremærkede barsel skal følges op med en garanti om fuld løn under barslen.
»Vi vil selvfølgelig gerne have, der er fuld løn under barsel,« siger Allan Luplau.
Uden fuld løn risikerer de gode intentioner, der ligger bag øremærkningen, at falde til jorden, siger Ingrid Stage.
»Hvis ikke man sætter penge af til det, bliver det bare et slag i luften.«
Økonomi afgør
Det skyldes, at mænd stadig tjener mere end kvinder, og derfor bliver løntabet større, hvis en mand går på barsel og får dagpenge. Og i en situation, hvor økonomien bestemmer, hvem der går på barsel, vil det tvinge mændene til at holde sig fra barslen.
»Det vil oftest bedst kunne betale sig for kvinden at tage barsel, fordi det økonomiske tab for den samlede familie er for stort, hvis manden tager barslen. Så kan man ønske nok så meget at øge ligestillingen, men økonomien sætter en stopper for det,« siger Allan Luplau.
Men hvordan den fulde løn så skal finansieres er et åbent spørgsmål, som hverken Dansk Magisterforening eller Djøf vil svare endegyldigt på.
»Der er flere måder at gøre det på, men vi har ikke noget færdigt bud på, hvordan det skal gøres,« siger Allan Duplau, men nævner øget indskud til de private barselsfonde som et eksempel.
Barselsfondene blev oprettet i 2006 og fungerer på den måde, at en arbejdsgiver betaler et bidrag pr. ansat. Når en ansat skal på barsel med løn, udbetales så en refusion til arbejdsgiveren, og dermed bliver det ideelt set mindre omkostningstungt og mere attraktivt at sende en ansat på barsel.
Hos Dansk Arbejdsgiverforening vil man imidlertid ikke svare på, om arbejdsgiverne skal betale mere til barselsfondene.
»Spørgsmålet er, om der overhovedet skal være fuld løn, og det er noget, man må forhandle sig frem til under overenskomstforhandling,« siger overenskomstchef Steen Müntzberg.
En sådan overenskomstforhandling står parterne netop over for at skulle tage hul på inden længe.
Mere ligestilling
Spørgsmålet er også, om fuld løn til de mandlige akademikere ikke bare er med til at fastholde løngabet mellem kvinder og mænd. Ifølge Ingrid Stage vil en øremærket barsel med fuld løn til mænd omvendt mindske løngabet.
»Vi ved, at hvis mændene tager mere barsel, bliver lønudviklingen også mere lige. Så en af måderne, hvorpå vi kan mindske løntabet, er netop ved at sørge for, at både kvinder og mænd tager barsel,« siger hun.
Mændene står klar
At lønudviklingen bliver mere lige skyldes, at i takt med at kvinderne tager mindre barsel, får de bedre muligheder for lønforhandlinger. Samtidig får manden tilsvarende ringere muligheder for lønforhandlinger i den periode, han er på barsel.
Både Allan Luplau og Ingrid Stage garanterer, at der er masser af potentielle barselsfædre.
»Vi har den klare holdning, at hvis rammerne er til det, er der helt sikkert en masse mænd, der gerne vil være med til at tage ansvaret for deres del af barslen,« siger Allan Luplau.
»Vores medlemmer vil faktisk rigtig gerne tage længere barsel. Og når de gør det, viser det sig, at det har været godt for deres karriere. Det kan være svært at få lov til det, men det hæmmer ikke på samme måde som i kvindernes tilfælde,« siger Ingrid Stage.

