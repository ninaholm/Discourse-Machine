Amerikanske tilstande
I USA kan lønmodtagerne knap leve af de penge, de tjener. 48 kroner i timen er ikke nok til at betale huslejen - heller ikke hvis man har to jobs. I Danmark er arbejderne anderledes vellønnede, men i takt med at flere og flere vender den traditionelle fagbevægelse ryggen, glider det danske arbejdsmarked mod amerikanske tilstande, advarer en ekspert
Flavia Cabral og Alvin Major (th) var i denne uge på besøg i Danmark for at se på dansk fastfoodmedarbejderes arbejdsbetingelser. I USA tjener de 48 kroner i timen. I Danmark får de 2,5 gange så meget for det samme arbejde.


 Amerikanske Flavia Cabral er på besøg i København, og hun er med egne ord »blown away.« Ikke af den danske vestenvind og det tågede novemberlys, men af arbejdsvilkårene for de danske medarbejdere på McDonald’s.
Til daglig arbejder hun fem timer om dagen ved frituregryderne på en McDonald’s i New York City, hvor hun tjener den føderale mindsteløn på otte dollars i timen (48 kroner). Derefter tager hun bussen hen til sit andet job på et lager og arbejder fem timer mere – også til otte dollars pr. time. Alligevel hænger hendes økonomi ikke sammen.
Huslejen i New York-bydelen the Bronx, hvor hun bor med sin mand og deres to døtre, er 700 dollars om måneden (4.180 kroner), og det er ofte svært at få råd til almindeligheder som mad, tøj, medicin og skolebøger til døtrene, fortæller hun.
»Jeg kan ikke leve af den løn, jeg får. Jeg udskyder hele tiden regninger, og jeg har ikke penge til at sende mine børn på college,« siger Flavia Cabral.
Nu sipper hun kaffe hos fagforbundet 3F i København, hvor hun sammen med organisationen Fight For 15 vil skabe opmærksomhed om de amerikanske fastfoodarbejders kamp for en mindsteløn på 15 dollars (90 kroner).
Over for Flavia Cabral sidder danske Louise Marie Rantzau, der arbejder på McDonald’s på Nørreport i København. De to kvinder udfører præcis samme arbejde – de kan endda fremvise de samme ar og brandmærker fra frituregryden – men Louise Marie Rantzau tjener næsten 2,5 gange mere end Flavia Cabra – 115 kroner i timen. Hun får også nattillæg og dobbeltløn på søn- og helligdage, 12 pct. i pension, feriepenge, løn under sygdom, ret til barselsorlov og alt det andet, som vi danskere er vandt til.
»Det vil sige, at I kan tjener mere på én time på en helligdag, end vi gør på en hel arbejdsdag,« konstaterer Flavia Cabral.
»Vi arbejder juleaften, nytårsaften og 4th of July for samme løn, som vi får resten af året.«
Fagbevægelsen vs. McDonald’s
Ifølge arbejdsmarkedsforsker Laust Høgedahl fra Aalborg Universitet er den afgørende forskel på Danmark og USA, at det danske arbejdsmarked er reguleret af frivillige aftaler mellem arbejdsgiver og arbejdstager, og at Danmark har stærke fagforeninger. Eksempelvis har Danmark ingen lov om mindsteløn eller arbejdstiden –den slags aftales mellem arbejdsmarkedets parter.
»Den danske model er unik i en international sammenhæng, og den er grunden til, at vi både kan have et højt lønniveau og en større fleksibilitet,« siger Laust Høgedahl.
De gode vilkår for de danske McDonald’s-medarbejdere er da heller ikke kommet af sig selv. Da burgerkæden i 1981 åbnede sin første restaurant i Danmark på Vesterbrogade i København, nægtede den amerikanske ledelse at skrive under på danske overenskomster, og det fik fagbevægelsen til at indlede demonstrationer og boykot mod McDonald’s. Nogle husker måske Mik Schacks plakat af en hund, der pisser på en McDonalds-logo under teksten »boykot«. Konflikten varede i syv år, og først efter en omfattende blokade og arbejdsnedlæggelser i efteråret 1988 bøjede McDonald’s sig. De meldte sig ind en arbejdsgiverforening og indgik overenskomst. Fagbevægelsen fik ret, McDonald’s fik fred.
McDonald’s har i dag 90 restauranter i Danmark, og firmaet er blevet så gode venner med fagbevægelsen, at »faglige problemer løses med et telefonopkald,« som konsulent i 3F Peter Lykke Nielsen formulerer det.
Liberalisering
Men hvis det danske system skal fungere i fremtiden, kræver det, at både lønmodtagerne og arbejdsgivere er organiseret i faglige fællesskaber; og her går det den forkerte vej. I 1995 var 71 pct. af lønmodtagerne organiseret i en af de fagforeninger, der laver overenskomster med arbejdsgiverne. I 2012 var tallet faldet til 59 pct. Mange har meldt sig ud, og mange er gået over til de såkaldt ’gule’ fagforbund; fagforbund, som står udenfor den traditionelle fagbevægelse, og som har få – eller ingen – overenskomster med arbejdsgiverne. I 1995 var under tre pct. af lønmodtagerne medlemmer af en gul fagforening; i 2012 var tallet steget til 12 pct.
»Den mest alvorlige udfordring for den danske model er, at de fagforeninger, der har overenskomsterne, mister medlemmer, for så mister de styrken til at indgå aftaler og overenskomstdække arbejdsmarkedet,« siger Laust Høgedahl.
Politiske liberaliseringer har gjort det lettere at fravælge fagforeningerne, forklarer arbejdsmarkedsforskeren, der nævner ophævelsen af eksklusivaftalerne i 2006 og indførelsen af tværfaglige A-kasser i 2002. Desuden er der sket en individualisering af det danske samfund, der står i modsætning til fagbevægelsestanken.
»Folk har måske ikke den samme sympati for den slags kollektive solidaritet længere,« siger Laust Høgedahl.
Hvis medlemstallet forsætter med at falde, kan det ændre den danske måde at regulerer arbejdsmarkedet på, advarer han. Enten vil arbejdsmarkedet blive reguleret gennem mere lovgivning, eller også skal løn og arbejdsvilkår i højere grad forhandles individuelt – ligesom i USA.
»Hvis fagbevægelsen ikke har styrken, så bevæger vi os mere i retning af det system, man kender fra USA,« siger Laust Høgedahl.
Cepos er ikke bekymret
Mads Lundby Hansen fra den liberale tænketank CEPOS mener dog ikke, at det vil svække lønmodtagerne, hvis løn- og arbejdsvilkår forhandles individuelt.
»Jeg har tiltro til, at danskerne er så fornuftige, at de selv kan aftale gode vilkår med deres arbejdsgiver. Jeg stoler på danskernes arbejdsmentalitet og rygrad,« siger Mads Lundby Hansen og tilføjer:
»Hvis det viser sig, at arbejdsvilkårene bliver forringet, fordi løn forhandles individuelt, så vil markedskræfterne jo medføre, at lønmodtagerne automatisk opsøger fagforeningerne. Hvis der er et reelt behov hos lønmodtagerne, så vil der heller ikke være en krise for fagbevægelsen.«
Ifølge Mads Lundby Hansen ville mange af de amerikanske burger-arbejdere, der tjener otte dollars i timen, slet ikke ville have et job, hvis de skulle have en højere løn. Så kunne det nemlig ikke svare sig for arbejdsgiverne at ansætte dem.
»Jeg så gerne, at vi i Danmark introducerede en indslusningsløn på 70 kroner i timen, så de personer, der ikke kan producere for 110 kroner i timen, som svarer til den reelle mindsteløn, kan komme ind på arbejdsmarkedet. I løbet af tre år skal lønnen så vokse til overenskomstniveau,« siger Mads Lundby Hansen.
Hos 3F stirrer Flavia Cabral vantro på den danske overenskomst for McDonald’s-medarbejdere.
»Pensionsordning? Ha, ha, ha,« griner hun og ryster på hovedet. »Vi har ikke noget af alt det dér hos os.«
»Vi er til deres (arbejdsgivernes, red.) disposition. De kan kalde dig på arbejde og sende dig hjem, som det passer dem. Du kan selvfølgelig sige nej, men man vil jo gerne tjene pengene. Du kan jo også blive fyret, hvis du er for besværlig,« siger hun.

