SF’s nestor: ’På et eller andet tidspunkt må man sige fra’
Der er kørt et tog med SF i de senere år, og dem, der ikke har været på toget, er blevet efterladt på perronen. Sådan lyder analysen fra partiets nestor Aage Frandsen, der mener, at det er på tide at sige fra
Aage Frandsen er tilhænger af det, han kalder ’samtalen’. Den er nødvendig for demokratiet, mener han. I det aktuelle formandsopgør i SF mellem Astrid Krag og Annette Vilhelmsen bakker han op om sidstnævnte, som, han mener, kan bidrage med blandt andet ’samtalen’.


 Raadhus Kafeen, som ligger skråt over for Arne Jacobsens berømte vartegn for byen, er for de fleste aarhusianere ligeså konstant, som Aage Frandsen er det i SF for de fleste folkesocialister. Han er partiets grand old man – har været aktiv siden slutningen af 1960’erne og siddet i Folketinget i sammenlagt 18 år fordelt over tre perioder. I 1990’erne og i første halvdel af nullerne var den nu 70-årige Aage Frandsen kendt som manden, der stod lige bag eller ved siden af formand Holger K. Nielsen, når der skulle lægges arm med Socialdemokraterne eller hækles finanslove med SR-regeringen.
Aage Frandsen støttede Villy Søvndal som formand for SF i 2005. Men i det aktuelle formandsvalg bakker han op om folketingsmedlem Annette Vilhelmsen – og ikke sundhedsminister Astrid Krag, Villy Søvndals nære samarbejdspartner gennem flere år.
Og hvis man læste Aage Frandsens kronik i Politiken den 2. august, hvor han for første gang offentligt satte ord på sin mening om SF’s håndtering af regeringsdeltagelsen, er det ikke overraskende, at han ikke støtter ministerkandidaten. Dagbladet Information møder Aage Frandsen på Raadhus Kafeen i Aarhus til en samtale om formandsvalget og om kronikken, som han indtil nu har afvist at uddybe i længere interview:
»Jeg har ventet med at sige fra… i al fald offentligt. Men på et eller andet tidspunkt må man sige fra. Hvis man mener, det er galt, må man sige fra.«
Fornyelse eller ej
Aage Frandsen vil nødig bruge ordet ’skuffet’ om den vej, SF har taget under den afgående partiformand. Men han »havde forventet noget lidt andet«. Ifølge Frandsen begyndte det allerede at gå den gale vej i 2008, da SF og Socialdemokraterne tog hul på deres tætte samarbejde. Fejlen var, at man ikke fik Radikale Venstre med.– I din kronik advarer du mod, at SF »kan fortsætte med at miste sin identitet«. Har du svært ved at genkende dit parti?
»Ja. På nogle punkter kan det være svært at genkende… altså når man ser på den økonomiske politik og på, at et af forslagene til jobskabelse er at sætte skatten på arbejde ned… At man i det hele taget gør ting, som er fuldstændig som den borgerlige regering. Det var ikke det, SF mente tidligere. Så det er en del af en identitetsændring. Det er ikke sikkert, det er bevidst. Det kan bare være, at det er sket. Og der synes jeg, at det er vigtigt, at man finder frem til, hvorfor man er SF’er og ikke socialdemokrat.«
»Jeg synes, det var fint, at han (Villy Søvndal, red.) havde en idé om, at SF skulle fornyes, forynges, og at der skulle fremgang til. Men det er så et spørgsmål om, hvad er ligger i ordet ’fornyelse’. Hvad kunne det betyde? Jeg havde ikke lige set, at det var det tætte samarbejde med Socialdemokraterne fra 2008, der var fornyelsen.«
– Du synes måske, der er blevet fornyet vel rigeligt?
»Ja… eller jeg ved ikke, om man kan kalde det fornyelse. Der er i al fald blevet ændret en del.«
Hvad mener SF egentlig?
Og der har været mange ændringer i SF, siden Aage Frandsen stoppede i Folketinget i 2005. For det første sidder SF nu i regering. I sin kronik skriver Aage Frandsen, at han ikke ved, om de kompromiser, som SF indgik med Socialdemokraterne – særligt på retspolitikken og udlændingeområdet – blev indgået af taktiske årsager.
»Jeg ved jo ikke, om de (ledelsen, red.) rent faktisk mener de ting. Men det er jo altid dristigt at begynde at bevæge sig af taktiske årsager. Det er meget farligt. Man kan godt risikere, at det så også bliver politikken. Og i det omfang, som det er tilfældet, bevæger man sig væk fra det, der egentlig var den oprindelige politik. Og der er jo ikke tvivl om, at på nogle områder ville kompromiserne ikke være i overensstemmelse med det, SF mente. Men når det f.eks. drejer sig om 24-årsreglen, står det jo i teksten, at SF stadig mener, at den ikke bør være der. Men jeg er ikke sikker på, at alle mener det. Jeg synes, der er nogle, der forsvarer den ret kontant, som om de næsten mener det.«
– Har SF’s ledelse mistet fornemmelsen for, hvad medlemmerne mener?
»Nu er SF’s ledelse et underligt udtryk. For hvem er egentlig SF’s ledelse?«
– Har Villy Søvndal mistet den?
»Jamen, det har han jo. Alene det, at den kandidat, man peger på, ikke bare lige bliver valgt, kunne jo tyde på, at man ikke helt har fornemmelse af, hvad der rører sig.«
Ubegribelige indrømmelser
Aage Frandsen er ikke imod SF’s regeringsdeltagelse. Han er dog af den opfattelse, at SF er nødt til at markere sig mere ’selvstændigt’. Han forstår f.eks. ikke, at der blev taget ’sådan på vej’ over, at formandskandidaten Annette Vilhelmsen nævnte muligheden for en fleksibel dagpengeperiode.
Han synes derimod, der må være plads til, at partierne hver for sig lufter visioner for fremtiden.
»Man skal selvfølgelig altid overveje, hvad det er, man melder ud, og hvordan man gør det. Men inden man går ind i forhandlingslokalet, kan man godt sige noget om, hvad man mener. Når man går ud, er man nødt til at være enige. Det er jo også derfor, at alle SF’s folketingsmedlemmer med en enkelt undtagelse siger, at skattereformen er okay – selvom der var en del, der mente, at det var den ikke. Der var elementer i den, som man ikke var tilfreds med, men man bøjer sig.«
– Synes du, skattereformen var okay?
»Jeg kan ikke begribe, at man giver VK den indrømmelse, at boligskatten er fredet til 2020. Det forstår jeg ikke. Ud fra en borgerlig økonomisk tankegang forstår jeg det godt. Men ud fra en socialdemokratisk og en SF-tankegang derimod er det mærkeligt.«
Skattereformen er ikke det eneste ubegribelige, som SF og den nuværende regering har foretaget sig efter Aage Frandsens mening. Øverst på listen er, at den skrev ind i sit regeringsgrundlag, at dens økonomiske politik hvilede på VK-regeringens økonomiske politik ’i bredeste forstand’: »Det er lidt imponerende – og det er ikke ment positivt her – at man fra SF’s side i den grad tilslutter sig mange af de ting i ØMU’en, som man har været imod. Man siger ja til mange ting, som i al fald ikke tidligere var SF-politik. Og jeg synes også, at det er overraskende, at Socialdemokraterne siger ja til det.«
Lidt af en falliterklæring
– Mener du, at SF har fundet sig i for meget i regeringen?
»Jamen, jeg synes da, det var mærkeligt, at der stod i regeringsgrundlaget, at man skulle lave en betalingsring, og så skulle den ikke laves alligevel. Havde de radikale fundet sig i det?«
– Når man læser din kronik, får man fornemmelsen af, at den er skrevet i frustration. Er den det?
»Jeg synes ligesom ikke, at der kom så meget ud af at sige tingene internt. Og jeg synes heller ikke, at det, der skete på landsmødet, hvor vinderen tog det hele, var klædeligt. Det er i strid med min grundlæggende tankegang – at man skal kritisere internt – sådan at gå åbent ud. Men på et eller andet tidspunkt må man jo gøre det, hvis man ikke synes, det hjælper at sige tingene internt.«
– Hvad har du forsøgt at gøre?
»Jeg har skrevet nogle breve til Villy…«
– Har du fået svar?
»På nogle, men jeg har ikke indtryk af, at det virkede.«
Ikke nok med, at SF ifølge Aage Frandsen har indrettet sig for meget efter regeringspartnerne, så er medlemsdemokratiet i partiet også blevet nedprioriteret, mener han.
»Jeg er stor tilhænger af det, man kalder ’samtalen’. Og det er det, jeg tror, Annette kan bidrage med. Jeg er meget påvirket af en person som Hal Kochs tankegang omkring demokratiet som samtalen, hvor man respekterer og lytter til modparten og derefter ser, om man kan blive enige. Det synes jeg, det har knebet med i SF de seneste år. Der er kørt et tog og dem, der ikke var med på toget, kunne stå på perronen. Der var ikke brug for dem.«
– Det har været envejskommunikation?
»Ja. Og jeg ved godt, at man ikke kan inddrage alle hele tiden. Det er slet ikke det. Men jeg mener sagtens, at man i langt højere grad kan inddrage. Jeg har da lavet finanslove fire gange, hvor vi har haft både hovedbestyrelse og forretningsudvalg inde over for at godkende.«
– Men er det ikke meget tidskrævende, hvis man skal have alting i plenum?
»Jo. Det er et argument, jeg hører. Men det er jo lidt en falliterklæring for demokratiet, hvis man siger, at man ikke kan bruge det, fordi det tager for lang tid.«

