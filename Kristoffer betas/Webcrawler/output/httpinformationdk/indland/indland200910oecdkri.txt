OECD: Krise giver os klima-chance
Finanskrisen har fået de globale CO2-udledninger til at falde, siger OECD’s energiagentur. Det giver verden chancen for at starte processen mod en klimavenlig energisektor


 I Bangkok præsenterede OECD’s Internationale Energiagentur i går et fremtids-scenarie, der fortæller, at det stadig kan lade sig gøre at nå klimamålene. Og at det er billigere, jo hurtigere landene handler.
Når det ikke er for sent at bremse CO2-udledningerne, så klimaets ’smertegrænse’ på to grader respekteres, er det ironisk nok fordi, verden er i økonomisk krise. Recessionen betyder, at de globale CO2-udledninger i 2009 kan ventes at falde med tre procent og dermed bryde den meget langvarige trend med konstant stigende udledninger.
»Dette giver os chancen for at gøre virkelige fremskridt mod en fremtid med ren energi, men kun hvis de rette politiske strategier bliver iværksat straks. Hvad det angår er FN-processen afgørende,« siger IEA’s direktør Nobuo Tanaka med henvisning til klimatopmødet i København om 60 dage.
Dyre forsinkelser
»Hvert års forsinkelse vil indebære en nødvendig ekstra-investering i energisektoren på 500 milliarder dollar for perioden 2010-2030,« påpeger Tanaka.
IEA sætter de samlede nødvendige investeringer for at overholde to graders-målet via en »energirevolution« til 10.000 milliarder dollar i dette tidsrum. Mange penge, men investeringerne i bl.a. energieffektivisering vil samtidig spare 8.600 mia. dollar. Ekstra-investeringerne vil reelt kun svare til 0,5 procent af det globale bruttonationalprodukt i 2020 og én procent i 2030 – et BNP som til den tid vil være vokset med over 100 procent.
IEA har tidligere været kritiseret for blot at fremskrive et stadigt stigende forbrug af kul og olie, men det gøres der op med i det ny 2030-scenarie, der reducerer CO2-udledningerne fra energisektoren med godt otte procent, i forhold til nu, bremser CO2-koncentrationen i atmosfæren ved 450 ppm (parts per million, CO2-molekyler pr. million luftmolekyler) og dermed holder opvarmningen under de to grader.
Specielt for EU viser IEA vejen til en reduktion af CO2-udledningerne på over 40 procent i 2030, målt i forhold til nu.
»De fossile brændsler vil stadig have en rolle at spille, men 450 ppm-scenariet kræver, at det fossile energiforbrug topper omkring 2020 og derefter falder,« skriver energiagenturet.
I 2030 vil sol, vind, vandkraft og anden vedvarende energi f.eks. levere dobbelt så meget til den globale elproduktion som kul og fem gange så meget som atomkraft. Og mere end halvdelen af verdens benzin- og dieselbiler vil i IEA-scenariet være udskiftet med el- elller hybridbiler.
Kammertone
Det Internationale energiagentur har tidligere været under heftig beskydning fra bl.a. de store miljøorganisationer for at tale de fossile brændslers sag, men med den ny rapport er tonen ændret.
»IEA-rapporten viser, at det vil være fuldstændig tåbeligt ikke at investere i klimavenlig teknologi. Vi anbefaler de politiske besutningstagere – især i i-landene – at studere denne rapport meget grundigt og lære af den,« siger John Nordbo, klimaekspert hos WWF.
Samme toner fra Greenpeace International:
»Hver gang IEA offentliggør et scenarie om klimaet, reducerer de betydningen af atomkraft og fossile brændsler,« siger klimarådgiver Kaisa Kosonen.
jsn@information.dk

