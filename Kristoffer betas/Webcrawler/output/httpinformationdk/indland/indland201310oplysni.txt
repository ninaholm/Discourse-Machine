Oplysninger vi ikke må få i 2014: Kontorchef holdt syv møder om lovforslag
Hvis miljøminister Ida Aukens kommende forslag til ny miljøoplysningslov bliver vedtaget her i efteråret, vil oplysninger fra embedsmændenes kalendre ikke længere være tilgængelige
Hvis Ida Aukens forslag til ny miljøoplysningslov bliver vedtaget vil kalenderoplysninger som de, Information nu har fået aktindsigt i fra kontorchefens kalender, være undtaget fra aktindsigt.


 
	Syv gange i løbet af 2013 har kontorchef Karen Aarøe fra Miljøstyrelsens juridiske kontor noteret i sin kalender, at hun skulle deltage i møde om det forslag om en ny miljøoplysningslov, som miljøminister Ida Auken (SF) om kort tid fremsætter i Folketinget.

	Det viser en aktindsigt i kontorchefens kalender, som Information har fået i henhold til den gældende miljøoplysningslov.

	Ifølge kalenderudskrifterne har Aarøe således holdt seks statusmøder hos styrelsen fra februar til september samt ét møde i Justitsministeriet i juni om lovforslaget, som ifølge kritikere vil begrænse offentlighedens adgang til miljøoplysninger.

	Ifølge det lovforslag, som har været sendt i høring i september, vil miljøoplysningsloven nemlig blive kordineret med den omstridte offentlighedslov, som et flertal i Folketinget vedtog før sommerferien. Det betyder, at de markante begrænsninger af åbenheden, som den nye offentlighedslov indebærer, også kommer til at gælde for miljøoplysninger.

	Fra nytår vil miljøoplysninger, der indgår i dokumenter, som har været brugt til ministerrådgivning, således kunne hemmeligholdes for offentligheden, og det samme vil miljøoplysninger, der udveksles mellem en minister og et eller flere folketingsmedlemmer.

	Også kalenderoplysninger som de, Information nu har fået aktindsigt i fra kontorchefens kalender, vil være undtaget fra aktindsigt, hvis Ida Aukens lovforslag vedtages.

	Til næste år vil det derfor ikke være muligt at se, hvem en kontorchef i Miljøstyrelsen har mødtes med forud for et lovforslag, eller hvornår.

	»Kort og godt betyder det, at offentligheden vil være afskåret fra at se, om embedsmændene i Miljøstyrelsen eller i ministeriet holder møder med interesseorganisationer eller lobbyister forud for, at et lovforslag eller et politisk udspil på miljøområdet udarbejdes,« siger Oluf Jørgensen, forskningschef i mediejura på Danmarks Journalisthøjskole.

	»Den type oplysninger vil der naturligvis være en interesse for i den offentlige debat, men det kan myndighederne nu lukke ned for, når der kommer de samme generelle undtagelser i miljøoplysningsloven, som der er i den nye offentlighedslov,« siger han.

	Miljøoplysningsloven baserer sig på såvel en FN-konvention (Århuskonventionen) som et EU-direktiv, og i praksis har det været antaget, at loven gav en videre adgang til miljøoplysninger end den almindelige offentlighedslov. Derfor er det i lovforslaget, som har været i høring, understreget i lovbemærkningerne, at begrænsningerne i åbenheden dog ikke må være i strid med hverken Århuskonventionen eller EU-direktivet.

	Men det forbehold får ifølge Oluf Jørgensen næppe stor betydning:

	»Jeg mener, at det er klart i strid med såvel konventionen som direktivet at indføre en undtagelse om f.eks. embedsmændenes kalendre. Men det ville jo være ret meningsløst, at Miljøstyrelsen indsætter en sådan paragraf om kalenderne, hvis ikke styrelsen har tænkt sig at bruge den til at sige nej til aktindsigt,« som han siger.

	Ifølge Miljøministeriets lovkatalog vil lovforslaget blive fremsendt i Folketinget i sidste halvdel af oktober, og hvis det vedtages, vil det træde i kraft fra årsskiftet – akkurat som den nye offentlighedslov.

	 

