SOSU-skoler sparer på undervisningen
SOSU-skolerne har fået 60 pct. flere elever på tre år,  men bruger markant færre penge pr. elev på uddannelse. Skolerne risikerer at blive parkeringsplads for de svageste elever, lyder kritikken. Skoleledernes formand erkender, at der er et problem
SOSU-skolerne har fået flere penge på grubnd af flere indskrevne elever, men de har ikke ladet pengene følge den enkelte elev til klasseværelset og undervisningen, men i stedet brugt dem til bygningsdrift eller til at opbygge en solid egenkapital.


 Større klasser og færre lærerkræfter til hver elev. Det er resultatet af den store satsning på flere elever på Social- og Sundhedsskolerne. På tre år er der kommet 60 pct. flere elever, men samtidig bliver der brugt omkring 5.600 kroner mindre på undervisning pr. elev, viser det seneste regnskab over institutionsøkonomien fra Børne- og Undervisningsministeriet.
Det bekymrer SOSU’ernes fagforbund, FOA. For der er samtidig tegn på, at de elever, der kommer ind på uddannelserne, kræver bedre undervisning, hvis de skal komme ud med de nødvendige kompetencer.
»Vi hører ofte, at uddannelsesopgaven er blevet sværere. Man taler om, at de elever, der kommer ind, har brug for, at man er meget skarpere i undervisningen og får den tilrettelagt på måder, så den rammer plet,« siger forbundssekretær med ansvar for uddannelse Nanna Højlund og fortsætter: »Og så er det jo bekymrende, når man hører, at der ikke bliver brugt lige så mange ressourcer som før på selve undervisningen.«
Med trepartsforhandlingerne fra 2007 blev det aftalt, at SOSU-skolerne skulle optage flere elever for at sikre, at der er social- og sundhedshjælpere nok til at tage over for den forventede bølge af SOSU’er, der går på pension inden for de næste år. Den ambition har skolerne i høj grad taget til sig.
I 2008 var der omkring 8.500 års-elever på skolerne, og i 2011 var der omkring 13.700. En årselev er en betegnelse for de aktive elever i uddannelse, og det er dem, der udløser bevillinger til skolerne.
Men skolerne har bare ikke brugt pengene på undervisning i samme omfang, som de har fået dem. I stedet er de gået til bygningsdrift og overskud, så skolernes egenkapital er firedoblet i samme periode.
Skolerne blev selvejende i 2007, og derfor har de haft brug for at opbygge egenkapital. Men nu er tiden inde til at bruge pengene på undervisning, siger Nanna Højlund.
»Vi hører om lærerfri undervisning fra eleverne. Og det bekymrer mig, om det er en tendens, at man tager lettere på undervisningen, fordi man er så optaget af at drive forretningen.«
Erkender problem
Formand for SOSU-Lederforeningen Søren Clausen har ikke set tallene, men medgiver, at man kunne have brugt flere penge på undervisning.
»Som formand har jeg også over for kollegerne sagt, at konsolideringen nu må være overstået. Nu må det være tid til at bruge broderparten af pengene på det, de er givet til,« siger han.
Men det har ikke kun været et ønske om at opbygge en større egenkapital. Det handler også om, at skolerne ikke har kunnet finde nye lokaler i samme takt som det voldsomt stigende antal elever.
»Så er det, at man får nogle flere elever ind i klasserne, og da den største omkostning er lærerlønninger, så kommer det til at se mærkeligt ud i regnskabet,« siger Søren Clausen.
For de svage
Der er ingen tvivl om, at det betyder noget for en uddannelse, når man tager flere ind, men bruger færre penge på undervisning, siger uddannelsesforsker ved RUC Sine Lehn-Christiansen.
»Især for en uddannelse med så mange udfordringer,« siger Sine Lehn-Christiansen, der sidste år afleverede sin ph.d.-afhandling om SOSU-uddannelsen. En af de ting, hun beskriver, er, at skolerne ikke kun skal uddanne eleverne til at tage vare på de ældre. De uddanner dem også til at tage vare på sig selv. En del af eleverne har ikke selv valgt uddannelsen aktivt til. De har søgt ind, fordi de gymnasiale ungdomsuddannelser ikke var en mulighed, eller fordi de er blevet overtalt af den kommunale sagsbehandler. Derfor er der også stor forskel på elevernes forudsætninger, og nogle lever kun med nød og næppe op til uddannelsens krav, når de er færdige.
»Der har jo været store mediesager, hvor det går helt galt med omsorgen, og de ældre ikke får skiftet ble. Så i forsøget på at sikre sig, at der ikke er nogen, der falder igennem på uddannelsen, får man sat en laveste fællesnævner,« siger Sine Lehn-Christiansen.
SOSU-skolerne bruger mange ressourcer på at tage hånd om de udsatte elever, men i praksis bliver også de stærke elever indrulleret i støtteforanstaltningerne, og det er der flere problemer ved, mener hun.
»Det signalerer, at uddannelsen ikke er for de dygtige og ressourcestærke,« siger hun.
»Og når man skal fordele ressourcerne på alle – også på dem, der ikke har brug for det – så går de fra dem, som har stor gavn af støtteordningerne.«
Formand Søren Clausen kan godt genkende problemet, men det er ikke så nemt at identificere dem, der har behov, og bare kanalisere pengene derover, mener han. Men skolerne har en reel udfordring i ikke kun at koncentrere sig om de svageste elever: »Der burde vi måske bruge noget af overskuddet på at fokusere på de dygtige.«

