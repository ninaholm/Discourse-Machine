65 særbestemmelser undergraver  kontrol med forvaltningen
Borgernes mulighed for at kontrollere forvaltningen via aktindsigt er svækket af 65 særbestemmelser i anden lovgivning. Offentlighedskommission vil have særbestemmelserne afskaffet


Spredt rundt omkring i danske love og lovbekendtgørelser findes et betydeligt antal undtagelser og bestemmelser om tavshedspligt. De har alle det til fælles, at de svækker borgernes muligheder for at kontrollere den offentlige forvaltning via aktindsigt. Konsekvensen er en uoverskuelig retsstilling og en undergravning af offentlighedsloven, mener ekspert.I sin nyligt offentliggjorte beretning vier Offentlighedskommissionen et helt kapitel til alle undtagelses- og tavshedsbestemmelserne, hvis antal Kommissionen efter et rundspørge til samtlige ministerier opgør til 65, fordelt på 40 undtagelser og 25 tavshedsbestemmelser. Kommissionen ser endda »en tendens til i stadigt stigende omfang at indsætte sådanne bestemmelser« i lovgivningen, anføres det i kapitel 26.Pressejurist Oluf Jørgensen, der har repræsenteret Danmarks Journalisthøjskole i Offentlighedskommissionen, ser med største alvor på det stigende antal særbestemmelser:»De mange særregler gør retsstillingen uoverskuelig. Offentlighedsloven er reelt undergravet med de mange undtagelser, der er er vedtaget i andre love,« siger han.Hjalp BrixtofteEt af de områder, som generelt har været unddraget borgernes mulighed for aktindsigt, er kommunernes udlicitering og privatisering. Det var konsekvensen af en bekendtgørelse fra Finansministeriet i 1991, og den bekendtgørelse kom Farums tidligere borgmester Peter Brixtofte (V) til gavn:»Undtagelsen blev flittigt brugt i den daværende Farum Kommune, der i en senere fase af Farumsagen lukkede helt for offentlighedsloven. Folketingets Ombudsmand har efterfølgende vurderet, at ministerierne gik ud over offentlighedslovens grænser med de generelle undtagelser for udlicitering,« vurderer Oluf Jørgensen.Også inden for skattelovgivningen har en enkelt generel undtagelse fået stor betydning, vurderer Oluf Jørgensen:»Offentligheden kan ikke få indsigt i, hvilke virksomheder der får offentlig støtte gennem fritagelser for moms og andre afgifter,« forklarer han og fortsætter:»Tidligere omfattede den absolutte undtagelse i skattelovgivningen kun oplysninger om indkomsskat, men ved strukturændringen og den nye skatteforvaltningslov i 2005 blev sager om moms og andre afgifter også omfattet af den absolutte undtagelse.«Andre af de 65 områder, der med et snuptag er unddraget aktindsigt, er f.eks. den færøske banksag, PET's virksomhed, dyreforsøg, radio- og fjernsynsvirksomhed, TV 2, telemaster, Investeringsfonden for Østlandene, Industrialiseringsfonden for Udviklingslandene samt dele af DSB's virksomhed.Undtagelser skal vækI den gældende offentlighedslov åbner paragraf tre for, at de enkelte ministre efter forhandling med justitsministeren kan undtage »nærmere angivne myndigheder, sagsområder eller arter af dokumenter« for aktindsigt. Ikke mindst under den nuværende regering har paragraf tre været flittigt anvendt, selv om det sjældent har vakt særlig stor offentlig opmærksomhed, når den ene bid efter den anden af den offentlige forvaltning er gemt væk fra offentlighedens nysgerrige blik.»Bureaukratier og netværk trives tilsyneladende godt, når undersøgelser, forhandlinger og beslutninger foregår i lukkede kredsløb. Selv om alle i princippet går ind for offentlighed, vil den ofte blive beskåret eller fjernet, hvis aktørerne på de enkelte områder får stor indflydelse. Undtagelser i særregler bliver typisk vedtaget uden nogen som helst offentlig debat,« mener Oluf Jørgensen.Offentlighedskommissionen foreslår, at muligheden i paragraf tre helt afskaffes, så det ikke længere vil være muligt for en minister at afskære offentligheden fra hele sagsområder. Kommissionen anbefaler ligeledes, at samtlige 65 særbestemmelser nøje gennemgås for at afgøre, om de skal opretholdes eller fjernes.Oluf Jørgensen tror ikke, at den slags særbestemmelser helt kan undgås i fremtiden:»Folketinget er suverænt, og det vil stadig være muligt at fastsætte nye undtagelser fra offentlighedsloven i andre love. Men Offentlighedskommissionen opfordrer til, at det kun sker efter grundige overvejelser.«
