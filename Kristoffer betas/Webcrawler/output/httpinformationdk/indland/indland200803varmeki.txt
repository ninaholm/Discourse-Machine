Fra varme kilder via dybfryser til væksteventyr i USA
Der er store potentialeri den ethanol-teknologi, som fritstillet DTU-professor nu tager med sig til USA


 Sig navnet: Thermoanaerobacter BG1. En varmeelskende bakterie, der gemmer sig i varme kilder på Island. Her fandt DTU-professor Birgitte Ahring den tilbage i 1991, og i 1999 sikrede hun sig patent på den. 
Thermoanaerobacter BG1 og bakteriestammer hidrørende fra den er nemlig en formue værd som mikroorganismer med evnen til at forvandle bestemte typer plantesukker til bioethanol, biobrændstoffet der kan erstatte benzin i bilerne, og som sådan er grundlaget for en ny, hastigt ekspanderende industri. Ikke mindst i USA, hvor Birgitte Ahrings danske virksomhed BioGasol nu går i intensivt samarbejde med det store amerikanske selskab Pacific Ethanol.
Den varmeelskende, islandske bakterie, som nu 'fritstillede' professor Ahrings medarbejdere i lørdags bjærgede fra en bevogtet dybfryser på DTU, er en krumtap i BioGasols forestående produktion af såkaldt 2. generations bioethanol. 
Herhjemme skal selskabets produktion foregå på et demonstrationsanlæg, der p.t. er på tegnebrættet, men allerede næste år skal stå klar i Aakirkeby på Bornholm og derfra ifølge selskabet bl.a. levere bioethanol til de officielle biler ved klimatopmødet i København i december 2009.
Bioethanol fremstillet ved 2. generations processer vil adskille sig fra den 1. generations-ethanol, som i øjeblikket produceres i primært USA og Brasilien samt i mindre omfang i Europa, Kina m.m. 1. generation har landbrugsafgrøder som hvede, sukkerrør, sukkerroer, majs eller kartofler som råstof og er bl.a. af den grund i stigende international modvind: At bruge fødevarer til biler presser prisen på mad op på bekostning af især den fattige befolkning i u-landene. Dertil er der usikkerhed om, hvor meget 1. generations ethanol egentlig hjælper til at nedbringe bilernes CO2-udledning, ligesom der er andre miljøproblemer forbundet med produktionen.
Derfor knytter mange håbet til 2. generationsteknologien, der ikke bruger fødevarer, men restprodukter fra landbruget og andet affald som råmateriale. 
Teknologien er under udvikling og fortsat ikke prismæssigt konkurrencedygtig, men Birgitte Ahrings metode med de varmeelskende bakterier anses for lovende. 
"Når teknologien er fuldt modnet, kan vi producere ethanol til priser, der er konkurrencedygtige med både oliebaserede transportbrændsler og andre flydende biobrændstoffer," sagde Ahring for nylig.
Det er baggrunden for, at den amerikanske energistyrelse netop har bevilget 120 mio. kr. til det konsortium, som BioGasol og Pacific Ethanol på den amerikanske vestkyst nu har etableret. 
De forsynings- og forretningsmæssige perspektiver i metoden er også grunden til, at den danske Energistyrelse i december gav BioGasol 27,5 mio. kr. i tilskud til etablering af demonstrationsanlægget i Aakirkeby.
Eneste i verden
Udgangspunktet for produktionen er primært halm, men kan også være haveaffald, træ, papiraffald m.m. Det er restprodukter med hårdføre cellulosefibre, og det gør det sværere at nå frem til det plantesukker, der kan give ethanol, end hvis man bruger fødevare- og foderafgrøder. 
I BioGasols proces starter man med at hakke halmen i stykker, blande den med vand og varme den op. Hermed åbnes halmen - det sammenlignes med popning af popcorn - og det gør det muligt at starte en gæringsproces ved hjælp af enzymer: Cellulose forvandles til sukkerstoffet glukose, som via gærceller omdannes til ethanol. Tilbage bliver imidlertid et andet sukkerstof, xylose, som gærcellerne ikke kan klare. 
Det er her, Birgitte Ahring har bragt Thermoanaerobacter BG1 ind i billedet. Den varmeelskende bakterie kan ved 70 grader forvandle xylose til ethanol, og den gør det særlig effektivt i en genmodificeret udgave - Thermoanaerobacter BG1L1 - som Ahring og hendes medarbejdere har udviklet. 
"BioGasol er de eneste i verden, som har en effektiv og driftsikker metode til at omdanne xylose til ethanol," hedder det på selskabets hjemmeside.
På demonstrationsanlægget i Aakirkeby vil 10-20 lastbiler dagligt aflevere biomasserester i en mængde svarende til 40.000 ton tørstof årligt. Heraf skal efter planen produceres 10 mio. liter bioethanol pr. år - dvs. omkring 250 liter pr. ton halm-tørstof - men dertil af nogle af restprodukterne også fast brændsel i form af brændselspiller samt methan fra et tilknyttet biogasanlæg.
Alt i alt ifølge Ahring og BioGasol et enestående effektivt system til udnyttelse af biomassens energi.
2. generationsteknologien har sine hjemlige kritikere, der mener, at biomassens energi kan anvendes med større udbytte i kraftvarmeværker end i biler, og at der vil blive hård konkurrence om bl.a. halmressourcerne, hvis man - som ønsket af regeringen - skal fyre mere med biomasse i kraftvarmeværkerne for at mindske deres CO2-udledninger.
Men professor Ahring er en målrettet forsker og erhvervskvinde, der tror på sin teknologi og på de store forretningspotentialer - hvis ikke i Danmark, så i USA.
"Jeg gider ikke spilde mit liv på idioter," har hun sagt om nogle af de kritiske forskerkolleger i Danmark.
Vækstpotentiale
I det nye samarbejde med Pacific Ethanol skal der i staten Oregon etableres et anlæg med BioGasol-teknologien med en startkapacitet på 10 mio. liter bioethanol om året. Det bliver det første anlæg af sin art i USA og supplerer Pacific Ethanols eksisterende 1. generationsproduktion af majsbaseret ethanol til amerikanske biler.
"Pacific Ethanols mål er at nå en produktionskapacitet for ethanol på 220 mio. gallon (830 mio. liter) pr. år i 2008 og øge kapaciteten til 420 mio. gallon (1,6 mia. liter) i 2010," oplyser selskabets chef Tom Koehler.
Pacific Ethanol har tre ethanol-fabrikker i drift og tre nye under opførelse. Man konkurrerer hårdt med et antal andre selskaber om det hastigt voksende marked for alternativer til benzinen - et marked som den amerikanske Kongres ønsker udvidet til over 28 milliarder liter ethanol i 2012. For 2017 er prognosen for den amerikanske ethanolproduktion ifølge selskabet over 130 mia. liter - en forventet vækst på 500 pct. på bare 10 år. 
Man forstår, at Birgitte Ahring gerne vil have Thermoanaerobacter BG1 med sig fra dybfryseren på DTU.


