Vestas: Hvad skal man med en vindmøllefabrik uden efterspørgsel?
Vindmøllegiganten bryder tavsheden og forsvarer lukningen af fabrikken på Isle of Wight.  Imens bakker fagforbund og miljøgrupper op bag medarbejderne på den besatte fabrik
'Vores produktionskapacitet i USA er under kraftig opbygning, og hvis man tænker en smule på klimaet, giver det temmelig god mening at producere møllerne til det amerikanske marked i USA frem for i England eller Danmark', siger Vestas' kommunikationschef Peter Kruse.


 Mens besættelsen af Vestas' lukningstruede vindmølle- fabrik på Isle of Wight er ved at udvikle sig til en national strid om grønne job i Storbritannien, afviser Vestas alle forslag om nationalisering af virksomheden eller overførsel af de 525 opsagte medarbejdere til en anden Vestas-afdeling på øen.
»Vi står altså med for meget kapacitet på disse breddegrader på den korte bane,« siger Vestas' kommunikationschef Peter Kruse til Information.
Det er første gang siden konfliktens start i tirsdags, at Vestas udtaler sig til medierne.
Fabrikken, der som den eneste i Storbritannien producerer møllevinger, var i går centrum for udvidede protester, da en demonstration til støtte for de aktionerende Vestas-ansatte tiltrak over 300 deltagere.
»Det er den største demonstration i den lille ø's historie,« siger Ed Maltby, en af de tilrejsende sympatisører fra organisationen Workers' Climate Action, i telefonen fra pladsen foran Vestas på Isle of Wight.
Politiet overvåger løbende situationen, og Vestas har ladet et hegn rejse om fabrikken, så de 25 personer, der siden tirsdag har opholdt sig på førstesalen i fabrikkens administrationsbygning, ikke har kunnet hente mad, endsige sympatisører udefra. Begrænsede mængder mad blev de første dage kastet ind til de ansatte.
Ifølge britiske medier er fem personer blevet arresteret de seneste dage, bl.a. for forsøg på at komme ind til arbejderne på fabrikken.
Vestas har nu sørget for, at ingen sulter, men har også afleveret en tilsigelse til besætterne om at forlade virksomheden og møde i retten på onsdag i næste uge, hvor de kan imødese en sigtelse for ulovlig indtrængen. Onsdag er dagen efter udløbet af den formelle frist på tre måneder, som Vestas har til at forhandle fratrædelsesvilkår med sine medarbejdere.
Vent til onsdag
»Vi taler da med de her mennesker, men det er ikke alle dem, der har besat kontorerne på fabrikken, der er Vestas-ansatte,« siger Peter Kruse.
Han oplyser, at virksomheden efter fristens udløb i næste uge vil orientere om, hvad forhandlinger og samtaler med medarbejderne udmøntes i.
- Kunne det blive videre-førelse af virksomheden i en eller anden form?
»Når vi kommer så langt, skal vi fortælle om resultatet.«
Vestas' problem i Storbritannien er ifølge kommunikationschefen tredobbelt.
»Vi står over for følgende: Det første er en kreditkrise, der lægger en vis dæmper på det hele. Det andet er et svagt engelsk pund, der gør det hele sværere. Og for det tredje har det været politisk trægt - ikke med den politiske tale, men med den politiske handling,« siger Peter Kruse.
Han sigter til den meget langsomme udbygning med vindmøller på land i Storbritannien. Den britiske regering ønsker at opføre 7.000 nye møller de kommende år og at skabe i alt 400.000 nye grønne job via bla. vedvarende energi, men lokal modstand og kommunal sendrægtighed gør, at der p.t. næsten intet sker.
»I England har regeringen gjort rigtig, rigtig meget. Det er bare ikke den, der er den ultimative beslutningstager ude i landskabet. Det er de lokale. Og der sker ikke noget. Nok er vi meget tålmodige mennesker, men ... ,« siger Peter Kruse.
Vestas-fabrikken på Isle of Wight producerer i øjeblikket møllevinger til det ekspanderende amerikanske marked.
»Vores produktionskapacitet i USA er under kraftig opbygning, og hvis man tænker en smule på klimaet, giver det temmelig god mening at producere møllerne til det amerikanske marked i USA frem for i England eller Danmark.«
- Hvis nu den britiske regering kunne overbevise jer om, at den ved bl.a. at ændre i planlægningsreglerne kan få gang i vindmølle-projekterne, kunne det så ikke overtale jer til at blive?
»Der er så mange hvis'er i det, du siger. Det er helt hypotetisk. Det er en lang proces, som man ikke gennemfører overnight, og vi står altså med for meget kapacitet på den korte bane på disse breddegrader.«
- Medarbejderne og de fagforbund, der støtter dem, siger, at den britiske regering bør købe virksomheden af jer?
»Vi skriver 2009, ikke?«
- Og dermed mener du?
»Hvad skal regeringen bruge en fabrik til, hvis der ikke er nogen efterspørgsel?
- En stat kunne have interesse i at investere nogle penge med henblik på at bevare den langsigtede kapacitet?
»Det vil jeg ikke forholde mig til,« siger kommunikationschefen.
Miliband blander sig
Konflikten om Vestas-fabrikken har tiltrukket sig stor opmærksomhed i Storbritannien, og den britiske energi- og klimaminister Ed Miliband blandede sig i går i debatten med en kommentar i avisen The Guardian.
»I måneder har vi arbejdet med selskabet for at forstå, hvad der skulle til for at omstille fabrikken til at producere vinger til landvindmøller i Storbritannien. For Vestas var det ikke et spørgsmål om at få støtte, men om hvordan man kunne få ordrer nok,« skriver Ed Miliband.
Han citerer Vestas' øverste chef, Ditlev Engel, for, at Storbritannien »sandsynligvis er et af de sværeste steder i verden at få tilladelse« til vindmøller.
»Det er derfor, at planlægningsreglerne vil blive ændret næste år. Men endskønt regler er af betydning, så er offentlighedens støtte det også,« skriver energi- og klimaministeren med henvisning til de mange situationer, hvor naboer til planlagte vindmøller har sat hælene i og hindret godkendelse.
Mens regeringen arbejder på at ændre dette, må der sikres en strategi for Isle of Wight, der i forvejen er ramt af arbejdsløshed, anfører Ed Miliband.
»Vi overvejer en ansøgning om støtte til at teste og udvikle møllevinger, som indledningsvis kunne beskæftige 150 personer og potentielt flere på sigt.«
Peter Kruse bekræfter, at Vestas' udviklingscenter på Isle og Wight fastholdes og med tiden gerne skulle give flere arbejdspladser.
- Kunne det være en løsning på konflikten at give de opsagte arbejde der?
»Nej, de to ting har intet med hinanden at gøre. Eftersom det er et udviklingscenter, er det i væsentlighed en anden type arbejdspladser.«
De aktionerende Vestas-arbejdere får støtte fra en række store fagforeninger og forbund og fra miljøorganisationer som Friends of the Earth og Greenpeace. Britiske medier taler om en ny rød-grøn koalition i fælles indsats for at sikre grønne arbejdspladser og klimabeskyttelse.


