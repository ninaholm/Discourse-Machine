Krig mellem store og små universiteter
Stemningen blandt universitetsrektorerne i Rektorkollegiet er anspændt på grund af uenighed om, hvordan forskningsmidlerne skal fordeles. To grupperinger - de store og de små - er begyndt at henvende sig til ministeren hver for sig


 De danske rektorer er i intern splid. Trods ihærdige forsøg er det ikke lykkedes for Rektorkollegiet at nå til enighed om, hvordan universiteterne ønsker at fordele basismidlerne - de forskningspenge, som universiteterne selv råder over.
Kilder, som Information har talt med, fortæller, at uenigheden er så stor, at Rektorkollegiet er splittet i to fløje. 
Dårlig stemning
På den ene side står de tre 'store' universiteter, nemlig Københavns Universitet, Aarhus Universitet og DTU. De mener, at universiteternes evne til at forske skal veje tungt, når man skal regne ud, hvordan basismidlerne skal fordeles. På den anden side står de små universiteter repræsenteret ved Aalborg Universitet, RUC og Handelshøjskolen i København, som i stedet mener, at universiteternes evne til at uddanne studerende skal veje tungt.
"Det er sandt, at vi er rygende uenige," siger prorektor på RUC Henning Salling Olesen, der repræsenterer RUC i Rektorkollegiet. 
Konflikten spidsede til, da rektorerne fra de tre store universiteter den 29. september gav deres holdning til spørgsmålet om basismidlerne til kende i et brev stilet direkte til Videnskabsministeren og Folketingets Videnskabsudvalg, uden at de øvrige rektorer vidste noget om det eller modtog brevet. En anden central kilde i universitetsverdenen kalder den manøvre for "et decideret bagholdsangreb på Rektorkollegiet. De store universiteter siger jo indirekte, at de er fuldstændig ligeglade med de små."
Fremgangsmåden kom også som en stor overraskelse for Henning Salling Olesen:
"Det var en unødig belastning af de kollegiale forhold," siger Salling Olesen og tilføjer: 
"De er jo i deres gode ret til selv at skrive til ministeren, for vi havde på det tidspunkt opgivet at komme med en fælles indstilling fra Rektorkollegiet. Men jeg blev da noget overrasket over, at de ikke i det mindste havde sendt det til os andre, da jeg ad omveje fik brevet i hånden," siger Henning Salling Olesen. 
Rektor på DTU Lars Pallesen mener ikke, at der er noget odiøst i fremgangsmåden:
"Når man sender et privat brev til en anden, så sender man jo heller ikke en kopi til alle sine venner," siger Lars Pallesen:
"Desuden må vi da have lov til at have vores meninger, og det kan vel ikke være ligegyldigt, hvad de store universiteter mener i den her sag. Vi står jo tilsammen for langt over halvdelen af den danske forskning," tilføjer han.
I fredags svarede de tre små universiteter igen i et brev til Videnskabsministeren, hvori de skriver, at man hidtil har haft en fordeling af basisforskningsmidlerne, "der favoriser KU, AU og DTU". De små universiteter appellerer til, at man fremover prioriterer undervisningsevnen, når midlerne skal fordeles.
Mægler
Midt imellem de to lejre står Syddansk Universitet repræsenteret af formand for rektorkollegiet Jens Oddershede. Han mener ikke, at der er noget odiøst i konflikten.
"Når det kommer til så central en ting som fordelingen af penge - og det er mange penge, det drejer sig om - så er det helt naturligt, at vi ikke kan nå til enighed i vores kreds. Det ser jeg ikke noget odiøst i," siger Jens Oddershede.
- Hvordan er stemningen i Rektorkollegiet?
"Vi har et godt samarbejde om mange ting, og vi har behov for at stå sammen, for der kommer mange store udfordringer i den nærmeste fremtid. Der er i det hele taget mere, der samler os, end der skiller os. Lige nu er der bare meget fokus på det, der skiller os," siger Jens Oddershede.

