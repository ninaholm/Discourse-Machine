Flertal begraver regeringens Risø-plan
Der var én, der to ... Partierne uden om regeringen falder fra, så sundhedsminister Astrid Krag mangler flertal for planen for Risøs atomaffald


 Et flertal af partier uden om SRSF-regeringen begraver sundhedsminister Astrid Krags (SF) plan for placeringen af det radioaktive affald fra Forsøgsstation Risø.
Astrid Krag har således bedt Folketingets partier om senest i morgen at melde tilbage om, hvorvidt de stadig står bag planen om at skære antallet af mulige placeringer ned fra seks til kun to eller tre. Inden det efterfølgende endeligt besluttes, hvor det radioaktive affald skal graves ned. Men Enhedslisten har allerede forlangt flere undersøgelser af, om det måske ikke var bedst at lade det radioaktive affald blive på Risø. Og nu kræver Venstre, Konservative og Dansk Folkeparti så, at sundhedsministeren i stedet kigger på, om ikke de i alt mellem 5.000 og 10.000 kubikmeter lav- og mellemradioaktivt affald kan blive sendt til udlandet.
»Venstre står selvfølgelig ved vores hidtidige tilkendegivelser – herunder at vi ønsker at få undersøgt en udenlandsk slutdeponering af det radioaktive affald. Og så konstaterer vi jo, at der ikke længere er den her enighed blandt Folketingets partier om den aftalte proces, og at der er bedt om fornyede politiske drøftelser,« siger Venstres sundhedspolitiske ordfører, Sophie Løhde.
Lignende svar kommer fra både Konservatives gruppeformand, Brian Mikkelsen samt Dansk Folkepartis sundhedsordfører, Liselott Blixt: »Sundhedsministeren får ikke et mandat fra Dansk Folkeparti til at arbejde videre med, at der kun skal være to eller tre steder. Der er en række ting, som først skal afklares, herunder hvorfor vi ikke bare kan transportere det til andre lande«.
I forvejen har de udpegede kommuner (i alt fem af slagsen) alle højlydt takket nej til at modtage det radioaktive affald som i dag ligger i containere på halvøen Risø nord for Roskilde. Her har det ligget, siden et enigt Folketing i 2003 gav samtykke til, at den daværende VK-regering udarbejdede et beslutningsgrundlag for slutdepotet.
Der skulle dog gå yderligere seks år, før daværende sundhedsminister Bertel Haarder (V) i 2009 fastlagde den nuværende proces for, hvordan den egnede placering for dette depot skal findes. En proces Enhedslisten, Venstre, Konservative og Dansk Folkeparti nu vil genoverveje.
Opgaven udskydes blot
Astrid Krag har ikke ønsket at kommentere det forsvundne flertal for Risø-planen.
Men sundhedsministeren har tidligere sagt, at det er urealistisk at satse på udlandet, fordi skiftende regeringer det seneste årti forgæves har forsøgt at få nogen uden for Danmarks grænser til at tage imod 233 kilo »særligt langlivet affald« eller mellemradioaktivt affald. Ifølge Astrid Krag betyder en sådan satsning i virkeligheden blot, at politikerne udskyder opgaven.
Socialdemokraternes sundhedsordfører, Flemming Møller Mortensen, håber dog stadig, at det lykkes at få de 233 kilo afsat til udlandet.
»Det vil nemlig betyde, at vi kan lave et depot, hvor vi kun har lavradioaktivt affald. Men hvis vi ikke kan komme af med de 233 kilo, så er der jo heller ikke nogen mulighed for at komme af med det hele. De 233 kilo er det spor, som det er reelt at forfølge her og nu frem for at trække tingene i langdrag og gøre det her til en politisk kampplads. Jeg har også hørt fra de forhenværende sundhedsministre, at de var glade for, at den her blev skubbet så langt frem, at de ikke stod ved roret, den dag, der skulle træffes en beslutning,« siger den socialdemokratiske sundhedsordfører.
Det radioaktive affald på Risø stammer dels fra den forskning i atomenergi, der foregik på stedet frem til 1985, dels fra f.eks. hospitalernes kræftbehandling, som også genererer radioaktivt affald.

