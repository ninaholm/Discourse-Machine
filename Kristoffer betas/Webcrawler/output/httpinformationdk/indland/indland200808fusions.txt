Fusion af salsa og studenterpolitik
Foreningen Colombian Students Watch laver studenterpolitik med internationalt udsyn, og via kulturel appel lykkes det dem at engagere danske studerende i colombianske forhold


 Det er ikke kun smagen af latinodrinken mojito, der får colombianeren Andrés Lopez til at føle sig hjemme ved Københavns Universitets rusarrangement. Det er også salsamusikken og lysbilledshowet fra fødelandet Colombia. 
Andrés Lopez studerer i Danmark, og denne aften har foreningen Colombian Students Watch arrangeret studiestartslounge - mojitobar, musik og politik i en effektfuld blanding.
"Det er første gang, jeg har set danskere være rigtig interesserede i Colombia. Det plejer ellers kun at gælde de venstreorienterede. Og så tror alle, det kun handler om guerillakrig og kokain," siger Andrés Lopez.
Oplysning om forholdene i Colombia er også netop formålet med arrangementet. Mellem limefrugter og romflasker ligger stakkevis af nytrykte foldere:
"De skød på de studerende," står der på de kækt layoutede sider. 
Der står også, hvor svært det er at bekæmpe brugerbetaling og privatiseringer på uddannelsesområdet i Colombia. Flere studenteraktivister er blevet myrdet i deres forsøg. Selvom de colombianske studerende bor tusindvis af kilometer fra Københavs Universitet, mener Colombian Students Watch, at danske studerende bør vende blikket ud mod resten af verden:
"Jeg synes, vi som dansk elev- og studenterbevægelse også bør tage ansvar for den internationale kamp og udbrede viden om, hvor grelt det faktisk står til i Colombia," siger Karen Madsen, der er pædagogstuderende og aktiv i Colombian Students Watch.
Netværket samarbejder med en colombiansk studenterorganisation, og flere gange har colombianerne besøgt Danmark, ligesom også danske studerende har været i Sydamerika.
" Det handler ikke kun om at hjælpe colombianerne. Vi kan selv finde meget inspiration i den måde, man laver studenterpolitik på i Colombia. De er organiserede på en helt anden måde og arbejder meget mere projektorienteret," siger Nina Liv Brøndum, der er studerende på RUC og en del af Colombian Students Watch.
Kulturtaktik
Colombian Students Watch har skiftet timelange dagsordener og sur kaffe til ugentlige møder ud med mere tiltalende aktiviteter.
Barkonceptet har de brugt før, men nu planlægger de en hel hip-hop-turné med colombianske musikere. 
Og den kulturelle vinkel på studenteraktivismen er en af styrkerne ved Colombian Students Watch, mener Nina Liv Brøndum.
"Det er en meget mindre konform måde at tænke studenterpolitik på. Jeg har selv lavet ret meget i Danmark, men det her arbejde er noget helt andet," mener Nina Liv Brøndum.
Og aftenens arrangement er heller ikke ret konformt. Bordene er i aftenens anledning opstillet i caféformation, og omkring dem sidder småfulde studerende, for hvem aftenens fest er det første møde med Københavns Universitet. Selvom smalltalk med kommende holdkammerater og alkoholkonsumering står øverst på aftenens huskeliste, så vækker de colombiansk inspirerede omgivelser også eftertanke:
"Jeg sad faktisk lige og snakkede med min sidemand om, hvor fedt det er, at vi ikke skal betale for at studere, og at vi virkelig skal værdsætte, at vi er kommet ind," siger Jens Devantier, der er blevet optaget på jurastudiet. 
"Når det bliver hårdt, vil jeg da tænke på, hvor mange, der har det endnu værre, og i stedet for at droppe ud første uge, vil jeg give det en ekstra chance," fortæller Jens Devantier, og efterlyser samtidig mere af denne form for alternativ studenterpolitik. 
Dans og dom
Colombianeren Andrés Lopez har tømt sin drink og suger den sidste rest rørsukker op gennem sugerøret. Fra hjørnet, hvor han står, ser han vurderende på arrangementets initiativtagere, der serverer drinks og politik i baren. " Det er faktisk skønt det her, og derfor tror jeg gerne, jeg vil være med i netværket fremover," lyder dommen. Hans hofter begynder at vrikke. "Det eneste, der mangler, for at det her arrangement skulle være rigtig colombiansk, er folk, der danser," siger han og valser mod baren og måske også mod en ny tid som studenteraktivist. 


