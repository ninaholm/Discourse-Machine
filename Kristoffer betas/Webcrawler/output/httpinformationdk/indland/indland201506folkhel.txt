’Folk vil hellere selv tjene 8.000 kr. end at få kontanthjælp’
Politikerne vil have flere udlændinge og indvandrere i arbejde. Men når man altid taler om dem, der ikke arbejder, får man ikke flere i arbejde, lyder den simple analyse i Vollsmose, som Information har besøgt i tredje del af serien om virkelighedens valg
Qasim Ahmed Nuur i sin frisørsalon Q’s Barbershop i Vollsmose.


 Qasim Ahmed er ét stort smil. Han har lige låst op til et lokale i Vollsmose Torv, center og centrum for Vollsmoses erhvervsliv, hvor han har han indrettet ’Q’s Barbershop’.
»Den smukkeste frisørsalon i Odense,« proklamerer han, mens han viser rundt og fortæller, at den mest populære frisure for tiden er en såkaldt ’fade’, hvor håret klippes gradvist kortere, jo længere ned i nakken og siderne, man kommer.
Blandt de øvrige butikker skiller barbershoppen sig ud med sine markante røde og sorte farver. 32-årige Qasim Ahmed, der kom til Danmark fra Somalia i 1995, har indrettet den efter amerikansk forbillede. Mellem spejlene langs den ene væg hænger et tv, og i den anden side af lokalet kan ventende kunder og forbipasserende venner hænge ud i en sofa.
»Jeg har kunder fra Højby og Dalum, som kommer til Vollsmose på grund af min frisørsalon,« fortæller Qasim Ahmed stolt og viser ud i baglokalet, hvor han har installeret et solarium.
»Alle de danske drenge, der kommer, plejer at blive klippet inde i byen, og så tager de også sol derinde. Nu kan de bare smutte ud bagved,« siger han og griner.
Asbjørn Sand
Qasim Ahmed er iværksætter. Han har altid været fuld af ideer, siger han, og det udnyttede han, da han for to år siden flyttede til Vollsmose med sin kone og for første gang i sit liv var arbejdsløs i længere tid.
»Jeg kan ikke lide at være arbejdsløs, så jeg søgte og søgte, men kunne ikke finde noget. Der var ikke plads, de var ikke klar til at ansætte osv. Jeg tænkte, at der måtte være noget. Så jeg undersøgte, hvor mange somaliere der bor i Odense. Så tænkte jeg, at der er ikke nogen somalisk frisør, men det kunne være, at der ville være nok somaliere til en,« fortæller Qasim Ahmed.
Fejlet prestigeprojekt
Qasim Ahmed er en succeshistorie fra Vollsmose. Et område, der ellers mest af alt er kendt for sin høje andel af indvandrere, for sociale problemer, for arbejdsløshed – og for kriminalitet.
I 1960’erne blev spadestikket taget til det, der oprindeligt var et prestigeprojekt. Øst for Odense skulle der opføres kvalitetsboliger til den voksende middelklasse. Sådan endte det som bekendt ikke, og i lighed med andre boligområder som for eksempel Gellerup ved Aarhus er Vollsmose i dag først og fremmest kendt som en ghetto. Officielt er Vollsmose på regeringens liste over særligt udsatte boligområder, bl.a. fordi 67 pct. at beboerne er ikke-vestlige indvandrere og efterkommere, og omkring halvdelen er uden for arbejdsmarkedet.
Det er disse mennesker, som Socialdemokraterne vil have til at arbejde, efter de er kommet til landet. Og det er disse menneskers kontanthjælp, som Venstre vil have et loft over. Særlig vigtigt er det, at flere indvandrere skal i arbejde, er flere partier enige om.
Fokus på dem, der vil
Qasim Ahmed er kritisk over for Socialdemokraternes kampagne med billeder af statsminister Helle Thorning-Schmidt og teksten ’Kommer du til Danmark, skal du arbejde’.
»Jeg synes, det er plat, at regeringen sætter fokus på sådan nogle ting. Der er ikke nogen, der ikke vil arbejde. Tro mig: Folk vil hellere tjene 8.000 kr. med deres egne hænder end at få dem i kontanthjælp,« siger han.
»Vi skal jo ikke spørge, hvorfor folk ikke arbejder. Vi skal sætte fokus på de folk, der er i arbejde, vise dem frem og snakke med dem. Så kan jeg godt love dig for, at andre også kommer i arbejde. Hvis du kun snakker om dem, der ikke er i arbejde, så vil andre heller ikke arbejde, fordi de tænker, at de altid har været udlændinge og aldrig har haft arbejde, så hvorfor skulle de få et i dag,« siger Qasim Ahmed med glød i stemmen.
Asbjørn Sand
Han taler om, hvordan han selv har oplevet at blive set ned på, fordi han har somalisk baggrund, og hvordan han oplever, at der alt for ofte fokuseres på de dårlige historier, når »politikerne og medierne« taler om indvandrere.
»Hvis fru Hansen, der sidder foran fjernsynet, får at vide, at ham der Qasim bor i Vollsmose og har startet en forretning, vil hun aldrig handle hos mig. Hvis man siger, at Qasim er dansk iværksætter, der har levet i Danmark siden 1995 og næsten aldrig har været arbejdsløs, hvad vil hun så sige? ’Årh, ham Qasim, altså, han er en god gut’.«
Socialdemokratisk højborg
Selv om stemmeprocenten i Vollsmose er lavere end i resten af Odense, troppede tre ud af fire af de stemmeberettigede op på Abildgård- skolen og stemte ved sidste valg. Og 43 pct. af dem stemte på Socialdemokraterne, som dermed blev næsten dobbelt så store i Vollsmose som i resten af landet.
Partiets spidskandidat i Odenses østkreds hedder Erik Christensen. Han mener, at mange beboere i Vollsmose opfatter Socialdemokraterne og de øvrige partier på venstrefløjen »som dem, der bedst er i stand til at føre en integrationspolitik, som falder i deres smag«.
Sammen med regeringspartneren Radikale Venstre har Socialdemokraterne før valget lanceret en plan om, at alle udlændinge, der kommer til landet, skal i ordinær beskæftigelse eller skal arbejde for deres kontanthjælp. Erik Christensen går netop til valg på at skabe flere fynske arbejdspladser, og at alle skal sikres en god uddannelse.
»En god integrationspolitik er jo også at skabe nogle muligheder for at folk kan få et job. Så har jeg også lagt rigtig meget vægt på, at der skal være mulighed for uddannelse til alle og i høj grad praktikpladser til alle dem, der vælger en uddannelse, der er afhængig af praktikpladser. Det, synes jeg også, er en del af integrationspolitikken,« siger Erik Christensen.
Skab egne job
For Qasim Ahmed var vejen ud af arbejdsløshed at skabe sit eget job ved at åbne frisørsalonen. Og han er allerede i gang med et nyt projekt: En slags autohjælp for cykler, hvor man kan få hjælp på farten, hvis ens cykel punkterer eller går i stykker.
Generelt er der gode muligheder for at få flere indvandrere og efterkommere ind på arbejdsmarkedet ved at satse på dem som iværksættere. Det mener Ridha Shimi, der er iværksætterkonsulent i Odense.
»Nydanskere har iværksættergenet i sig. De er overlevere, de tør satse, og de kan nøjes med lidt. De tænker ikke meget på tabt arbejdstid eller overarbejde. Det er med til at motivere dem mere til at starte selv,« siger Ridha Shimi, der arbejder i Stjerneskibet, som er en del af Odense Kommunes tilbud til borgere, der vil starte egen virksomhed.
Tal fra Danmarks Statistik har tidligere vist, at indvandrere er bedre til at starte egen virksomhed end etniske danskere. Tallene viser dog også, at de tjener færre penge end etniske danskere, og at deres virksomheder hurtigere går ned.
De iværksættere med anden etnisk baggrund, som Ridha Shimi rådgiver, har tit erfaring som selvstændige i deres hjemlande, men mangler viden om reglerne i Danmark for at kunne starte egen virksomhed. Udfordringen er derfor at sætte dem ind i reglerne.
»Og så er de klar. I stedet for at man begynder at lære dem, hvordan man skriver en ansøgning og sætter dem i aktivering,« siger Ridha Shimi.

