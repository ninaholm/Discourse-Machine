Maden viser de klasser, vi ellers ikke vil se
Hvad vi spiser, hvordan vi spiser det, og hvor det, vi spiser, kommer fra, er blevet den største holdningspolitiske kampplads. Her kommer de klasseskel, vi ellers ikke tør tale om, til udtryk
I en krisepræget tid kigger man i mindre grad frem mod det nye, men søger at rodfæste sin tid i noget fortidigt, noget autentisk, siger madsociologen Arun Micheelsen. Her er restaurant Nomas chefkok, Rene Redzepi, på jagt efter ingredienser i skovbunden.


 Vi er, hvad vi spiser. Og at spise er blevet den vigtigste markør for, hvilken klasse man befinder sig i.
»Klasseretorikken har ikke så meget plads i Danmark,« siger Christian Stenbak Larsen, der er lektor på Det Sundhedsfaglige og Teknologiske Fakultet på Professionshøjskolen Metropol. »Vi forstår os som én stor middelklasse, hvor få har for meget og færre for lidt, og der er ikke særlig mange områder, hvor vi vil acceptere, at der bliver sat ord på klasseforskelle. Men med maden har vi et område, der byder sig til, og hvor det er muligt at udtrykke, at der faktisk er forskel på folk.«
Derfor bliver debatten så heftig og politisk, når det angår økologi, biodynamik og lokale råvarer. Lige nu er det højstatus at lave mad, der er præget af autenticitet og en bevægelse tilbage til rødderne i bogstaveligste forstand – til dengang stenaldermanden spiste uforarbejdede rødbeder og andre råvarer.
»Begrebet autenticitet dyrkes primært af et særligt segment af veluddannede, ressourcestærke storbyboere. Gennem især det, de spiser, er de med til at producere et ideal om samfundet, hvor autenticitet spiller en central rolle,« siger Arun Micheelsen, der er ph.d.-studerende i madsociologi på forskningscentret OPUS på Institut for Fødevareøkonomi ved det Natur- og Biovidenskabelige Fakultet på Københavns Universitet.
Forskel på folk
Autenticiteten er eksklusiv og viser, at der er forskel på dem, der har råd, tid og mulighed til mad med autenticitet i forhold til dem, der ikke dyrker det hjemmedyrkede, hjemmebagte og hjemmefilosoferede liv, fordi de enten ikke har råd, tid, mulighed eller lyst til det.
Det synspunkt fremlagde madsociolog Ulla Holm i en klumme i sidste uge i Information, og det gav anledning til hidsig debat om, hvorvidt madens indpakning, grødnostalgi og ny nordisk mad også kan være med til at skabe nye nordiske klasser.
Det kan den i høj grad, vurderer kultursociolog Christian Stenbak Larsen. Men foregangsmændene for den autentiske madkultur betragter det ikke som et problem. Det er naturligt, at nogle går forrest og er elitære også i forhold til madkultur, vurderer kok, skribent og formand for Slow Food bevægelsen i Danmark, Katrine Klinken, der dog ikke bryder sig om ordet elite.
»Jeg synes, det er forkert at beskylde dem, der vælger ordentlig mad for at være en eksklusiv madelite. Tænk for eksempel på Fødevarefællesskabet (økologisk fødevarefællesskab, red.). Der har jo altid været nogen, der kæmper og går foran. Engang var økologi totalt hippie-hippie, nu er for eksempel en stor andel af al maden i Københavns Kommune økologisk. Det er det samme med Slow Food-bevægelsens ideer om lokal mad, som sådan nogle som mig prioriterer at tage et aktivt valg omkring,« siger Katrine Klinken og tilføjer:
»Jeg synes ikke, at der er noget galt med, at man i mit såkaldte segment gør noget og lever på en måde, som man tror, også på længere sigt vil gavne andre.«
Ny nordisk autenticitet
Madhistoriker Bi Skaarup finder det naturligt, at mad er blevet så politiseret og mener, det er godt, at det diskuteres så meget. Som konsulent på Claus Meyers folkekære og meget omtalte kogebog Almanak tilhører hun selv gruppen af mennesker, der vil promovere den nye nordiske madkultur, og hun vurderer, at det allerede er lykkedes at række langt ud over en lille københavnsk elite.
»Det er godt, at maden er blevet en kampplads. Det er meget interessant og gør, at helt almindelige mennesker forholder sig på en anden måde til maden, end man gjorde i 90’erne, hvor maden var industrielt fremstillet og lavkvalitet, og ingen talte om dansk mad som noget positivt. Der er masser af ganske almindelige mennesker, som har købt Almanakken og Camilla Plums bøger, fordi de vil noget andet med deres mad,« siger Bi Skaarup, der vil fortsætte med at tale om autenticitet og ny nordisk madlavning.
»Det er en glædelig udvikling, at mad er på landkortet. Der er mange som mig, der har talt enormt meget om det, men der skal tales meget, før den fiser ind – at man for eksempel godt kan bruge ganske almindelige danske gulerødder til sin aftensmad,« siger Bi Skaarup.
Der er netop blevet skabt plads til idealer om autenticitet og ny nordisk mad i den øverste samfundsklasse, fordi det rammer nogle nutidige kerneværdier, hvor fortiden får lov at spille en rolle igen, påpeger Arun Micheelsen, der er ph.d.-studerende i madsociologi:
»For 15 år siden var trenden blandt de veluddannede, ressourcestærke storbyboere typisk mad baseret på Jamie Olivers opskrifter, ligesom man for 30 år siden spiste fransk og fint. Nu er man i en mere krisepræget tid, hvor man ikke kigger frem mod nyt og spændende, men tilbage og går imod en diskurs om, at alt moderne skal være nyt. Det ideelle for de øverste lag af samfundet er at spise, så man får et bedre klima og planet, samtidig med man rodfæster sin fremtid i en fortælling om noget fortidigt – for eksempel ’det autentiske’.«
Øger skel
Fortællingen, som især overklassen spiser, er en fortælling, som øger allerede eksisterende klasseskel, fordi det kan være ovenud svært at være såkaldt autentisk. Det har den canadiske filosof Andrew Potter for nylig påpeget i sin bog og regelmæssigt på sin blog ’The Authencitity Hoax’.
Få har råd eller tid til at være reelt autentiske, og det afskærer en stor masse fra at lave den ideologisk set bedste mad. Kun få har mulighed for at følge interesseret med i deres lokale købmands vareleverancer, og samtidig risikerer deres egen billigere, mindre økologiske og mindre autentiske mad at blive nedgjort og set som udtryk for dårlig smag, som også er moralsk forkasteligt.
Muligvis er Almanakken nået vidt omkring som kogebog. Alligevel vurderer Arun Micheelsen, at den autentiske og nye nordiske mad som fænomen er forbeholdt den kulturelle og økonomiske overklasse i så høj grad, at det først er om 30 år, at danskerne i udkantsdanmark også vil kunne finde mening i at plukke egne brændenælder.
Information interviewer i de kommende dage madsociologer og madideologer om maden som kampplads

