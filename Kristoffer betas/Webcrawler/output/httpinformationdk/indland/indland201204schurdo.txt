Schur: DONG har en fantastisk fremtid for sig
Men der er ikke truffet beslutning om det store datterselskab for havmølleparker, som Anders Eldrup var ved at forberede, da han blev fyret. Med ny direktør hentet fra TDC vil processen omkring selskabet for vindkraft blive genstartet, siger DONG
DONG Energys bestyrelsesformand Fritz Schur præsenterede i går på generalforsamlingen et koncernresultat efter skat på 4,25 mia. kr. og et udbytte til aktionærerne på 1,457 mia. kr. Samtidig meddelte han, at man har fundet en ny CEO som afløser for Anders Eldrup – Henrik Poulsen, 44 år, hidtil administrerende direktør for TDC.


 DONG Energys generalforsamling blev i går afviklet i god ro og orden under et hvælvet lyseblåt loft med funklende spotlamper i hovedkvarteret i Skærbæk ved Fredericia. 55 minutter tog det dirigenten og bestyrelsesformand Fritz Schur at afvikle dagsordenen, der rummede meddelelsen om, at man har fundet en ny CEO som afløser for Anders Eldrup – Henrik Poulsen, 44 år, hidtil administrerende direktør for TDC – samt at DONG’s grønne profil og ambition er så høj som nogensinde.
DONG’s statslige ejer var repræsenteret ved en embedsmand fra Finansministeriet, men hverken han eller andre havde kommentarer eller spørgsmål til den senere tids uro om selskabet. Generalforsamlingen godkendte i enighed formandens beretning og regnskabet med et koncernresultat efter skat på 4,25 mia. kr. og et udbytte til aktionærerne på 1,457 mia. kr.
»Det er altid godt at aflægge beretning, når man har haft et godt driftsår,« sagde Schur i sin velkomst.
Han beskrev, hvordan DONG er foran sin egen plan, når det gælder at nedbringe selskabets CO2-udledning, og at der er fuld fart på investeringerne i havmølleparker. Den hidtidige strategiplan taler om at øge investeringerne i offshorevind fra 8,8 mia. kr. i 2009 til 17,6 mia. i 2015, og den plan fastholdes via forventet opstart af seks nye parker i nordeuropæiske farvande inden 2015.
Fritz Schur kommenterede ikke direkte Anders Eldrups meget omtalte Projekt Red for et nyt stort datterselskab for havvind med bl.a. pensionskasser som medejere.
»DONG Energy er et uhyre stærkt og veldrevet energiselskab med en fantastisk fremtid for sig. Bestyrelsens hensigt er at fastholde førerpositionen de kommende år,« sagde Schur.
Over for Information har informerede kilder i og uden for selskabet rejst tvivl om projektets overlevelsesmuligheder efter Eldrups afgang. Det »ligger i respirator,« har én formuleret det.
Vi er i gang
DONG’s indtil nu konstituerede direktør, Carsten Krogsgaard Thomsen, understreger, at der ikke er truffet nogen beslutning om Projekt Red endnu.
»Af den enkle årsag, at arbejdet med projektet ikke er langt nok endnu. Første skridt er at lave en juridisk spaltning af det hidtidige kraftselskab, der har omfattet både DONG’s kraftværker og vindmøller. Det er vi midt i. Når det juridiske og regnskabsmæssige fundament således er på plads, skal man sikre sig ledelse, systemer og processer, der kan understøtte væksten. Det er vi i gang med, og vi oplever fortsat stor interesse fra investorer,« siger Carsten Krogsgaard.
»At tage sådanne investorer ind som medejere af alle projekterne, kan man ikke gøre fra den ene dag til den anden. Men det arbejder vi fortsat med.«
Pensionskasserne ATP og PensionDanmark var i dialog med Eldrup om at skyde milliarder i og blive medejere af et nyt stort selskab, da DONG-chefen blev fyret. Efter fyringen sagde ATP’s direktør Lars Rohde til Berlingske:
»Vi var positive og helt klart meget interesserede i at kigge på Anders Eldrups nye forretningsmodel. Men de muligheder, der blev peget på, er nu ikke mulige at gøre til virkelighed på den korte bane.«
Hertil siger Carsten Krogsgaard, at processen gik midlertidigt i stå på grund af ledelsesskiftet, men at der stadig er interesserede investorer, og at processen vil blive genoptaget efter sommer.
»Vi håber da også, ATP vil være interesseret.«
– DONG har i dag en ledende andel på 24 pct. af det internationale marked for offshorevind. Der tales om forventede investeringer i sektoren på 1.000 mia. kr. i Nordvesteuropa frem til 2020. Skal I bevare markedsandelen, skal I altså etablere et datterselskab stort nok til at investere 240 mia. kr. Er det stadig ambitionsniveauet?
»Vi tager et skridt ad gangen. Hver gang vi skal tage en ny stor beslutning om en havmøllepark, ser vi på, om økonomien og finansieringen er til stede. Altså successiv beslutningstagning. Alt andet vil være hasarderet.«
– Er ambitionen at bevare markedsandelen?
»Markedsandel er ikke et mål i sig selv. Ambitionen er, at have en fornuftig vækst, der giver god lønsomhed, og en passende balance mellem vækst og risici.
Dialogen med ministeriet
Centrale kilder i DONG har over for Information stillet spørgsmål ved, om Projekt Red kan realiseres i sin ambitiøse form, hvis hovedarkitekten, vicedirektør Jakob Baruël Poulsen, og nogle af folkene omkring ham forlader DONG.
– Er holdet, der har udviklet Projekt Red, intakt?
»Jeg udtaler mig ikke om enkeltmedarbejdere, men jeg har en klar forventning om, at vi vil kunne bevare nogle af dem, der har været omtalt i pressen.«
– Går Jakob Baruël Poulsen på arbejde for tiden?
»Det udtaler vi os ikke om.«
I sidste ende afhænger skæbnen for et nyt stort vinddatterselskab af, om bestyrelsen og ejeren – repræsenteret ved Finansministeriet – vender tommelfingeren op eller ned. Processen med at bringe sagen frem til bestyrelsen starter igen efter sommer, siger Carsten Krogsgaard.
Information ville gerne have spurgt Fritz Schur, hvorfor han har stået fast på at varetage dialogen med Finansministeriet uden direktøren, Anders Eldrups, deltagelse. Samt om der er hold i Informations oplysninger om betænkelighed ved ambitionsniveauet hos såvel Schur som ministeriet.
Chef for DONG’s presseafdeling Karsten Anker Petersen oplyser, at Schur ikke ønsker at udtale sig yderligere om relationen mellem ham og Eldrup, og at han ikke har kommentarer til den løbende dialog med ejeren om igangværende projekter.

