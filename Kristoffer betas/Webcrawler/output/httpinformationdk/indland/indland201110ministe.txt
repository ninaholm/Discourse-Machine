Minister: Homoer kan blive livsfæller, ikke ægtefæller
Kirke- og ligestillingsminister Manu Sareen vil ikke garantere, at homoseksuelle fremover vil kunne kalde sig ægtefæller. Men flere partier og Landsforeningen for Bøsse og Lesbiske er utilfredse og efterlyser et kønsneutralt vielsesritual


 Livsfæller. Det kan blive betegnelsen, når homoseksuelle får adgang til kirkelig velsignelse. For selv om både S, SF, R og EL længe har talt for et kønsneutralt vielsesritual, så vil den nye kirke- og ligestillingsminister, Manu Sareen (R), ikke garantere, at det bliver en realitet. Muligvis ender det med, at man udformer et særskilt ritual for homoseksuelle, som dermed ikke vil kunne kalde sig ægtefæller:
»Det med 'livsfæller' er lidt en underlig ting, men måske skal man vænne sig til det. En fordel ved denne model er, at otte ud af ti biskopper bakker op, og det er meget væsentligt for mig,« siger ministeren til magasinet Out & About.
Et bredt flertal i Folketinget bakker op om en kirkelig velsignelse af homoseksuelle, og der tegner sig tre alternativer: En kirkelig registrering på linje med den, homoseksuelle i dag kan få på rådhuset, et særlig kirkeligt ritual for homoseksuelle eller et kønsneutralt vielsesritual, som man har i Sverige, og som altså benævner alle par uanset køn som ægtefæller. Til magasinet siger Manu Sareen, at han selv hælder mest til de to sidstnævnte modeller.
»Jeg er også chef for kirken og skal holde sammen på den,« siger han med henvisning til, at biskopperne efter et udvalgsarbejde selv har foreslået et særskilt vielsesritual for homoseksuelle.
EL: Ikke godt nok
Men den melding fra ministeren er Enhedslistens politiske ordfører, Johanne Schmidt-Nielsen, langt fra tilfreds med.
»Det forstår jeg ikke. Alle fire partier har talt for et kønsneutralt vielsesritual, så det troede jeg, at man stod ved,« siger hun og tilføjer om Manu Sareens ønske om ikke at splitte kirken:
»Det er da ikke kirkens opgave at definere, hvad ægteskab er. At høre den argumentation fra en radikal minister er mærkværdigt,« siger hun.
Heller ikke SF er i tvivl om, at vielsesritualet bør være kønsneutralt. Gruppeformand og kirkeordfører, Pernille Vigsø Bagge, påpeger, at det er kirken selv, der udformer ritualerne, men loven, der åbner for homovielser, bør gøre hensigten klar:
»Det er vores intention, at der skal lovgives med et kønsneutralt vielsesritual for øje. Man bør skrive ind i bemærkninger til loven, at hensigten er, at der ikke skelnes mellem folks køn, når de bliver viet. Og hvis man fortsætter forskelsbehandlingen i forhold til, hvad man kalder forholdet, så fortsætter diskriminationen,« siger hun.
Ingen copyright
I Landsforeningen for Bøsser og Lesbiske har man forståelse for den politiske nødvendighed af at indgå kompromisser, siger talsmand vedrørende kirkelige spørgsmål, George Hinge.
»Og ved at bruge et mindre værdiladet ord kan man måske få flere med. Men spørgsmålet er, om det er nødvendigt. Det eneste logiske skridt er at bruge ordet ægteskab, som heteroseksuelle par ikke har copyright på,« siger han og slutter med et spørgsmål til ministeren:
»Hvem inden for kirken tager man hensyn til? Biskopperne? Medlemmerne? Eller kirkens bestyrelse, som jo er Folketinget?«
Over for Out & About varsler Manu Sareen, at han vil indkalde alle partier til drøftelser om de forestående kirkelige velsignelser. Han afviser samtidig, at man løber fra de løfter, som de nuværende regeringspartier tidligere har givet:
»Man skal ikke lægge andet i det, end at nu går vi ud og undersøger det her for at få alle aspekter med, inden vi træffer den endelige beslutning,« siger han.
Men ministeren kommer til at forklare sig nærmere over for Johanne Schmidt-Nielsen, som vil stille spørgsmål til hans holdning på området.
Det var i går ikke muligt at få en kommentar fra Manu Sareen.

