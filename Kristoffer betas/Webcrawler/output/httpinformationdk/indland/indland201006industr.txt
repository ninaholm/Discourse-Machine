Industrien slækkede på krav til kæmpemøller
For at sikre politisk opbakning blev vindmølleindustrien ved med at slække på kravene til kæmpemøllerne i Østerild. Nu bliver to ud af syv møller delvist ubrugelige, og med de ændrede krav kunne møllerne måske have stået et andet sted


 Vindmølleindustrien og miljøministeren har været lige ivrige nok med at få vedtaget vindmølletestcentret i Østerild Klitplantage. Det mener De Radikales miljøordfører Johs. Poulsen, der peger på, at kravene til det endelige testcenter ligger meget langt fra den oprindelige plan.
»Industrien har haft en enorm interesse i at få vedtaget det testcenter. Så da man blev presset på argumenter i processen, skruede man i stedet på kriterierne,« siger Johs. Poulsen, der selv forlod forhandlingerne dagen, før regeringen, DF, S og SF nåede til en aftale.
Det begyndte med et krav om ti testvindmøller på 250 meter. Det endte med fire fuldt funktionsdygtige møller på 250 meter, en på 210 meter og to delvist ubrugelige kæmpetestmøller i skoven.
Johs. Poulsen er rystet over processen og anklager Vindmølleindustrien og miljøminister Karen Ellemann (V) for at bekymre sig mere om at få gennemført testcentret end at finde det rigtige sted til det.
»Regeringen havde skrevet facit på forhånd, og så har man justeret regnestykket undervejs for at få det til at gå op,« siger Johs. Poulsen.
Hvis man havde brugt de endelige krav som udgangspunkt, kunne man formentligt have fundet andre placeringer til testcentret end et af Danmarks få uforstyrrede naturområder, påpeger han.
Unikke skovmøller
Vindmølleindustrien har flere gange fremhævet, hvor afgørende det var for virksomhederne at få vedtaget lovforslaget inden Folketingets sommerferie, og det lykkedes akkurat på sidste dag inden ferien.
DF, S og SF strittede længe imod. Det har især været et stridspunkt, at der skal fældes store mængder skov, og i de sidste uger inden sommerferien kom flere justeringer på tale for at reducere skovrydningen. Først foreslog miljøministeren at skære antallet af møller ned fra syv til seks. Dernæst foreslog Vindmølleindustrien, at man holdt sig til syv møller, men at der ikke skulle fældes skov foran de to sydligste møller. Sådan blev det.
Dermed har man reduceret det mest sandsynlige scenarium for skovrydning fra 600 til 450 hektar. Til gengæld lever de to møller ikke op til de internationale standarter for test og måling, da de foranstående træer skaber en ukontrollabel turbulens.
Det har tidligere været nok til, at Risø DTU har afvist andre placeringer. Da tre forskere i Information foreslog en alternativ placering, hvor møllerne blev stillet i to rækker, var det netop på grund af den afledte ukontrollable turbulens, at Risø DTU forkastede ideen.
Men det er ikke længere et problem i Østerild. Det har de sidste to dage ikke været muligt at træffe Risø DTU for en kommentar, men direktør for Vindmølleindustrien, Jan Hylleberg, forklarer, at skovtestmøllerne skaber nye, unikke muligheder.
»De bidrager til, at vi kan se ud i fremtiden. Store møller i skove er globalt set meget interessant, og nu kan vi fra dansk side også medvirke til, at der bliver udarbejdet standarter for opstilling i skove,« siger Jan Hylleberg.
Ikke optimalt
Jan Hylleberg medgiver, at skovtestmøllerne ikke er den optimale løsning, da teknologien til at måle vindforholdene her endnu ikke er på plads.
Ifølge Risø DTU bliver den først klar om mange år. Til gengæld har det været vigtigt at fastholde alle syv møller, da det giver mulighed for at lave fuldskalatest i tilslutningen til el-nettet.
»For at være ærlig har den store debat om skovrydning selvfølgelig også haft betydning, og det var nemmere at finde en politisk løsning ved at opretholde skoven i syd,« siger Jan Hylleberg.
I By- og Landskabsstyrelsen afviser vicedirektør Sven Koefoed-Hansen, at man kunne have fundet andre placeringer til testcentret med de ændrede krav til vindforholdene. Her så man kun på arealet og antallet af huse, der skulle eksproprieres, mens undersøgelsen af vindforholdene først kom til på et senere stadie, forklarer Sven Koefoed-Hansen.
Til gengæld kunne man sandsynligvis godt have fundet plads til fem fulddygtige møller andetsteds, oplyser han.
»Ja, hvis vi var gået afgørende ned i antallet af møller, havde det været en anden sag. For problemet var at finde et område, der var stort nok,« siger Sven Koefoed-Hansen.
Johs. Poulsen (R) havde foretrukket, at Vindmølleindustrien og Risø DTU fra begyndelsen havde fremlagt deres smertegrænse for et testcenter, så man kunne have fundet alle egnede områder og åbent diskuteret de politiske fordele og ulemper ved dem.
»Men det kan man kun gøre, hvis ministeriet er villigt til at lave deres forarbejde. Jeg er meget ked af, at miljøministeren har set det som sin fornemmeste opgave at gå i spidsen for naturødelæggelser i stedet for at finde et fornuftigt alternativ,« siger Johs. Poulsen.
Det har ikke været muligt at få en kommentar fra miljøminister Karen Ellemann (V), der er i Grønland.


