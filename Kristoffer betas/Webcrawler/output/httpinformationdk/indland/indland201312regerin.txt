Regeringen vil vælge FN-flygtninge på en ny måde
Kvoteflygtninges integrationsparathed skal væk som krav, lød det i regeringsgrundlaget. Justitsministeren vil erstatte dette krav med krav om, at Danmark skal kunne integrere dem. Men flygtningene får stadig ikke lige muligheder, lyder det
Tanken med kvoteflygtninge er, at også de mest udsatte – som dem i Syrien – skal tilgodeses, når lande modtager flygtninge.


 
	Regeringen vil nu ændre kravene til de 500 FN-kvoteflygtninge, som Danmark årligt tager imod fra flygtningelejre rundt omkring i verden. Fremover skal disse ikke udvælges ud fra deres »integrationsparathed« men ud fra Danmarks »integrationskapacitet«.

	Efter at SRSF-regeringen i regeringsgrundlaget bebudede et opgør med flygtningenes såkaldte nytteværdi, har justitsminister Karen Hækkerup (S) netop sendt et lovudkast i høring om ændringen af kriterierne for at modtage kvoteflygtningene. I lovudkastet skriver Hækkerup, at Justitsministeriet har overvejet at udvælge flygtningene ud fra, hvem der har størst beskyttelsesbehov. Men at man ikke kan sige, nogle af disse opfylder betingelserne mere end andre, og at flygtningenes asylmotiver ofte er individuelle og svært sammenlignelige.

	»Det foreslås på den baggrund, at kriterierne for udvælgelse af kvoteflygtninge ændres, således at der tages udgangspunkt i, hvad Danmark kan tilbyde de pågældende flygtninge, sammenholdt med flygtningenes konkrete behov og forventninger, således at der etableres en varig løsning for den pågældende,« skriver justitsministeren i forslaget.

	Et kriterium, som både kan bruges til at prioritere og afvise bestemte flygtninge, når det vil være »uhensigtsmæssigt« at tilbyde den pågældende genbosætning i Danmark.

	Ifølge lovudkastet kan der ikke opstilles en udtømmende liste over grupper eller kategorier, som generelt bør prioriteres. Navnlig fordi Danmarks forudsætninger for at integrere flygtningene vil kunne ændre sig over tid. For øjeblikket har vi dog »generelt gode forudsætninger« for blandt andet at modtage seksuelle minoriteter, børnefamilier, udsatte kvinder med børn, voksne med uddannelsesbehov og menneskerettighedsforkæmpere. Det førte ellers til kritik ikke bare langt ind i regeringspartiernes egne rækker, da daværende justitsminister Morten Bødskov (S) i oktober talte om, at et kriterium om relationer til Danmark »kan gøre springet fra flygtningelejren til Danmark lettere«.

	Venstres integrationsordfører, Inger Støjberg, kaldte det et løftebrud, at regeringen ville etablere et nyt kriterium, når der før valget nærmest ikke var »grænser for elendighederne i, at vi lagde integrationskriterier ind«.

	EL: Bedre, men ikke godt nok

	I dag kritiserer Enhedslistens integrationsordfører, Johanne Schmidt-Nielsen, Morten Bødskovs efterfølger for stadig ikke at ville give flygtningene lige vilkår. »Selv om de ny regler er bedre end VK-regeringens, så er det svært at forstå, hvorfor regeringen fastholder idéen om at udvælge flygtningene ud fra bestemte kriterier – om de for eksempel er enlige kvinder. Det lyder sympatisk, men det eneste kriterium, som bør gælde, er: Hvem har det største beskyttelsesbehov? Hvilket netop er det, som FN ønsker. På den her måde frygter jeg, at der stadig er flygtninge, som vil falde gennem maskerne i det danske system,« siger hun.

	Juridisk konsulent i Amnesty Claus Juul frygter, at de ændrede regler i praksis ikke får nogen betydning, når det i bemærkningerne til lovudkastet for eksempel hedder, at den enkelte kommunes »forudsætninger for at integrere bestemte flygtninge« kan indgå i som argument udvælgelsen. En formulering, der lyder som den nuværende om »bestemte flygtninges integrationspotentiale«.

	»Mange lejre ude i verden er så rædselsfulde – mangel på basale fornødenheder, chikane, overfald, voldtægter begået af militser eller politi – at det er svært at pege på nogen, som ikke vil opleve en genbosætning i Danmark som en varig forbedring af deres livssituation. Vi finder fortsat, at det først og sidst skal være, hvem der har det mest tvingende, mest akutte behov for beskyttelse, der skal afgøre, hvem der udvælges. Vi er ikke enige i lovforslagets grundargument – at man ikke udvælger flygtninge efter, hvem der har det mest akutte, mest tvingende behov for at blive løftet ud af en flygtningelejr i den tredje verden og genbosat i Danmark,« siger Claus Juul. Amnesty er én af de organisationer, som har fået en frist til den 24. januar til at komme med indvendinger mod lovudkastet.

	Hverken Radikales integrationsordfører, Marlene Borst Hansen, eller SF’s ditto, Karina Lorentzen Dehnhardt, var på forhånd orienteret om, at det endelig lovudkast var sendt i høring. Begge forbeholder sig derfor deres støtte, indtil de har haft mulighed for nærlæse lovudkastet.

	»Ingen skal på forhånd afskæres for at komme hertil, hvis de virkelig har behov for det. Så hvis høringssvarene viser, at der er problemer, så retter vi til,« konstaterer Karina Lorentzen Dehnhardt.

	 

