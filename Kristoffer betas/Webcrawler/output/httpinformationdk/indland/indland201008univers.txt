Universiteter presser løstansatte til at arbejde gratis
Løstansatte undervisere på universiteterne  får ofte hverken løn for vejledningstimer, planlægning af undervisning eller for retning af opgaver. Fagforbund er forargede og kræver, at universiteterne holder op med at udnytte den løst tilknyttede arbejdskraft


 Ingen løn for vejledning, hvis den studerende ikke går op til eksamen. Ingen løn for planlægning af undervisningsforløb og udarbejdelse af eksamensspørgsmål. Og ingen løn for retning af opgaver.
Sådan er virkeligheden for en række løstansatte undervisere på landet to største universiteter. Det viser en stikprøveundersøgelse, de løstansattes forening har foretaget på Informations opfordring. De omkring 3.000 løstansatte undervisere på landets universiteter har i forvejen ringere vilkår end deres fastansatte kolleger og har således i årevis arbejdet på universiteterne uden at optjene pension og uden at få løn under sygdom. At flere af de løstansatte nu oplyser, at de ikke får løn for udført arbejde, overrasker ikke desto mindre formand for de løst-ansatte på Københavns Universitet, Morten Hjelt.
»Jeg er ret forfærdet over omfanget af det her. Det er fuldstændig urimeligt, at universitetet beder den løstansatte om at bære den økonomiske risiko, så de ansatte først får penge for deres arbejde, når universiteternes taxameterpenge fra staten bliver udløst. Det svarer til, at lægen kun fik løn for at gøre patienten rask,« siger Morten Hjelt.
To eksempler
Carsten Hansen, der har arbejdet som timelærer i dansk på Københavns Universitet (KU) siden 1977, vurderer, at problemet med manglende betaling er taget til de seneste par år.
»Før i tiden aftalte vi inden semesterstart, hvilke arbejdsopgaver vi havde, hvor mange timer og til hvilken pris, og vi fik løn efter antallet af studerende på holdet. Men nu kan vi først få løn efter eksamen og for det antal studerende, der består,« siger Carsten Hansen.
De løstansatte undervisere kan ifølge Carsten Hansen heller ikke længere få dækket deltagelse i forskningskonferencer. Ligesom udarbejdelse af eksamensopgaver, der tidligere blev aflønnet separat, nu bare er en del af undervisningsforpligtelsen.
Lene Waagstein, der siden 1986 har været løstansat på KU og Syddansk Universitet og nu er ansat i et vikariat som studielektor i spansk på Aarhus Universitet (AU), mener dog ikke, at manglende betaling for vejledning er noget nyt.
»Jeg har brugt rigtig lang tid på at vejlede studerende  uden at få løn for det, fordi de ikke er gået op til eksamen. Det samme gælder for de fastansattes timetal til vejledning, men de får trods alt løn alligevel. Men det er da aldrig i orden, at man udfører et stykke arbejde og ikke får penge for det,« mener Lene Waagstein.
I strid med reglerne
Økonomichef på Humaniora på KU Jan Pedersen har aldrig hørt om, at deltidsansatte ikke får betaling for vejledning, hvis den studerende ikke går til eksamen.
»Jeg kan ikke udelukke, at nogen gør det. Men det er 100 procent i strid med det cirkulære, de er ansat under. At gøre betalingen afhængig af, om den studerende går til eksamen, er en absurditet,« siger Jan Pedersen.
Det er de enkelte institutter, der laver aftaler med de løstansatte. Det har dog ikke været muligt at få en kommentar fra nogen af de pågældende institutlederne til, hvorfor de løstansatte ikke får løn for vejledning, hvis den studerende ikke går til eksamen.
Bedre forhold på AU
Formand for Timelærerforeningen på Aarhus Universitet Iben Sønderup kender til flere eksempler på gratis arbejde blandt de løstansatte. Først fra efterårssemestret i år er alle de deltidsansatte på AU f.eks. garanteret løn for at rette skriftlige opgaver og ret til at få udgifter til bøger, der skal bruges i undervisningen, refunderet.
»Men der er stadig masser af løstansatte, der sidder og planlægger næste semesters undervisning lige nu uden at få løn for det,« fortæller Iben Sønderup.
Brugen af løstansatte undervisere på universiteter er steget siden 2002, viser tal fra Danske Universiteter. Men selv om de løstansatte lærere ifølge et EU-direktiv fra 2001 skal have samme rettigheder, når det gælder pension, løn under barsel og sygdom, får undervisningsassistenter stadig ingen af delene, mens eksterne lektorer ingen pension får.
»Det er rent Klondyke, at vi som løstansatte underviserer ved universitetet ikke er sikret de samme overenskomstmæssige rettigheder som alle andre lønmodtagere i det her land,« siger Morten Hjelt.
Formand Dansk Magisterforening (DM) Ingrid Stage er foruroliget over beretningerne om manglende aflønning:
»Jeg kender ikke til nogen konkrete sager, men jeg tror, der er mange steder, hvor man er meget kreativ med at udnytte de muligheder, der er i de løstansatte, fordi universiteterne er pressede.«
Ingrid Stage afviser, at DM forsømmer at kæmpe for de løstansattes rettigheder.
»Personalestyrelsen har fuldstændig afvist at lave overenskomst på området, men vi håber, de kommer til besindelse og vil indgå i reelle forhandlinger,« siger hun.
Brug- og smid-væk
Trods restriktioner på universiteternes brug af løstansatte undervisere, mener Carsten Hansen, at holdningen på universiteterne er blevet mere respektløs.
»Der er opstået en brug- og-smid-væk-holdning over for os,« siger han.
De løstansatte undervisdere på særligt de humanistiske fag bliver på universiteterne i årevis på grund af arbejdsløshed, og fordi det er attraktivt at arbejde med sit fag på universitetet, vurderer Lene Waagstein:
»Det mærkelige er, at de fastansatte på universiteterne ikke kan se det umoralske i, at deres mangeårige kolleger fungerer som billig arbejdskraft og ikke får pension. Det er så indgroet på universiteterne, at der altid er folk, der er villige til at arbejde der, også selv om vilkårene er under al kritik.«
Formand for Akademikernes Centralorganisation (AC) Erik Gylling mener, at universiteterne i højere grad burde fastansætte personalet.
»Det for nemt bare at hænge fast i, at man ikke kan få tingene til at fungere på universiteterne uden en horde af daglejere. Det er selvfølgelig mere behageligt at slippe afsted med at have  løstansatte medarbejdere, men universiteterne må påtage sig et ledelsesansvar og hyre og fyre folk,« siger Erik Gylling.
Dekan på Humaniora på KU, Kirsten Refsing oplyser, at fakultetet opfordrer institutterne til at fastansætte de løstansatte undervisere:
»Det er bedre med én fastansat studielektor frem for syv løst ansatte undervisningsassistenter,« siger hun.


