Gymnasium for indvandrere skal fremme integrationen
Et nyt privat gymnasium for tosprogede i København skal få flere indvandrere til at tage en uddannelse og blive integreret. Vi er nødt til at lave to parallelle uddannelsessystemer, mener Venstres uddannelsesordfører. S og DF er imod opdeling af etniske danskere og indvandrere


 Til næste sommer åbner Københavns Private Gymnasium, som er et gymnasium specielt målrettet tosprogede elever.
Ideen stammer bl.a. fra forældre til børn på den tyrkiske privatskole HAY-Skolen i København, som længe har efterspurgt et tyrkisk gymnasium.
De etablerede gymnasier er simpelthen for dårlige til at fastholde gruppen af især tyrkiske indvandrere.
»Der er en tendens til, at mange tyrkiske elever dropper ud af gymnasiet, så snart de møder lidt modstand. De har simpelthen brug for mere gejst og et spark bagi. Vores formål er, at udfordre disse unges fordom og få dem til at tage en uddannelse,« siger Engin Mor.
Han er formand for bestyrelsen bestående af en gruppe mænd med tyrkisk oprindelse, som har fået Undervisningsministeriets godkendelse til gymnasiet.
Måden, hvorpå det nye gymnasium skal fastholde de tosprogede elever, er ved et tæt forældresamarbejde, tilbud til eleverne om ekstra lektiehjælp og en lærerstab, hvor minimum halvdelen er tosprogede.
»Det er essentielt, at disse elever både får opbakning fra skole og forældre. De tosprogede lærere vil ud over at fungere som rollemodeller for de unge også kunne komme i dialog med de forældre, som ikke har stærke sproglige kompetencer,« siger Engin Mor.
Bedre integration
Han forklarer, at gymnasiets værdigrundlag er det samme som på andre skoler. Samtidig skal det være åbent for alle uanset etnisk baggrund. Han forventer dog, at de fleste elever vil have tyrkisk baggrund.
I bestyrelsen mener man ikke, at et gymnasium som deres vil skade integrationen. Initiativet kommer nemlig på baggrund af, at der alt for længe har været for meget snak og for lidt handling på integrationsområdet.
»Vi i bestyrelsen så helst, at man ikke havde nogle integrationsproblemer. Faktum er desværre en anden, og jo mere vi blot snakker om det, jo større bliver problemerne.
For desværre ender det meste i snak. Vi har derfor taget et konkret initiativ, som skal ændre på integrationsproblemerne,« siger Engin Mor.
Han er selv født og opvokset i Danmark, uddannet ingeniør, og vil give tosprogede fra ressourcesvage familier hjælp til at få de samme muligheder som ham selv. For ifølge bestyrelsen skaber det bedre integration, når eleverne får en uddannelse, frem for når de springer fra, og f.eks. ender som ufaglært på et pizzeria.
»Vi har desværre det problem, at der ikke er nok tosprogede unge, som tager en uddannelse. De har for let ved at springe fra og får måske ikke tilstrækkelig opbakning hjemmefra. Det vil vi lave om på,« siger han.
Gymnasier er for alle
Venstres uddannelsesordfører Anne-Mette Winther Christiansen er forventningsfuld, hvis et gymnasium for indvandrere betyder, at gruppen får en ungdomsuddannelse.
»For så løser det en af de udfordringer, vi hele tiden står overfor,« siger hun:
»Det er som om, vi er nødt til at lave to parallelle undervisningssystemer, fordi København står over for store udfordringer, når det gælder integration. Og vi kan se, hvad der sker, når det ikke virker. Så bliver der skudt i Tingbjerg,« siger hun og henviser til HAY-Skolen, som skaber gode resultater.
Socialdemokraternes uddannelsesordfører, Christine Antorini, er imidlertid betænkelig. Hun har fulgt nogle af de arabiske friskoler i København. De har et højt fagligt niveau, men det er, fordi de ligesom danske privatskoler laver en social sortering af eleverne.
»I København modtager folkeskolerne en del elever, som de arabiske friskoler ikke vil have. Det er elever med massive problemer. Derfor er løsningen ikke, at man laver en social sortering hele vejen gennem uddannelsessystemet, men at vi i stedet får en folkeskole, der også er god for indvandrerbørnene,« siger Christine Antorini.
Hun er bekymret for, at udviklingen på folkeskoleområdet, hvor man laver særlige løsninger for religiøse, sociale eller ideologiske grupperinger, flyder over på gymnasieområdet.
»Det bryder med tankegangen om, at vi skal have nogle gode fælles uddannelsestilbud til alle,« siger hun.
Derfor vil et gymnasium for indvandrere ikke gavne integrationen.
Indvandrerne ekskluderes
Det er negativt, at tosprogede nu kan få en ungdomsuddannelse uden at møde danskere, mener Dansk Folkepartis uddannelsesordfører, Marlene Harpsøe.
»Det her bekræfter både mig og DF i, at der desværre er nogen med anden etnisk herkomst end dansk, der ikke vil være sammen med os andre. Nogen, som ikke bryder sig om at sende deres unge mennesker i et helt almindeligt dansk gymnasium, hvor mange unge tager deres eksaminer år efter år,« siger hun.
Marlene Harpsøe synes, det er et integrations- fremfor et samfundsproblem, at mange tosprogede ikke tager en uddannelse.
- Men er det ikke det danske samfund, som skal sørge for integrationen?
»Jo, men dem, som kommer hertil, skal også gøre en indsats for at blive integreret. Over 60 procent af de elever, der går i folkeskolen, som taler arabisk hjemme, er funktionelle analfabeter. Det handler i høj grad om, hvordan man derhjemme reagerer i forhold til, om man vil integreres eller ej,« siger hun.
Selv om Christine Antorini og Marlene Harpsøe er imod det nye gymnasium, ønsker de ikke at forbyde f.eks. religiøse privatskoler.
»Det er essentielt i forhold til vores samfund og måden vi ser på vores uddannelsessystem, at der skal være mulighed for frihed til at oprette friskoler, grundskoler og gymnasier,« siger Marlene Harpsøe.
Engin Mor er godt klar over, at det kan diskuteres, om det her en den rigtige måde at skabe integration på. Han henviser til, at vi om få år vil kunne se, om det var det hele værd.


