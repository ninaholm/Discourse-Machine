Grådigheden er ikke opstået i et socialt og økonomisk tomrum
Markeds-fundamentalister vil gerne forklare finanskrisen og de spektakulære svindelsager som resultater af enkelt-personers grådighed. Men måske skal man se krisen og de kriminelle handlinger i et bredere samfundsmæssigt perspektiv


 Vi husker tv-serierne Dallas og Dollars om stinkende rige, hvide amerikanere og Cosby om charmerende, intelligente sorte amerikanere. Vi oplevede dem dengang som underholdende karikaturer af 'den amerikanske drøm'.
Drømmen har to versioner: De europæiske indvandreres drøm om opstigning from rags to riches, fra pjalter til rigdom, og Martin Luther Kings I have a dream om lige muligheder for sorte og hvide. Begge drømme er jævnt hen gået i opfyldelse - for enkelte individer med særlige talenter (f.eks. Bill Gates og Barack Obama). Men de økonomiske og sociale strukturer har hele tiden gjort det svært for det store flertal. På det seneste er det som bekendt gået helt galt med økonomien i USA, også for mange af dem, der troede at have realiseret drømmen om rigdom.
På CNN så jeg for nogle dage siden et indslag med et midaldrende amerikansk ægtepar, der grædende viste deres - så vidt jeg husker - 1.200 kvadratmeter store luksushus frem. De havde de sidste fire måneder ikke kunnet betale afdrag og renter, og nu var risikoen for at miste huset overhængende. Historien meldte ikke noget om, hvor store lån parret havde optaget for at kunne købe huset og dets luksuriøse indbo.
Ambition
Den amerikanske sociolog Robert K. Merton hævdede i tiden efter depressionen i 1930'erne, at det amerikanske samfund i sig selv er 'kriminogent': Den grundlæggende dyd, nemlig ambition, fremmer den grundlæggende last, nemlig kriminel adfærd. I et samfund, der fortolker økonomisk fiasko som personlig svaghed snarere end som et strukturelt problem, og hvor fattigdom fører til skamfølelse snarere end politisk vrede, vil presset for at opnå økonomisk succes let blive så stærkt, at den enkelte fristes til at finde illegitime veje til målet. I sociologisk forstand er der ifølge Merton tale om innovation eller opfindsomhed, når en person bruger kriminelle metoder, fordi hans opvækst og miljø ikke giver adgang til de konventionelt vedtagne (f.eks. formuende forældre, høj uddannelse, godt arbejde, indflydelsesrige bekendtskaber). 
Merton kunne ikke vide, at det politiske og økonomiske mantra fra og med 1980'erne blev greed is good, grådighed er det, der driver økonomien, og at hans teori dermed er blevet endnu mere relevant. De seneste årtier har stået i grådighedens tegn. Det er ikke nok at have 'nok'. Drømmen realiseres ikke én gang for alle. Store og små virksomheder skal ekspandere og øge fortjenesten, gerne ved hjælp af 'fjendtlig' overtagelse af konkurrenter. Ejere skal have mere og mere profit og CEO'erne højere og højere lønninger for at kunne fremstå som succesfulde, gerne på bekostning af børnearbejdere og andre, der arbejder 'på gulvet', f.eks. i et u-land. Folk skal kunne købe stadig større boliger, gerne mere en én, dyrere biler, mere luksusudstyr af enhver slags, etc. Fristelsen til at gøre det for lånte penge eller bruge svinske, hensynsløse og endda kriminelle metoder forstærkes, også hos dem, der egentlig ikke behøver det for at leve et rimeligt liv. 
Valget af (kriminel) metode afhænger ifølge en anden amerikansk sociolog, Edwin H. Sutherland, af, hvad man har lært i sit miljø, og hvad ens situation giver mulighed for. En begavet Stein Bagger skaffer finansiering ved hjælp af fantasiprodukter og varm luft. En smart Kurt Thorsen gjorde det ved hjælp af falske underskrifter. En arbejdsløs Brian uden særlige evner må ty til røveri af få kroner i døgnkiosken. Mere sofistikerede bander gennemfører spektakulære overfald på pengetransporter og stikker af med millioner. Men incitamentet er det samme: At skaffe penge til den livsstil, som samfundet, ens nærmeste omgivelser og en selv forventer. 
'Grådighed er godt'
Den engelske kriminolog David Nelken mener, at begreberne grådighed og magt alt for ofte bliver forbigået som motiver, når det gælder at forklare økonomisk kriminalitet begået af samfundets elite. Man må gøre sig klart, siger han, hvilke perspektiver de mennesker har, som begår, hvad der på engelsk kaldes white collar crime, også selv om det måtte være politisk usmageligt for visse forskere. Med det sidste mener han formentlig de kriminologer, der tager afstand fra enhver individuel forklaring på kriminalitet.
Nelken har selvfølgelig ret, men han glemmer, at individuelle motiver ikke opstår i et socialt og økonomisk tomrum. Når det bliver in at promenere overvældende luksus, når en Stein Bagger hyldes som årets iværksætter, når der er prestige i omgang med milliardærer, så signaleres det, at grådighed er godt. Når de politiske vinde blæser i retning af, at et stort personligt forbrug ("pengene ligger bedst i borgernes lommer") er bedre for samfundsøkonomien end fælles offentligt forbrug, og at alle slags aktiviteter (f.eks. pasning af gamle og helbredelse af syge) skal udføres som profit-orienteret privat virksomhed, så signaleres det, at grådighed er godt. I et samfund, hvor markedet styrer politikken og ikke omvendt, er grådighed godt for den enkelte og nødvendig for samfundsøkonomien - til en tid. 
Vi kan forklare finanssektorens kollaps og de spektakulære svindelsager i USA (og i mindre dansk målestok) med enkeltpersoners grådighed, sådan som medier, eksperter og markedsfundamentalister har stået i kø for at gøre det. Den tænksomme kriminolog vil mene, at individforklaringer kun kan sige noget fornuftigt om kriminalitet, hvis de sættes ind i en samfundsmæssig sammenhæng.

