Nu skal der bruges penge - men kassen er tom
Pengene fosser ud af statskassen, men økonomernes svar er ikke tilbageholdenhed. Tværtimod. Der skal skrues op for pengestrømmen, hvis krisen skal vendes. For første gang i mange år vil politikerne blive nødt til at basere finansloven på lånte penge
De fede tider er forbi. Mens Thor Pedersen og Lars Løkke stod i spidsen for Finansministeriet bestod deres opgave først og fremmest i at undgå overophedning af økonomien. Nu anbefaler de økonomiske vismænd at bruge løs af lånte penge for at dæmme op for krisen.


 Når regeringen i morgen præsenterer sit forslag til finansloven for 2010, bliver det uden ord som 'overskud' og 'overophedning'. Tværtimod er tabene for de offentlige kasser så store, at man kunne have bygget 22 nye store sygehuse eller seks Storebæltsbroer for pengene.
Og den økonomiske nedtur er så stejl, at der er brug for mange milliarder til at sparke samfundet i gang igen. Hvor mange ekstra penge, der er brug for, og på hvilke måder de skal fordeles, bliver årets politiske hundeslagsmål. Og det bliver ikke mindre råt af, at også nogle af de hurtige gevinster fra Nordsø-olien er ved at slippe op, pointerer Socialdemokraternes finansordfører, Morten Bødskov:
»Det er en helt ny situation, som vi sidder med omkring forhandlingsbordet. Regeringen har hidtil haft en ekstrem økonomisk rygvind og har kunnet camouflere enorme skattelettelser i engangsindtægter fra aktiebeskatningen og Nordsø-olien. Det kan den ikke mere.«
Der er med andre ord ikke mange gratis omgange i dette års finanslovforhandlinger. Pengene skal enten lånes eller findes ved besparelser, der ikke forværrer krisen ved at skabe større ledighed. Det bliver »en finanslov uden festfyrværkeri« forudser de konservatives finansordfører:
»Det bliver en balancekunst at gøre det, der skal til, så vi kommer nænsomt gennem krisen og får bevaret så mange arbejdspladser som muligt - og samtidig være påpasselig med de penge, vi bruger, for det bliver jo på lånte penge,« siger Mike Legarth (K).
Svær balance
Hvis Lars Løkke Rasmussen (V) huskes som en finansminister, der sad tungt på en overfyldt statskasse for at undgå, at de ophobede rigdomme ødsledes væk af kommuner og andre langfingrede velfærdssoldater, så vil Claus Hjort-Frederiksens (V) blive husket som ham, der stod bøjet over kisten for at finde mønter nok i den slunkne kasse til at holde rigets trofaste styrker i gang. Og for en gangs skyld vil han have landets fremmeste økonomiske rådgivere med sig, hvis han forgriber sig på pengekassen.
For de nye tider betyder også helt nye toner fra Det Økonomiske Råds vismænd, som ellers i årevis har messet tilbageholdenhed og stram finanspolitik.
I dag opfordrer de politikerne til at købe flest mulige job for pengene. En engangsinvestering på 10 milliarder kroner til offentlige byggerier, veje og renoveringsopgaver kan redde 20.000 danskere fra arbejdsløshed, vurderer vismændene:
»Det er et kompromis mellem hensynet til at bekæmpe ledigheden - og et mere langsigtet hensyn til de offentlige finanser. Hvis man bare lader tingene spille sig helt uhæmmet ud, så vil det føre til unødige lukninger af arbejdspladser, som ellers på længere sigt ville være helt levedygtige,« siger overvismand Peter Birch Sørensen.
Roden til alt ondt
Allerede nu betyder den stigende ledighed et voldsomt træk på de offentlige kasser, der ikke blot går glip af skatteindtægter, når folk ikke længere får løn, men også må punge ud med kontanthjælp og dagpenge.
Finansministeriets budgetoversigt fra maj viser en dramatisk forværring af statsbudgettet i løbet af krisens første år. I 2008 kunne daværende finansminister Lars Løkke Rasmussen fremvise et rekordstort overskud på statsfinanserne på 72,3 milliarder kroner.
Et år senere står hans efterfølger Claus Hjort Frederiksen med et underskud på 21,5 milliarder kroner i år og 60 milliarder i 2010. Forskellen på 134 milliarder kroner svarer til seks Storebæltsbroer eller 22 splinternye sygehuse. Læg så til at underskuddet betyder, at vi lever for lånte penge, og at gælden på den 'kassekredit', som vi ellers var godt på vej til at betale ud, er vokset fra 11 til 16 milliarder på et enkelt år.
Men selv om det kan virke risikabelt at skrue det offentlige forbrug op, netop når kassekreditten i forvejen går i minus, så kan det blive endnu dyrere for samfundet, hvis der ikke investeres i arbejdspladser nu og her påpeger professor i økonomi ved RUC, Jesper Jespersen:
»Vi laver et underskud i samfundsøkonomien lige nu, fordi vi ikke bruger de ressourcer, vi har, både i form af arbejdskraft og kapital. En måde at aktivere ressourcerne på er at øge underskuddet på de offentlige finanser i en midlertidig periode. Den langsigtede samfundsøkonomiske risiko ligger i, at samfundet taber for mange årgange på gulvet, hvis ledigheden bider sig fast, og 1980'ernes og 1990'ernes ungdomsarbejdsløshed gentager sig,« advarer professoren.
Vækstpakke
Politikerne er imidlertid langt fra enige om, hvor mange penge der skal bruges, og om de skal stimulere privat eller offentligt forbrug. Finanslovforslaget i morgen bliver regeringens bud. På forhånd har statsminister Lars Løkke Rasmussen meldt ud, at han ikke mener, at store vækstpakker til det offentlige er løsningen. Danmark er et meget lille tandhjul i den store internationale økonomi, og selv om det godt kan betale sig at holde det i gang, så må vi indstille os på, at det »skal blive værre, før det bliver bedre«. De konservative er enige:
»Man kan godt bidrage til, at vi holder en vis vækst, og at vi minimerer effekterne af krisen. Men krisen er noget, der har ramt os udefra, og den kan vi i Danmark ikke gøre noget ved,« forklarer finansordfører Mike Legarth (K).
Og det er præcist her, de ideologiske skel deler Folketinget, mener Morten Bødskov (S), som hellere ser en stor vækstpakke i går end i morgen.
»Regeringen tror så meget på markedsøkonomien, at man har svært ved at se, at man som politiker kan gøre noget for at forandre det. Det er dér, jeg tror den fundamentale forskel er. Vi tror på, at det kan lade sig gøre at tage hårdere fat om rattet,« siger den finanspolitiske ordfører. Ugebrevet A4


