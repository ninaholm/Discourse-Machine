Danske forskere går uden om plagiat-kontrol
Plagiering af akademiske afhandlinger og artikler er et stigende problem internationalt. Men herhjemme er det kun de studerende og ikke forskerne, der bliver tjekket for, om de skriver af. Rektorformand åbner for dansk fuskertjek


 Forskerfusk har nået Europas elite og fældet den tyske forsvarsminister, den ungarske præsident og en række andre politikere, der alle har fået frataget deres doktorgrader. Senest er også den tyske forskningsminister kommet under anklage, mens en dansk terrorforsker undersøges for at have skrevet omfattende afsnit af i sin ph.d.-afhandling. Sagerne er udtryk for et stigende problem med plagiering i Europa, mener it-professor Debora Weber-Wulff fra Universitetet for Anvendt Videnskab i Berlin, der har forsket i plagiering siden 2002.
»Folk plagierer mere og mere, fordi de har vænnet sig til at slippe af sted med det. Der bliver generelt gjort meget lidt på området,« siger Debora Weber-Wulff, der også er medstifter af netværket VroniPlag, som bragte den danske terrorforskers formodede fusk frem i lyset. Mens der findes særlige programmer til plagieringskontrol af de studerendes opgaver og specialer, bliver danske ph.d-er og forskere ikke kontrolleret for plagiat, når de udgiver forskningsartikler og afhandlinger.
»Det har ikke været et emne, vi har haft fokus på. Vi har ikke regnet med, at det var et større problem, som vi burde interessere os for,« siger Jens Oddershede, rektor for Syddansk Universitet og formand for rektorkollegiet.
Herhjemme har der ikke været indberettet nogen sager om plagiering til Udvalgene for Videnskabelig Uredelighed (UVVU) i mere end 10 år, fortæller Albert Gjedde, der er professor på Københavns Universitet og indtil for nylig suppleant i UVVU.
»Det kan være, at det i virkeligheden skyldes uvidenhed. Der har været et par større sager før internettet, så enten bliver plagiat ganske enkelt taget i opløbet eller også bliver det ikke opdaget,« siger Albert Gjedde.
Imidlertid er flere videnskabelige tidsskrifter begyndt at kontrollere for plagiat, og det kan være, at danske universiteter også selv skal til at tjekke deres forskere, siger Jens Oddershede.
»Jeg er overbevist om, at det også kommer på dagsordenen i Danmark.«

