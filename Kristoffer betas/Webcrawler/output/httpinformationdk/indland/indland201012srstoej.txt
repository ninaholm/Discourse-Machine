S og R: Støjberg fordrejer fakta
Radikale og Socialdemokraterne anklager Inger Støjberg (V) for at undertrykke væsentlig viden om aktivering. V og DF afviser at støtte den indsats, som regeringens egne forskere anbefaler
Beskæftigelsesminister Inger Støjberg (V) har plukket i konklusionerne far en rapport for at finde argumenter for sin lovændring. 'Kritisabelt', siger Socialdemokraterne.


 Inger Støjberg (V) må ikke bare tage de konklusioner, hun har brug for, og smide resten i skraldespanden. Sådan  lyder det fra Socialdemokraterne og Radikale Venstre, efter at Information i går kunne afsløre, at Inger Støjberg undsiges af forskerne bag de rapporter, ministeren bygger regeringens aktiveringspolitik på.
»Det er kritisabelt, at hun ikke forelægger hele analysen af, hvad der virker bedst for kontanthjælpsmodtagerne,« siger arbejdsmarkedsordfører Torben Hansen (S).
Beskæftigelsesministeren har flere gange insisteret på, at virksomhedsrettet aktivering i sig selv har den bedste effekt i forhold til at få de svageste kontanthjælpsmodtagere tilbage i arbejde.
»Selv ledige, der er langt fra arbejdsmarkedet, kan gennem en lille tilknytning til arbejdsmarkedet opleve, at deres arbejde betyder noget for virksomheden. Og det kan i sig selv give øgede ressourcer og motivere til at prøve kræfter med et job eller en uddannelse,« sagde Inger Støjberg i et mailsvar til Information i sidste uge. Men de to rapporter, som ministeren henviser til som dokumentation, undergraver hendes egen påstand. Virksomhedspraktik virker kun, når man samtidig behandler de problemer, som kontanthjælpsmodtagerne har ud over ledighed, fortalte forskerne bag rapporterne i gårsdagens Information.
Ministerens halve gengivelse af konklusionerne går igen i de nye aktiveringsregler, som Folketinget andenbehandlede i går. Her bliver kommunerne kun belønnet for at sende ledige i virksomhedspraktik, mens den understøttende behandlingsindsats står for kommunens egen regning. Og det er et problem, mener Radikale Venstre.
»På så centralt et område er der ikke råd til, at man af ideologiske eller økonomiske grunde underbetoner væsentlige konklusioner. Jeg er bekymret for, om vi får den effekt, vi drømmer om, når der nu helt entydigt ikke er incitament til at lave kombinerede forløb,« siger arbejdsmarkedsordfører Morten Østergaard (R).
Mærkværdig tænkning
Men det gør ikke indtryk på Venstres arbejdsmarkedsordfører, Ulla Tørnæs, at en af forskerne bag regeringens egen rapport påpeger, at det bliver økonomisk svært for kommunerne at yde den koordinerede indsats.
»Jeg kan ikke se noget i lovgivningen, der hindrer det, medmindre man accepterer den præmis, at kommunerne skal kassetænke,« siger hun.
Ulla Tørnæs mener, at jobcentrene har både pengene og mulighederne for at yde de ledige, den indsats, der skal til, uden at blive belønnet ekstra for det.
»Det ville være udtryk for en mærkværdig tænkning, hvis kommunerne ikke vil investere i den rette indsats, fordi der kun bliver givet den lave refusion,« siger hun.
Ulla Tørnæs støttes af Dansk Folkepartis arbejdsmarkedsordfører, Bent Bøgsted, der påpeger, at det er et økonomisk incitament i sig selv for kommunerne at få de ledige i job og væk fra offentlig forsørgelse.
»Du får det til at lyde, som om der ikke bliver lavet en indsats, hvis ikke der bliver givet et økonomisk incitament til det,« siger Bent Bøgsted.
- Hvorfor så i det hele tage lave økonomiske incitamenter?
»Hvis der bliver givet ens refusion for det hele, så bliver der ikke lavet nogen indsats. Det har vi set tidligere.«
-Men hvis man vil have de svageste ledige i virksomhedsrettet aktivering, kræver det også et parallelt behandlingsforløb. Hvorfor så ikke give incitament til begge dele?
»Det er fordi, den korteste vej til arbejdsmarkedet er den direkte kontakt til arbejdsgiver,« siger Bent Bøgsted.
Torben Hansen (S) kalder det noget vås, at kommunerne selv må planlægge behandlingsindsatsen.
»De, der sidder i kommunerne, ved godt, hvad der er bedst for den enkelte. Men den beslutning har ministeren allerede taget for dem, og der kan vi se, at der er behov for flere forskellige indsatser,« siger Torben Hansen.


