Danmark taber første slag om forandringer i GGGI
En central del af regeringens planer for forandringer i GGGI møder modstand fra Norge og organisationens egen generaldirektør. Organisationen må finde ud af, om den vil være vækst- eller bistandsorganisation, mener ngo
Yvo de Boer – der her ses under COP15, hvor han var FN’s klimachef – har som generaldirektør i GGGI sagt til Norge, at det omstridte London-kontor ikke skal nedlægges.


 Det var så vigtigt for ham. Men nu ser det vanskeligt ud. Da handels- og udviklingsminister Mogens Jensen (S) kom under beskydning for sin beslutning om at forny den årlige bevilling på 30 millioner kroner til det omstridte Global Green Growth Institute (GGGI), forsvarede han sig med, at der skulle ske kraftige forbedringer i klimaorganisationen.
Det var »helt afgørende« for ministeren, »at organisationen fremadrettet fokuserer indsatsen i de udviklingslande, det hele handler om, og som i den grad har brug for grøn omstilling,« som han formulerede det i en pressemeddelelse i maj.
Mere konkret betød det blandt andet lukning af organisationens dyre og omstridte kontor i London.
Det har imidlertid vist sig svært at komme kritikerne i møde. En beslutning om at lukke Londonkontoret vil ifølge Mogens Jensen kræve konsensus i bestyrelsen. Men det er ikke alle i og omkring GGGI, der finder det lige så afgørende som ministeren at lukke Londonkontoret. Som Information på baggrund af en aktindsigt i dag kan fortælle, er Norge skeptisk. Og selv om Mogens Jensen i en kronik har hævdet, at generaldirektøren var på hans hold i sagen, viser et norsk referat fra det seneste bestyrelsesmøde, at generaldirektøren »under hånden« giver udtryk for den stik modsatte holdning til Norge.
Striden ærgrer klimatalsmand for Folkekirkens Nødhjælp Mattias Söderberg, som er en af dem, der har efterspurgt mere fokus på fattigdomsbekæmpelse i GGGI’s arbejde.
»GGGI og dets medlemslande bliver nødt til at gøre op med sig selv, om man først og fremmest skal være en vækstorganisation eller en bistandsorganisation. De nye signaler fra de Boer peger mest i retning af fokus på vækst. Det er helt i orden, men så skal vi bare ikke bruge bistandskroner på det,« siger Mattias Söderberg. Over for Mogens Jensens ønske om at lukke Londonkontoret for at øge fokus på fattigdomsbekæmpelse står blandt andre Norges frygt for, at det kan skade GGGI’s image.
»Fra norsk side blev det påpeget, at i en tid hvor GGGI har været genstand for meget negativ opmærksomhed og har behov for at konsolidere sig, er det ikke det rigtige tidspunkt at signalere, at organisationen nedlægger kontorer/virksomhed. Dette kan sende et negativt signal eksternt, som potentielt kan få uheldige konsekvenser, bl.a. for funding,« fremgår det af Norges referat fra bestyrelsesmødet i juni.
Dertil kommer også, at »tilstedeværelse i Europa kan være vigtig«, for eksempel »ved at være nærmere det finansielle miljø i London og/eller forskningsmiljøet«.
På bestyrelsesmødet blev det på norsk foranledning besluttet at udsætte afgørelsen om Londonkontorets fremtid til næste bestyrelsesmøde, der er planlagt til november. I mellemtiden skal GGGI opsige den nuværende lejekontrakt og gå i gang med at lede efter nye lokaler.
Meldt til Rigsrevisionen
Når GGGI’s Londonkontor er stærkt omdiskuteret, skyldes det blandt andet, at Udenrigsministeriet i april indrapporterede GGGI til Rigsrevisionen, fordi organisationen havde lejet nye lokaler i netop London til en langt højere pris end det budgetterede – vel at mærke uden at spørge bestyrelsen om lov. Lokalerne koster ifølge flere danske medier godt 30.000 amerikanske dollar – svarende til 165.000 kroner – om måneden, hvilket er næsten dobbelt så meget, som organisationen havde budgetteret med. Tallet skal ses i forhold til det lave antal medarbejdere. I december oplyste GGGI således til Information, at kontoret beskæftigede mindst seks ansatte. Ifølge Ekstra Bladet var der i maj måned i år officielt beskæftiget syv.
Reelt huser kontoret dog langt flere. Ekstra Bladet har tidligere »fra højtplacerede kilder« erfaret, at en organisation ved navn New Climate Economy (NCE) opererer derfra. Det bekræftes af en aktindsigt, Information har fået via norske myndigheder. »Londonkontorets vært er GGGI, og det skiftede lokation, da GGGI flyttede i februar 2014,« lyder det i NCE’s seneste kvartalsrapport.
Lederen af NCE er Jeremy Oppenheim, direktør i konsulentvirksomheden McKinsey, som har haft et så nært forhold til GGGI, at det har ført til kritik fra flere eksperter samt den koreanske rigsrevision. Blandt andet fik konsulentvirksomheden i strid med GGGI’s regler flere millionkontrakter uden konkurrence – i flere tilfælde underskrevet med tilbagevirkende kraft. Det var Jeremy Oppenheim, der på Mckinseys vegne skrev under på de kontrakter, som siden fik hård kritik af den koreanske rigsrevision.
Som Information tidligere har afdækket skete alt dette, mens en McKinsey-medarbejder udstationeret hos GGGI – Mattia Romani, en af Oppenheims underordnede – befandt sig i det, eksperter har kaldt en »dobbeltrolle«. Romani er i dag vicegeneraldirektør i GGGI og har blandt andet ansvaret for Londonkontoret. Den nye organisation, NCE, har fået over 50 millioner norske kroner af blandt andre Norge til et etårigt prestigeprojekt. Den berømte økonom lord Nicholas Stern er som formand for det såkaldte ’Economic Advisory Panel’ en drivende kraft i NCE og har tidligere i en årrække fungeret som næstformand i GGGI. Information har blandt andet afdækket, at det forskningsinstitut på London School of Economics, som Stern er formand for, fik en millionbevilling af GGGI uden udbudsrunde, mens Stern samtidig var næstformand i GGGI.
Information har forgæves forsøgt at afklare, hvad forklaringen er på de modstridende meldinger om Yvo de Boers holdning til Londonkontoret. Men GGGI er ikke vendt tilbage med svar på Informations spørgsmål til generaldirektøren.

