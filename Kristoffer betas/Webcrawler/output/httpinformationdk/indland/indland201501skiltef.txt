Skilte forældre får begge ret til at få post om børnene
’Det er ikke at behandle forældre ligeværdigt, når kun den ene får besked fra kommunen om for eksempel tilbud i børnehaven,’ lyder det fra ligestillingsministeren om myndigheders praksis med kun at sende meddelelser om børnene til kun den ene forælder
’Det er jo en skandale, at de offentlige myndigheder simpelthen ikke er i stand til at håndtere, at et barn har to forældre,’ siger formanden for Foreningen Far, Jesper Lohse.


 Ingen forældre skal fremover kigge forgæves i postkassen eller indbakken på computeren, når offentlige myndigheder sender besked om deres børn.
Ligestillingsminister Manu Saaren (R) »indskærper« over for kommunerne, at begge forældre skal have de samme oplysninger om deres barn, uanset om de bor sammen eller ej. I dag er de fleste børn nemlig typisk registret under moderens navn, så kun hun får post, der vedrører barnet, selv om forældrene deler forældremyndigheden. Men det er kønsdiskrimination, understreger Manu Saaren.
»Det er ikke at behandle forældre ligeværdigt, når kun den ene får besked fra kommunen om for eksempel tilbud i børnehaven. Vi er altså i 2015, og der er ikke en etter og toer i den sammenhæng. Begge forældre skal selvfølgelig have mulighed for at udøve forældreskabet på lige fod,« siger ligestillingsministeren som mener, at ændringen også vil have en »kraftig signalværdi«.
Manu Saaren har ikke en samlet oversigt over de offentlige myndigheders praksis på området, men får ofte henvendelser fra forældre, som ikke har adgang til – eller ikke modtager – de oplysninger om deres barn, som de mener at have ret til.
Ligebehandlingsnævnet har da også afgjort flere sager om forskelsbehandling på grund af køn i forbindelse med manglende kommunikation fra kommunen til den ene af forældremyndighedsindehaverne. Nævnet har i sagerne fastslået, at kommunikation til kun den ene af forældrene er forskelsbehandling på grund af køn. Når forældrene har fælles forældreret kan begge da også eksempelvis bede en myndighed om aktindsigt i dennes oplysninger om barnet. Hvilket gælder, uanset om forældrene er gift, samlevende eller ingen af delene.
Klager fik medhold
Senest har Ligebehandlingsnævnet givet en klager medhold i, at kommunen skal sende orienterings- og indskrivningsbreve til begge forældre, når barnet skal begynde i skole.
Efter overgangen til digital post den 1. november til burde det ellers være en enkelt sag at sende posten til begge forældre, mener Manu Saaren.
»Efter vi er gået over til digital post, er problemet jo blevet meget tydeligt. Der ligger vi helt fremme teknologisk. Men alligevel hænger man stadig fast i en forældet kommunikation, med hensyn til hvem man skal henvende sig til omkring børnene,« siger ligestillingsministeren.
Foreningen Far har kritiseret, at en tredjedel af alle børn efterhånden har forældre, som ikke bor sammen, og hvoraf den ene derfor risikerer at gå glip af vigtige meddelelser fra skolen, fra skolefritidsordningen eller andre offentlige myndigheder om deres børn.
»Det er jo en skandale, og skandalen ligger i, at de offentlige myndigheder simpelthen ikke er i stand til at håndtere, at et barn har to forældre,« siger formanden for Foreningen Far, Jesper Lohse, og fortsætter:
»Baggrunden er, at de offentlige myndigheder historisk har sendt ud til moderen eller, hvis forældrene ikke bor sammen, til bopælsforældren. Bopælsforælderen er faktisk den eneste, myndighederne har registreret. Det er helt absurd, at ingen har opdaget, at det her faktisk rammer en tredjedel af de danske børn«.
Chefen for Kommunernes Landsforenings (KL) Kontor for Digitalisering og Borgerbetjening, Pia Færch, skriver i en kommentar, at KL »naturligvis« tager Ligebehandlingsnævnets seneste afgørelse om orienterings- og indskrivningsbreve til sig.
»KL forventer, at alle kommuner dermed er blevet opmærksomme på afgørelsen og justerer praksis, hvis man ikke hidtil har sendt brev til begge forældre.«

