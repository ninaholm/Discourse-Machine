Tavse forskere og døve ministre
Forskerne skal blive bedre til at dele deres viden med lovgiverne - også selvom den er kontroversiel, lød det på årsmødet i Videnskabernes Selskab. Men hvad nu, hvis man ikke føler, at lovgiverne lytter?


Forskerne skal være mindre bange for at fortælle, hvad de ved, siger Marianne Jelved. Hun står foran et enormt Krøyer-portræt af 1890'ernes videnskabelige elite. Som ny formand for Folketingets videnskabsudvalg er hun inviteret til at tale ved Videnskabernes Selskabs Forskningspolitiske Årsmøde. Mellem Jelved og maleriet sidder nutidens videnskabelige elite og lytter."I bliver nødt til at gå ud og sige noget, for de politiske beslutningstagere er afhængige af jer. Når I holder viden tilbage, så lader I beslutningstagerne i stikken, for det er jer, der skal levere den viden, vi bør træffe vores beslutninger på baggrund af," siger Marianne Jelved.Hun henviser til dengang da undervisningsminister Bertel Haarder ville inddele undervisningen i dansk på seminarierne efter klassetrin - og ingen med forstand på danskfaget ifølge Jelved turde sige til ham, at det var en dårlig idé:"Dansklærerforeningen endte med at anbefale den model, der var den mindst skadelige. Og det så ministeren som et udtryk for, at han havde opbakning fra eksperterne."Det er den helt forkerte måde at gøre det på:"I skal ikke snakke beslutningstagerne efter munden," siger Jelved, der fornemmer, at mange forskere har den opfattelse, at "det er bedre at være i kridthuset."'Tiltagende døvhed'Jelveds oplæg får flere i salen til at røre på sig. Mange af de tilstedeværende er forskere, der ofte er ude og sige, hvad de mener. Ved sidste års forskningspolitiske møde sagde selskabets præsident, Tom Fenchel, eksempelvis direkte til videnskabsminister Helge Sander, at den var helt gal med forskningspolitikken i Danmark. Og da ministeren tidligere på dagen var på besøg, forsøgte lektor på Københavns Universitet, Sune Auken, ihærdigt at få ministeren til at svare på, hvor mange underskrifter imod universitetsloven, han skulle samle, før ministeren vil holde op med at kalde kritikerne for 'nogle få utilfredse.'"Han ville jo ikke svare på mit spørgsmål," siger Sune Auken og fortsætter:"Vi har en følelse af, at ministeren er døv. Det er meget svært at trænge igennem med noget som helst."Samme holdning har Frans Gregersen, der er professor i dansk ved Københavns Universitet:"Det er tendens til en tiltagende døvhed blandt politikerne. Tidligere i dag stod Helge Sander og efterlyste ideer til, hvordan man kan bryde den sociale arv. Hvis der er noget, han ikke har gidet at lytte til igennem de seneste år, så er det, hvordan man gør præcis det," siger han.MedansvarMarianne Jelved mener ikke, at forskerne skal forvente, at politikerne straks gør, som de siger:"Det er jo legitimt for en politiker at have en forestilling om, hvordan samfundet skal indrettes. Men jeg anklager blot de, der ved bedre, for ikke at sige deres mening."Marianne Jelved får støtte fra en anden oplægsholder, Mette Bock, der har titel af programproduktionsredaktør ved DR, men indtil for nylig var prorektor for videnspredning på Aarhus Universitet:"Politikerne har ret til at tage dumme beslutninger. Men hvis I ikke deler den viden, I ligger inde med, fordi det nu engang er det nemmeste og mest bekvemme, så har I et medansvar for de dumme beslutninger," siger hun.
