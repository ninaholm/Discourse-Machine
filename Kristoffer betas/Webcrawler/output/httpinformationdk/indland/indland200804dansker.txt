Danskerne lokkes med sundhedsforsikringer



 Alle danskere vil om 10 år have en sundhedsforsikring gennem jobbet, men det udgør ingen trussel mod offentlige sygehuse, forudser sundhedsøkonomer.
I fremtiden får du din sundhedsforsikring af din arbejdsgiver. En undersøgelse foretaget for International Health Insurance Danmark viser, at 78 procent af de danske virksomheder gerne vil tilbyde sundhedsforsikring, når en ny medarbejder ansættes.
 - Det ser ud som om, det er noget, alle danskere på arbejdsmarkedet har om 10 år, vurderer sundhedsøkonom Jakob Kjellberg fra Dansk Sundhedsinstitut.
 Allerede i 2006 havde 600.000 danskere en sundhedsforsikring gennem arbejdspladsen. Men selvom forsikringsselskabernes brancheorganisation Forsikring & Pension vurderer, at tallet er steget betydeligt siden, så mener Jakob Kjellberg, at behovet for forsikringerne ikke kan kædes direkte sammen med en mistillid til det offentlige sygehusvæsen.
 Han bakkes op af sundhedsøkonom Kjeld Møller Pedersen fra Syddansk Universitet. - Det handler mere om, at virksomhederne på denne måde kan tegne et billede af dem selv som en organisation, der tager sig godt af sine medarbejdere, siger professoren til Ritzau.
 Og selv om offentligt ansatte nu også skriger efter de sundhedsforsikringer, som ansatte i private virksomheder får, er der ingen truende erodering af grundlaget det offentlige sundhedssystem.
 - Det sker ikke, fordi de behandlinger, som forsikringerne dækker, primært er fysioterapi, kiropraktik og psykologhjælp, der i forvejen er brugerbetalt og ikke operationer, siger Kjeld Møller Pedersen.
 Når det gælder operationer, sikrer ventetidsgarantien på maksimalt én måned allerede danskerne en behandling på privathospitaler, når det offentlige ikke slår til, mener sundhedsøkonomen.
 Kollegaen Jakob Kjellberg har samme vurdering og lægger bevisbyrden i forsikringernes pris. - Hvis det virkelig var sådan, at forsikringerne sikrede de arbejdende danskere deres eget sundhedssystem, så ville forsikringerne ikke være så billige og fradragsberettigede, som de er, siger Jakob Kjellberg.
 IHI's undersøgelse viser alligevel, at kun 26 procent af de 150 adspurgte virksomheder har tiltro til, at det lykkes regeringen at gøre serviceniveauet i det offentlige sygehusvæsen bedre i løbet af fem år. Men sundhedsøkonomerne mener ikke, at det overrasker. Det skyldes måske mere, at danskerne ikke har en kvadratcentimeter forstand på sygehusvæsenet.
 - Ventelisterne er jo generelt faldet dramatisk under både Nyrup-regeringen og især under den nuværende. Det siger nok i virkeligheden mere om, at folks konkrete kendskab til sundhedssystemet er til at overskue for nu at sige det venligt, siger Kjeld Møller Pedersen.

