Kriminalforsorgen indrømmer alvorlige problemer med patientjournaler
Manglen på et landsdækkende, elektronisk patientjournalsystem i danske fængsler og arresthuse giver en række problemer med sundhedsbetjeningen af de indsatte. Det erkender Direktoratet for Kriminalforsorgen i en udtalelse til Justitsministeriet
Patientjournalsystemet i danske fængsler er dybt forældet, og det skaber problemer for lægebehandlingen af de indsatte. Det indrømmer Kriminalforsorgen nu.


 Det medfører »en række uhensigtsmæssigheder« i danske fængsler og arresthuse, at Kriminalforsorgen ikke har et landsdækkende, elektronisk patientjournalsystem. Det skriver Direktoratet for Kriminalforsorgen til Justitsministeriet i et svar til Folketingets Sundhedsudvalg. Svaret kommer som reaktion på en række artikler om indsattes sundhedsforhold, bragt i Information i december.
Læger og sygeplejersker i Kriminalforsorgen er i dag henvist til at skrive journaler i hånden. Kun i visse fængsler er der adgang til computer. De omtalte uhensigtsmæssigheder omfatter ifølge svaret fra Kriminalforsorgen:
»[…] risikoen for bortkomst af fortrolige oplysninger om de indsattes helbred, medicinering og behandling, ligesom det besværliggør videregivelse af oplysninger til relevante samarbejdspartnere (egen læge, sygehus, mv.) […]«.
Fængselslægen Erik Kjærsgaard har længe argumenteret for, at Kriminalforsorgen bør indføre et elektronisk journalsystem. Kriminalforsorgen har i årevis arbejdet på at indføre et journalsystem, der kan udbredes til hele landet, men indtil videre er det ikke blevet til noget. Til stor frustration for mange læger.
»Det er så banalt, at det næsten gør ondt,« siger Erik Kjærsgaard.
»Vi kan ikke udskrive recepter. Vi kan ikke henvise til sygehuse og speciallæger. Vi er nødt til at få et elektronisk journalsystem.«
Erik Kjærsgaard har tidligere fortalt i Information, hvordan han undlod at undersøge en indsat, der klagede over mavesmerter, fordi han ikke kunne kende ham fra en tidligere konsultation i en anden arrest. Manden døde siden af mavecancer.
 
Sundhedsjurist ved Syddansk Universitet, Kent Kristensen, er højst overrasket over, at lægerne i mange fængsler og arresthuse stadig skriver journaler i hånden eller på skrivemaskine.
»Fængslerne lever jo i forrige århundrede, hvis de gør det på den måde. Det trænger virkelig til at blive moderniseret,« siger han.
Kent Kristensen forklarer, at der blandt andet er større sikkerhed forbundet med at have et elektronisk journalsystem, som går på tværs af hele Kriminalforsorgen. Det vil tillade, at man kan lave sikkerhedskopier af journalerne, ligesom man slipper for risikoen ved, at håndskrevne journaler kan fejllæses.
Han tilføjer dog, at det er vigtigt, at indsatte får muligheden for at modsætte sig, at deres sundhedsoplysninger bliver delt med sygehuse og praktiserende læger: »Det er ikke sikkert, at de indsatte har lyst til, at andre skal vide, at de har siddet i fængsel. Det kan føre til, at de måske helt undgår en behandling, som de har brug for,« siger Kent Kristensen.
Stor utilfredshed
Sygeplejerske Lotte Skovgaard fra Jyderup Statsfængsel er en af dem, der tidligere har kritiseret det manglende journalsystem i Information. Hun forstår ikke, hvorfor det skal være så svært at få indført et landsdækkende journalsystem i Kriminalforsorgen: »Jeg kan ikke forstå, at vi ikke bliver kædet sammen med de praktiserende læger og det øvrige sundhedssystem. Vi har ventet i årevis, så jeg tænker efterhånden, at det er lidt håbløst,« siger hun.
Lægerne gik i 2007 i konflikt med Kriminalforsorgen, primært på grund af lønforhold, men også på grund af de generelle arbejdsforhold, herunder manglen på et opdateret journalsystem. Men det er endnu ikke lykkedes at finde på et system, der kan udbredes til hele Kriminalforsorgen.
Københavns Fængsler, Anstalten ved Herstedvester og Institutionen Ellebæk har i en årrække haft en fælles elektronisk patientjournal, som man havde forventet at udbrede til hele Kriminalforsorgen.
»Det har imidlertid vist sig, at denne journal ikke opfylder behovene, og der er stor utilfredshed med systemet,« skriver Direktoratet for Kriminalforsorgen i udtalelsen til Justitsministeriet.
Det var i går ikke muligt at få en kommentar fra Kriminalforsorgen.

