Overbehandling af de stærkeste kvæster velfærdsstaten
Sundhedsvæsenet er blevet en butik, der giver folk, hvad de peger på. Det fører til så voldsom en overbehandling af de stærke, at det er ved at knække statens økonomi - og lader de svage i stikken
Antallet af screeninger for brystkræft er eksploderet, men ifølge eksperter er det ikke et ubetinget gode - hverken for sundheds-væsenet eller for de kvinder, der bliver scannet.


 Hver eneste år gennemgår familier over hele landet dybt opslidende kræftforløb, der ikke alene er spild af samfundets penge, men som også er helt og aldeles unødvendige.
Det er et af de alvorligste eksempler på, hvorfor sundhedsudgifterne er ved at kvæste den danske velfærdsmodel i en grad, så overvismanden forleden slog alarm. Glem alt om ældrebyrde og mangel på arbejdskraft. Det er intet i forhold til trusslen fra sundhedsudgifterne. Hvis den nuværende udvikling fortsætter, så vil der i løbet af få årtier mangle 54 milliarder kroner om året i Danmark. Så alvorligt er det.
Udgifterne er løbet løbsk, og en af grundene er overbehandling af den stærkeste del af befolkningen. Blandt andet af de kvinder der gennemgår helt unødvendige kræftbehandlinger.
»Hver fjerde kræftbehandling af kvinder i scree-ningsalderen i Danmark er helt unødvendig, fordi patienten ville dø af noget andet, mange år før kræften udvikler sig. Det er ikke alene alvorligt for samfundøkonomien. Det er også alvorligt for  de kvinder, der tror, at de er alvorligt syge af kræft ,« siger læge Karsten Jørgensen fra Rigshospitalets Cochrane Center.
I sidste uge skabte resultatet af hans undersøgelse dyb forargelse hos danske kræftbehandlere. Hans forskning viser, at de mammografiscreeninger, der bliver tilbudt kvinder, ikke alene er nytteløse, men også koster helt almindelige familier unødig ængstelse og samfundet millioner af kroner.
Patienten er eksperten
Screeningsordningen er blot et enkelt eksempel på, at sundhedsvæsenet i løbet af de seneste ni år har gennemgået et paradigmeskift, der har reduceret ventelisterne, men til gengæld nu truer velfærdsstatens fundament.
»Regeringen har skabt et system, der altid belønner behandling, selv om den bedste behandling mange gange er ikke at behandle,« siger sygehusdirektør i Region Midtjylland Leif Vestergaard Pedersen.
Den unødvendige behandling er spild af penge, og det spild vurderer Leif Vestergaard Pedersen udgør en tredjedel af de udgiftsstigninger overvismanden slår alarm over. Spildet skyldes den politik, regeringen indførte i 2001 for at komme ventelisterne til livs. For at sikre behandlingsgaranti for alle indførte Anders Fogh Rasmussen et økonomisk incitament for sygehusene. Jo flere de behandler, desto flere penge får de. Resultatet er et system, hvor alle har krav på hurtig behandling, og sundhedsvæsenet har en økonomisk interesse i at behandle så mange som muligt.
»Det har medført et efterspørgselssystem, hvor sundhedsvæsenet har en økonomisk interesse i at levere det, borgeren efterspørger. Derfor er det reelt borgeren, der bestemmer om vedkommende skal behandles, og hvad vedkommende skal behandles for. Det betyder, at udgifterne til sundhedsområdet er steget dramatisk siden 2001, hvor den borgerlige regering kom til,« siger direktør for Dansk Sundhedsinstitut, Jes Søgaard.
Før 2001 var sygehusvæsenets økonomi rammestyret. Det gav en meget stabil udgiftsstyring, men når kassen var brugt op på de enkelte afdelinger, så hobede patienterne sig op på ventelister. Nu er ventelisterne blevet afløst af en markant overbehandling af samfundets stærkeste. De svage bliver til gengæld overladt til sig selv.
»Sundhedsvæsenet er blevet et supermarked, hvor borgerne får de varer, de efterspørger. Hospitalerne finder på kreative løsninger for at følge med efterspørgslen og behandler hellere dem, der er så raske, at deres skavanker ville gå over af sig selv, end dem der er meget syge, fordi det går hurtigere og er nemmere penge at behandle raske,« siger Leif Vestergaard Pedersen. »Resultatet er, at der finder en overbehandling af de raskeste sted, mens noget tyder på, at de svageste ikke får den behandling, de har krav på«.
Tidligere vurderede overlægerne, hvilke patienter og behandlinger der var mest akutte. Men nu har alle krav på at blive behandlet lige hurtigt, uanset om de har tunge øjenlåg eller prostata.
»Vi skal ikke tilbage til systemtænkningen fra før 2001, hvor lægerne sad som konger, men når det er borgeren, der selv afgør om en skade eller sygdom er vigtig at få behandlet, så er det de ressourcestærke, der kommer til på bekostning af de svageste. Det skaber en social ulighed i adgangen til sundhedssystemet, som er systematisk og af stor størrelsesorden,« siger Jes Søgaard.
Så på trods af at sundhedsvæsenet er blevet dårligere for de svageste, så er udgifterne eksploderet.
Udviklingen fordyrer
Det kan endda blive endnu værre. For mens den teknologiske udvikling muligvis kan medføre besparelser, så kan den lige så godt føre til nye og dyre behandlinger.
»Det vil nærmest være katastrofalt, hvis vi får endnu mere præcise screeningsinstrumenter, for det betyder, at vi opdager langt flere kræftlæssioner, som vi bliver nødt til at behandle, selv om de aldrig ville udvikle sig til alvorlig kræft,« siger Karsten Jørgensen.
Globalisering får også udgifterne til at stige. For når vi hører om nye behandlinger og medicin fra andre lande, vil der rejse sig et folkekrav om at indføre det i Danmark.
»Med det nye efterspørgselssystemet kan vi ikke længere vente med at indføre nye behandlinger. Heller ikke selv om de mange gange kun er 10 procent bedre, end de behandlinger, vi har, og måske forlænger patientens liv i to måneder,« siger Jes Søgaard.
Løsningen
Hverken Jes Søgaard eller Leif Vestergaard Pedersen mener, at det er realistisk, at udgiftsstigningen kan komme ned på det niveauet før 2001. Både demografi og øget velstand har øget presset. Men den kan reduceres. Et af midlerne er at give magten tilbage til fagekspertisen.
»Vi kan holde op med at belønne behandlinger, der reelt ikke har nogen effekt. Det kan vi gøre ved at fratage folk retten til blive behandlet for alt det, de selv mener, de skal behandles for og ved at anerkende, at den bedste behandling ofte er at udlade at behandle,« siger Leif Vestergaard Pedersen.


