Jurister: Der må være andet end graffiti og hærværk
Målet for de 14 venstrefløjsaktivister, som natten til i går blev anholdt, var at protestere mod ’den massive repression’, som de mener, venstrefløjen er udsat for. En redaktør og tidligere aktivist mener, at der bliver skudt gråspurve med kanoner, men ifølge flere jurister må der ligge mere bag PET’s overvågning


 Det, jeg kan se, er, at de har været ude og lave noget graffiti, og så har de kastet noget maling. Der rykker PET og politiet simpelthen ind og anholder, men de må jo løslade dem igen. Der er ikke engang grundlag for varetægtsfængsling. Så vi er ude, hvor der bliver skudt gråspurve med kanoner,« siger redaktør på det venstreorienterede netmedie modkraft.dk, Rune Eltard-Sørensen, om PET’s anholdelser af 14 personer fra det venstreorienterede miljø i København natten til i går.
Rune Eltard-Sørensen har selv tidligere deltaget i aktioner, blandt andet var han en af de to, der i 2003 kastede maling mod Anders Fogh Rasmussen og Per Stig Møller i protest mod Danmarks deltagelse i Irak-krigen.
De 14 personer blev anholdt for at forhindre, at »grupper eller enkeltpersoner gennem strafbare handlinger søger at nå politiske eller ideologiske mål«, som det hedder i PET’s pressemeddelelse. Men i går blev de alle løsladt, og ingen af dem vil blive fremstillet i grundlovsforhør med krav om fængsling. De vil dog alle blive tiltalt for hærværk, blandt andet har de med spraymaling skrevet »fuck kapitalisme« på en Nordea-bank på Nørrebro og kastet maling på køretøjer ved Politiskolen.
Ikke bare hærværk
Sagen er blot endnu en i rækken af episoder, hvor PET de seneste par år har overvåget og anholdt personer fra det venstreradikale miljø. I 2010 anholdt PET en mand for at have registreret oplysninger om politiske modstandere, og i 2011 blev fem mænd anholdt for at planlægge og udføre flere brandattentater.
Set i det lys hører tirsdag nats tilfælde af hærværk til i den mildere ende, og det rejser spørgsmålet om, hvad der har været PET’s grundlag for at overvåge de 14 personer.
Ifølge flere jurister er det meget sandsynligt, at PET har haft andre grunde til at overvåge dem end mistanker om graffiti og kast med maling.
»Det er utrolig svært for mig at sige, om det er, fordi de har forbindelse til de her brandattentater. Det vil være ren spekulation, men man må næsten formode, at det er noget i den retning. For hvis PET bruger ressourcer på bare at overvåge folk, der har en historie med at lave hærværk, så mener jeg, at man kunne bruge ressourcerne bedre,« siger Jacob Mchangama, chefjurist i den borgerlige tænketank CEPOS.
Han bakkes op af Eva Smith, professor i jura ved Københavns Universitet.
»Det må næsten være sådan, at PET har holdt øje med dem af andre grunde, og så er de pludselig faldet over det her. Jeg kan ikke spekulere i hvorfor, men det virker stærkt usandsynligt, at de skulle overvåge dem, bare fordi de laver graffiti og kaster med maling,« siger hun.
’På grund af holdningerne’
Her mener Rune Eltard-Sørensen dog, at det er sandsynligt, at PET’s overvågning udelukkende skyldes, at de 14 personer hører hjemme på den aktivistiske venstrefløj.
»Det er jo på grund af deres holdninger, fordi de er revolutionære aktivister. Når man åbent erklærer sig som modstander af kapitalismen og det parlamentariske system, som vi kender det, så bliver man betragtet som et samfundsproblem,« siger han og peger på, at hvis politiet havde haft mistanke om, at de 14 aktivister havde yderligere planer, så ville de ikke være blevet løsladt uden at komme i grundlovsforhør.
»Jeg er ikke i tvivl om, at hvis der havde været skyggen af noget som helst, der minder om noget, man kunne varetægtsfængsle dem for, så havde de gjort det.«
I en aktionserklæring, som i går blev offentliggjort på modkraft.dk, skriver de 14 aktivister blandt andet, at hærværket er gået ud over »repressive institutioner, der står for bl.a. at lovgive om at administrere og udføre den kriminalisering, som venstrefløjens aktivister bliver udsat for.«

