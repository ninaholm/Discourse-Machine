Vestager: Villy Søvndal skader integrationen
De radikales leder, Margrethe Vestager, anklager SF's Villy Søvndal for at hoppe med på VKO's retorik i udlændingedebatten og skade integrationen


 De radikales leder, Margre-the Vestager, retter et skarpt angreb på SF's formand Villy Søvndal i kølvandet på hans opgør med venstrefløjens udlændingepolitik. 
"Mange synes, at Villy er hot. Jeg synes han er kold. Han er jo fuldstændig ligeglad med, at hans signaler er med til at forstærke regeringens og Dansk Folkepartis 'dem og os retorik'. Jeg mener bestemt, at Villy Søvndal er med til at skade integrationen," siger Margrethe Vestager.
Ifølge de radikales leder har Villy Søvndal taget "retoriske skridt over i regeringens lejr. Men han betaler den store entrébillet for at sige, at 'det show vil jeg være med på'."
Margrethe Vestagers kritik kommer i kølvandet på et interview med Villy Søvndal i gårsdagens udgave af Politiken. Her lancerer han et stort opgør med venstrefløjens udlændingepolitik. Han klandrer blandt andet sit eget parti for udelukkende at have anskuet integrationsproblemer som et socialt problem. 
"Når indvandrere kommer hertil fra for eksempel Somalia, så har de ikke oplevet den kamp for ligestilling og alle de besværligheder, den førte med sig. Og det skaber kulturelle problemer, som ikke er uovervindelige, men som vi i langt højere grad skal turde tage et slagsmål med indvandrerne om", siger Villy Søvndal i interviewet.
Dem og os
Udtalelserne fra Villy Søvndal kommer i efter en periode, hvor SF-lederen har været kraftigt i vælten med udtalelser om, at den yderligtgående muslimske organisation Hizb-ut-Tahrir skal "skride af helvede til", og at han fortryder sin oprindelige kritik af Muhammed-tegningerne i Jyllands-Posten. 
I samme periode er SF's vælgertilstrømning steget markant. I går nåede den et foreløbigt højdepunkt, da partiet i en måling fra Greens stod til at få hele 19,5 procent af stemmerne, mens Socialdemokraterne går tilbage til 22 procent. 
Det afholder dog ikke socialdemokraternes formand, Helle Thorning-Schmidt, fra at juble over Villy Søvndals kursskifte. 
"Jeg kan næsten ikke få armene ned af begejstring. Det er helt fantastisk, at SF nu også bevæger sig på det værdipolitiske område og anerkender, at det også er en kulturel diskussion, vi skal have," siger Helle Thorning-Schmidt til Ritzau.
Men den holdning deles altså langt fra af Margrethe Vestager.
"Når man beskriver kultur i bestemt form, som Villy Søvndal gør, reducerer man integration til noget, man skal gøre ved nogen. Der er dem, og der er os. Det er signaler, som er rigtigt skadelige. En masse mennesker får den opfattelse, at de er en del af problemet i stedet for en del af løsningen," siger hun. 
Margrethe Vestager mener også, at Villy Søvndal dumper "banalitetstesten". 
"Det kommer bare bag på mig, at SF skulle være under mistanke for at støtte Hizb-ut-Tahrir Vi når ingen vegne med bedre integration ved at bekræfte hinanden i, at vi er imod den organisation. Så klapper vi hinanden på ryggen i en stor rundkreds."
Ifølge Vestager bliver det "en meget lang debat, hvis først skal etablere alle selvfølgelighederne."
Hun beklager også, at en nyorientering af venstrefløjen tilsyneladende sker på bekostning af integrationen.
"Jeg skal ikke blande mig i venstrefløjens selvopgør. Men det er ærgerligt, hvis man trækker integrationspolitikken med sig ind i en runddans om de spøgelser og tabuer, som de måtte have derovre," siger Margrethe Vestager.


