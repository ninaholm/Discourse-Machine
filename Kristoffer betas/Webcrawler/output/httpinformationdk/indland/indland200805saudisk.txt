Saudisk kapital bag ny britisk islamforskning
Universiteterne i Cambridge og Edinburgh opretter hver et nyt center, der skal forske i islam med henblik på 'at fremme og udbrede en bedre forståelse af islam' - bag initiativet står et fremtrædende medlem af det saudiske kongehus


 To af Storbritanniens mest kendte universiteter vil nu oprette forskningscentre, der skal fremme og udbrede en bedre forståelse af islam. 
De højt ansete universiteter i henholdsvis Cambridge og Edinburgh vil skulle deles om en donation på 16 millioner pund sterling (150 mio. kr.) fra prins Alwaleed bin Talal Abdulaziz al-Saud, der er medlem af den saudiske kongefamilie og formand for Kingdom Foundation, en filantropisk og godgørende stiftelse, hvis mål er "at lindre lidelse verden over".
I Cambridge vil Hans Kongelige Højhed Alwaleed Bin Talal-centret for Islamiske studier søge at udvikle "en konstruktiv og kritisk opmærksomhed på islams rolle i samfundet". Forskningsprogrammerne omfatter en undersøgelse af islam i Storbritannien og Europa og en undersøgelse af skildringen af islam i medierne. Offentlige foredrag, konferencer og sommerkurser vil blive organiseret med henblik på at fremme en bedre forståelse, mens politiske lederskikkelser fra såvel den vestlige som den islamiske kulturkreds vil få tilbudt gæsteprofessorater på centret.
I Edinburgh vil Hans Kongelige Højhed Prins Alwaleed Bin Talal-Centret for Studier af Islam i Den Moderne Verden koncentrere sig om at fremme forståelsen for den islamiske civilisations historie og for muslimer i Storbritannien.
Førende på feltet
Strategic Public RelationsProfessor Carole Hillenbrand, der er leder af Edinburgh-universitetets afdeling for Studier i Islam og Mellemøstforhold, oplyser, at der vil "komme dobbelt fokus på både fortid og nutid og på, hvordan de gensidigt forstærker og belyser hinanden".
Begge universiteter har en lang tradition for islamiske studier. I Edinburghs tilfælde går forskningsdisciplinen 250 år tilbage, og universitetet blev for nylig klassificeret som det ledende i Storbritannien på dette felt.
Omkring 60 studerende optages hvert på Cambridge Universitets Fakultet for Asien- og Mellemøststudier. Kurser i islam udbydes endvidere på Cambridges teologiske fakultet, hvortil kommer, at studier af Mellemøsten og islam og af islams rolle i den moderne verden er en voksende forskningsgren på Cambridges afdeling for internationale studier og politisk videnskab.
Aftalen om at oprette de to centre blev formelt indgået på Buckingham Palace i sidste uge. Ceremonien blev overværet af Hertugen af Edinburgh, der er nominel rektor for begge universiteter.
Professor Yasir Suleiman, der er leder af Center for Islam- og Mellemøststudier i Cambridge, siger: 
"Det er vores intention at oprette et verdensklassehold af forskere og indgå partnerskaber med andre centre og medlemme af det europæisk-muslimske fællesskab med henblik på at fremme tolerance, gensidig forståelse og tværkulturel dialog mellem islam og Vesten."
Prins Alwaleed siger selv:
"Det er af allerstørste vigtighed, at både den islamiske verden og Vesten finder et fælles grundlag for proaktiv dialog, respekt, accept og tolerance. Vi er fast besluttede på at bygge en bro mellem islam og Vesten for fred og menneskelighed."

© The Independent og InformationOversat af Niels Ivar Larsen

