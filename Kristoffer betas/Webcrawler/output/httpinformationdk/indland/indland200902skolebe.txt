Skolebevillinger i USA udløser reformkrav
Obama-regeringen lover at fordoble undervisnings-ministeriets budget for at hjælpe amerikanske kommuneskoler gennem den økonomiske krise, men hjælper det at kaste penge efter problemerne, spørger skeptikere
Obama lover at give flere penge til de offentlige amerikanske skoler, men flere penge er måske ikke svaret på skolernes problemer. Den manglende respekt for lærergerningen og dårlige karierremuligheder spænder ben for udviklingen af de amerikanske skoler.


 BOSTON - Nyheden var ikke uventet. Alligevel chokerede det forældre til skolebørn i Boston at blive orienteret i sidste uge af undervisningsborgmester Carol Johnson om de forestående nedskæringer i lærerpersonalet.
900 ud af 6.500 stillinger i byens kommuneskoler vil blive nedlagt i løbet af næste skoleår, lød Johnsons budskab.
Lignende meddelelser er i de sidste uger gået ud til amerikanske forældre i hele landet. Flere hundredetusind lærerstillinger vil blive elimineret og et utal skoler lukket, med mindre forbundsstaten griber ind. Situationen er især katastrofal for skoler i fattige storbykvarterer, der i forvejen lider af mangel på lærere og ressourcer.
"Alt for mange skoler i storbyer og fattige provinsområder er faldefærdige. Det er nok at besøge en skole i Boston for at konstatere, hvor galt det står til," siger Katherine Boles, lektor på Harvard University Graduate Education School og medforfatter til en ny bog Who's Teaching your Children?
Skæv social balance
Den økonomiske krise, som fejer over landet, er den direkte foranledning til de voldsomme nedskæringer. I USA er kommuneskoler kun delvist finansieret af delstater og forbundsstaten. Broderparten af midlerne hidrører fra kommuners ejendomsskat og indtægten varierer fra et sted til et andet. I kommuner med velstående beboere findes de bedste skoler og omvendt i byer med mindre bemidlede beboere.
De fleste delstater og forbundsstaten prøver til en vis grad at udligne disse sociale skel ved at give specifikke bloktilskud til fattige kommuner. Men i den aktuelle finansielle og økonomiske krise har delstater, ligesom kommunerne, set et drastisk fald i skatteindtægten. Boston vil således modtage 44 mio. dollar mindre i skolestøtte fra delstaten Massachusetts i næste skoleår.
Men der er lys forude for amerikanske folkeskoler. I præsident Barack Obamas økonomiske redningspakke til ca. 800 mia. dollar er inkluderet et gigantisk beløb på 150 mia. dollar til kommuneskoler og højere læreranstalter. En stor del af bevillingen skal gå til at bevare lærerstillinger samt særlige programmer for børn fra fattige familier og elever med særlige uddannelsesbehov.
Relativt store summer vil desuden blive brugt på at renovere faldefærdige skoler i fattige områder og forny inventar og udstyr. Det skulle samtidig have en stimulerende effekt på beskæftigelsen i den amerikanske byggebranche, der befinder sig i en flere år gammel lavkonjunktur.
Fordoblet budget
For USA's undervisningsministerium betyder den kæmpe bevilling en ny og langt mere prominent national rolle. Under den nye præsident vil dets årsbudget vokse fra 60 mia. til 135 mia. dollar i de første to år.
Men ingen aner, hvad der vil ske, når midlerne fra den økonomiske redningspakke løber tør om to år. Håbet er, at den finansielle og økonomiske krise på det tidspunkt vil være ovre og at delstater og kommuner igen råder over skatterevenue til at overtage byrden.
"Det er fint nok, at præsident Obama kommer skolerne til undsætning i en nødsituation. Men den krise, som hele vores uddannelsessystem befinder sig i, bliver ikke løst ved at kaste penge efter problemerne. Det kræver gennemgribende reformer," mener Katherine Boles.
De fleste uddannelseseksperter er enige om, at amerikanske skoleelevers relativt lave uddannelsesniveau i forhold til børn i andre førende industrinationer ikke kun skyldes de mange ressourcesvage skoler. Den virkelige store hurdle er lærerstaben.
Manglende respekt
"Undervisning i kommuneskoler er ikke en respekteret profession i USA. Lærerne bliver underbetalt. Derfor er de alle organiserede i fagforeninger, og det kan i sig selv være et problem, når man skal gennemføre reformer, " fortæller lektor Boles, hvis mand er skoleinspektør i Boston. Boles forklarer videre: 
"Men måske er det største problem, at amerikanske skolelærer gennemgår en flad karrieresti. De begynder på samme punkt, som de ender. Der er ingen udsigt til at blive forfremmet, fordi når man en gang er lærer, forbliver man det hele livet igennem."
Kommuner og delstater har gennem årene prøvet forskellige metoder til at motivere lærere til at forny sig og skabe bedre præstationer i form af højere elevkarakterer. En ide er meritokratisk- lønstigning for lærere med de bedste elever. Generelt har fagforeninger modsat sig denne ordning, og diverse eksperimenter er mislykkedes.
"Nogle skolelærere føler sig snydt og uretfærdigt behandlet. Resultatet er ofte, at kommunen giver lønstigninger til alle for at skabe arbejdsro," fortæller Katherine Boles.
Konservative tænkere og republikanske politikere har med støtte fra nogle demokrater foreslået at afskaffe læreres livstidsansættelse. Men det forslag er aldrig blevet til noget på grund af voldsom modstand fra de to største fagforbund i USA, American Federation of Teachers og National Education Association.
Boles og hendes medforfatter Vivian Troen foreslår derfor en hel ny karrieremodel for skolelærere. 
"Erfarne skolelærere skal ansættes til at vejlede og føre tilsyn med unge lærere som en slags mentorer. Det vil skabe et intellektuelt stimulerende miljø. Hvis kommunen har råd til det, kunne man i hver klasse have en senior- og juniorlærer," siger Harvard-lektoren.
"I mine samtaler med erfarne lærere på Harvard fremgår det klart, at de føler sig enormt ensomme - de føler, at de står i stampe rent intellektuelt. Mange af dem er rede til at opgive professionen eller også vil de gå på pension tidligt," fortæller Boles.

