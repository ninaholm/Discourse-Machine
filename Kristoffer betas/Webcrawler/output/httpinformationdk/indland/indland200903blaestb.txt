Blæst om Bendt Bendtsens jagtrejser
Oppositionen kræver en forklaring på, at Bendt Bendtsen deltog i Hedeselskabets udenlandske jagtture som privatperson og som minister, når de foregik i Danmark
Bendt Bendtsen er konservativ kandidat til Europaparlamentsvalget, der finder sted den 7. juni i år.


 Den konservative EU-spidskandidat Bendt Bendtsens deltagelse i en omstridt jagttur i Letland stiller atter spørgsmål ved hans brug af ministerbilen i perioden som økonomi- og erhvervsminister. 
Oppositionen kræver således en forklaring på, hvorfor Bendt Bendtsen deltog som privatperson og selv betalte flybilletten, da Hedeselskabet i sommeren 2006 arrangerede jagtturen i Letland, mens hans deltagelse i selskabets tilsvarende ture i Danmark - i januar 2004, 2005 og 2006 - skete som et led i hans arbejde som økonomi- og erhvervsminister. Sidstnævnte kunne forsvare brugen af ministerbilen, i det omfang han lod sig transportere til og fra arrangementerne.
"Det her viser blot, at Bendt Bendtsen lavede et cover-up, da han efterfølgende lavede private jagtture om til erhvervsarrangementer," siger Socialdemokraternes kommunalordfører, Rasmus Prehn.
Rettet i 2008
Folketingets ombudsmand, Hans Gammeltoft-Hansen, har således tidligere kritiseret, at Økonomi- og Erhvervsministeriet i 2008 rettede i Bendt Bendtsen kalender, så blandt andre Hedeselskabets tre danske jagtture nu pludselig - flere år senere - fik tilføjelsen: "Erhvervsarrangement Hedeselskabet". 
SF's skatteordfører, Jesper Petersen, kaldte Bendt Bendtsens forskellige bogføringer af Hedeselskabets jagtture for "utroværdigt".
"Det har åbenbart været sådan, at bare det passede i Bendt Bendtsens kram at kalde noget privat for et erhvervsarrangement, så blev det til det," siger Jesper Petersen.
Næstformanden for Enhedslistens folketingsgruppe, Per Clausen, mener, at hvis jagtturene virkelig var ministerielle erhvervsarrangementer så burde Økonomi- og Erhvervsministeriet også have betalt flybilletten til Letland.
"Men hvor det er let bare at tage ministerbilen, så er det straks sværere at forsvare, at ministeriet skal betale flybilletter til noget, som indlysende nok ikke har noget at gøre med arbejdet. Men under alle omstændigheder så indrømmer Bendt Bendtsen jo, at han overtrådt reglerne for, hvad offentligt ansatte må tage imod af gaver, ved at have taget imod turen til Letland," siger Per Clausen.
Både Gade og Bendtsen
Ifølge B.T. koster en sådan tredagesjagt i Letland mellem 15.000 og 20.000 kroner. Et beløb som Hedeselskabets direktør, Ole Kloch, hverken vil be- eller afkræfte, selv om han understreger, at "der ligger et regnskab på alle vore jagter og rejser på krone og øre". 
Både Bendt Bendtsen og forsvarsminister Søren Gade (V), der også deltog i turen til Letland, har kun betalt deres flybillet.
"Jeg mener ikke, at vi har gjort noget forkert. Jeg er også inviteret til Sverige af Volvo med overnatning for at prøve at køre i Volvo, og der ved jeg godt, hvorfor Volvo gør det. Og vi ønsker at vise vores kunder og omgangskreds, hvordan vi driver skov i Letland. Samtidig handler vi med skov i Letland, så der er et godt kundepotentiale derigennem. Men vi vil også gerne vise politikere, hvordan Hedeselskabet driver sin forretning i Letland. Og hvorfor skulle jeg så gå ind i det og begynde at oplyse, hvad det har kostet," siger Ole Kloch.
Hedeselskabet er en skov- og miljøvirksomhed, der sidste år omsatte for godt en milliard kroner.
Det var torsdag ikke muligt at få en kommentar fra Bendt Bendtsen. ritzau


