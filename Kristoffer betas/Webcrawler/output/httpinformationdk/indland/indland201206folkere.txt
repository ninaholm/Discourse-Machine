Folkerepublikken støvsuger Folkemødet
Der var lagt op til en folkefest på Bornholm de næste fire dage, hvor toppen af poppen inden for det danske demokrati er samlet til Folkemøde. Men så meldte lederen af folkerepublikken sin ankomst til København


 »Hulubulu, minister, hvor er du henne?«
Man ser det for sig. Horder af journalister og bornholmere, der havde drømt om at få sig en øl og en god politisk snak med en af landets ministre som afslutningen på en lang og debatrig dag på Folkemødet på Bornholm.Men den drøm kan de godt pakke sammen. Landets ministre er sendt i rutefart mellem hovedstaden og Allinge, hvor Folkemødet begynder i dag og varer indtil søndag.
Men i dag har den kinesiske præsident Hu Jintao meldt sin ankomst. Det offentliggjorde Statsministeriet den 6. juni, så det er ikke mange dage, det kinesiske styre gav Danmark til at forberede programmet – og det betyder, at landets ministre alle er kaldt til »gallataffel« på Christiansborg fredag aften, hvor dronning Margrethe og prins Henrik er værter.
Dermed bliver det folkerepublikkens leder, der fuldstændig støvsuger Folkemødet. Det var næppe den form for hyldest til demokratiet, arrangørerne havde forudset, da de valgte at gentage sidste års succes med Folkemøde-debuten.
Det betyder, at der ikke bliver bornholmske fadøl til ministrene, men i stedet får de mulighed for at sippe til mousserende læskedrikke, mens de hilser på prominente gæster fra folkerepublikken.
Præsident Hu Jintao tager nemlig et gevaldigt følge med sig til Danmark. Op mod 50 personer går rygterne på. Blandt dem er ledende medlemmer af Kinas kommunistiske parti. Det gælder chefen for kommunistpartiets hovedkontor, Ling Jihua, og chefen for partiets politiske forskningskontor, Wang Huning. En idé kunne være at give dem en invitation til at deltage i Folkemødet i Allinge og opleve et levende demokrati, mens Hu Jintao og hans kone sammen med kronprinseparret lørdag formiddag besøger Kronborg.
Ingen presse, tak
I øvrigt har den kinesiske præsident afvist et ønske fra Helle Thorning-Schmidt om at holde et fælles pressemøde. Det er måske meget heldigt, når store dele af pressen er samlet på Bornholm, men også en behændig måde at undgå at tale om menneskerettigheder og Tibet.
Til gengæld vil Hu Jintao gerne underskrive en række aftaler sammen med Helle Thorning-Schmidt. Det foregår lørdag på Christiansborg.
Det kinesiske besøg kaster ifølge handels- og investeringsminister Pia Olsen Dyhr (SF) 18 milliarder kroner af sig i kinesiske investeringer.
»Det er rigtig stort det her. Det er noget, der betyder noget for dansk erhvervsliv. Og det sikrer danske job. Det er noget, vi har brug for i øjeblikket,« konstaterer ministeren til DR.
Og så går det jo nok, at ministrene misser lidt folkelighed på solskins-øen.

