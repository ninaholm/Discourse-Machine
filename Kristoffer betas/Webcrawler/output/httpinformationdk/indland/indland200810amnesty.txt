Amnesty kræver uvildig CIA-undersøgelse
Flere oppositionspartier bakker op om kravet om en uhildet undersøgelse af Danmarks rolle i det ulovlige fangeprogram
Den amerikanske udenrigsminister Condoleezza Rice kom tidligere i denne uge med en garanti om, at USA ikke fremover vil anvende dansk luftrum i forbindelse med CIA-s fangeprogram uden først at bede om tilladelse hos den danske regering


 Amnesty International er så utilfreds med regeringens CIA-undersøgelse, at organisationen mener, arbejdet bør gøres om. Og denne gang af en uvildig undersøgelseskommission, som kan anlægge et bredere og mere uhildet blik på Danmarks rolle i det ulovlige fangeprogram. 
Kravet bakkes op af flere oppositionspartier, som mener, at regeringens undersøgelse efterlader flere spørgsmål end svar.
Store huller
Amnestys internationale rådgiver Dan Hindsgaul finder regeringens redegørelse mangelfuld og tendentiøs.
"For det første er undersøgelsen begrænset til at undersøge, om dansk luftrum har været brugt til ulovlige fangetransporter. Det er alt for smalt, for hvad så med de CIA-fly, der har transporteret agenter eller forsyninger i forbindelse med fangeprogrammet, eller de fly der har været på vej for at hente en fange," spørger han.
"For det andet er der en lang række spørgsmål, som redegørelsen underlader at undersøge, og for det tredje vægter den de mange indicier om CIA-aktivitet på dansk og europæisk område helt anderledes, end en uvildig undersøgelseskommission ville gøre," siger han.
Blandt de spørgsmål, som regeringens redegørelse ifølge Amnesty burde have set nærmere på, er:
-Hvad besluttede NATO-landene, da de 4. oktober 2001 indgik en hemmelig ottepunktsaftale om omfanget af samarbejdet i krigen mod terror. Ifølge NATO's hjemmeside gav landene bl.a. USA 'carte blanche overflyvningsrettigheder' og 'adgang' til NATO-landenes lufthavne.
-Hvad var den danske regeringens holdning til fangeprogrammet før november 2005, hvor den første gang tog spørgsmålet op med USA, og hvad gjorde regeringen for at præcisere Danmarks holdning over for USA?
-Kan det passe, at de danske efterretningstjenester og Justitsministeriet ikke kendte til fangeprogrammet, når medier og politikere kendte til det?
Dan Hindsgaul peger på, at det svar, USA har givet Danmark om evt. fortidige synder, er temmelig uklart. 
"USA forsikrer i september 2008 Danmark om, at man ikke har transporteret fanger gennem dansk luftrum med henblik på tortur, men da USA og Danmark er uenige om, hvad tortur er, kan svaret meget vel betyde det stik modsatte," siger han.
Tendentiøs
Dan Hindsgaul mener også, at regeringens redegørelse gør krumspring for at undgå at anerkende, at CIA har brugt dansk luftrum og territorium i forbindelse med sit fangeprogram.
"Hvis der havde været tale om en uvildig undersøgelse, ville de enorme mængder af indicier på, at CIA har benyttet dansk luftrum, være vægtet helt anderledes. Regeringen understreger, at der ikke er nogen rygende pistol, men hvad skal der egentlig til for at dokumentere det," spørger han og henviser til de lange lister over overflyvninger og landinger i Danmark, Grønland og Færøerne, som er vedhæftet som bilag til redegørelsen.
Dan Hindsgaul understreger, at Amnesty er meget tilfreds med den garanti, som den amerikanske udenrigsminister Condoleezza Rice kom med tidligere på ugen. I et brev til udenrigsminister Per Stig Møller (K) lover hun, at USA ikke fremover vil anvende dansk luftrum i forbindelse med CIA's fangeprogram uden først at bede om tilladelse.
Utilfredse partier
Flere oppositionspartier mener ligesom Amnesty, at der er behov for en uvildig undersøgelse.
"Vi har ikke fået alle relevante oplysninger i sagen. Der mangler meget, før vi har et klart billede af Danmarks rolle i den her sag," siger Socialdemokraternes udenrigsordfører Jeppe Kofod. 
"Vi har hele tiden efterlyst en uafhængig undersøgelse, men det er der desværre ikke flertal for i Folketinget pt." siger han. 
I stedet agter Socialdemokraterne at bestorme regeringen med spørgsmål om sagen. De første kom i går, og her bliver statsminister Anders Fogh Rasmussen spurgt om, hvorfor Danmark ikke tidligere har krævet en klar garanti fra USA. De første afsløringer af det kontroversielle amerikanske fangeprogram dukkede op i efteråret 2001.
Allerede få måneder senere blev det ulovlige fangeprogram relevant for Danmark, da den danske statsborger Slimane Hadj Abderrahmane blev pågrebet i Pakistan og sendt til Guantanamo, hvor han sad frem til 2004. 
Fire-fem flyvninger
SF og Enhedslisten bakker kravet om en uvildig undersøgelse op. I et brev til Per Stig Møller opfordrer Enhedslisten til, at regeringen endnu en gang retter henvendelse til USA for at få oplysninger om de hemmelige CIA-flyvninger. 
I februar fik Storbritannien USA til at bekræfte, at CIA havde anvendt den britiske Stillehavsbase Diego Garcia til fangetransporter. Så må Danmark også kunne få et svar, mener Enhedslisten, der også ønsker en række andre sager undersøgt. Det drejer sig bl.a. om:
-Flyet N379P, der i oktober 2003 krydser dansk luftrum på vej til Jordan, hvorfra turen går til et hemmeligt fængsel i Afghanistan med jordaneren Mohammed Bashmillah ombord. Han udsættes senere for tortur. 
-Flyet N982RK, der i maj 2004 krydser dansk luftrum på vej hjem fra Albanien, hvor den tyske statsborger Khaled al-Masri blev efterladt.
-Flyene N379P og N63MU, der sættes i forbindelse med CIA's hemmelige fængsel i Szymani i Polen, og som har overfløjet Danmark både i marts 2003 og juli 2005. Og 
-Flyet N89ZL, der i september 2004 krydser grønlandsk luftrum efter sigende med fanger på vej til Guantanamo. 
 Regeringens redegørelse med bilag kan læses her 
Læs dagens leder om CIA's fangeprogram

