’Få det bedste ud af den krop, du har’
It-produktionschef skiftede udseende og køn i sin professionelle stilling, men først da Poul også ændrede navn til Kirsten, blev hun accepteret som kvinde frem for som mand. Jobbet er det samme som før, og lederstilen den samme uanset køn, mener hun selv
’Jeg bliver aldrig en kvinde, uanset hvad jeg gør, så jeg har valgt ikke at lade mig operere’, konstaterer Kirsten Mols, der er it-produktionschef i Coop Danmark med 65 ansatte og tre mellemledere under sig. Hendes transformation fra Poul til Kirsten foregik på jobbet hen over tre måneder.


 Det begyndte langsomt. Først tog hun klar neglelak på, når hun gik på arbejde, for siden at skifte den ud med en meget lyserød neglelak. Tog så en læbestift på i en neutral farve, for derefter at bruge en med en skrappere farve.
Så nogle flere smykker end bare den ring, der kunne være en vielsesring. Herrebukserne blev skrottet, ind kom kvindebukser, feminine sko, nylonstrømper og silkebluser. Hun var stadig en mand i kvindetøj, men begyndte at ligne det, hun havde følt sig som, siden hun var fem år. En hun i stedet for en han.
»Så fjernede jeg mit hår. Mit eget havde jeg prøvet at få til at vokse ud, men jeg var ikke tilfreds med det. Så blev det parykker – helhedsindtrykket var bedre, og jeg følte mig mere tryg ved det. Kvinder gør jo det samme eller sætter extensions på,« siger Kirsten Mols.
Næsten dagligt kom der små ændringer. Kirsten Mols vidste udmærket, hvad hun skulle gøre for at ligne en kvinde.
Hun havde prøvet det af i privaten i 40 år – ikke foran sin hustru, børnene eller vennerne, men i hemmelighed på fridage eller aftener, hvor hun smuglede tøj ud af det 60 x 60 x 200 centimeter skab, som rummede hendes kvindelighed. Skabet havde hun og hendes hustru aftalt skulle være rammen om hendes trang til at ligne en kvinde.
Da Kirsten Mols fyldte 50, kunne kvindeligheden ikke mere være i skabet. Hun bestemte sig for at blive kvinde på fuldtid.
Derfra så hendes medarbejdere hende langsomt hen over tre måneder skifte ikke bare look, men et helt nyt køn og dets facade. Da processen var slut, blev det meldt ud på Coops intranet. It-produktionschefen var en hun og ikke længere en han.
Få gør som Kirsten Mols. Hun har aldrig mødt nogle på samme lederniveau eller lignende i andre virksomheder, der har gjort det samme. Det er meget sjældent, at man ser folk skifte køn på arbejdspladserne.
Fik ikke kønsskifteoperation
I dag ser Kirsten Mols tilbage på de tre måneders forvandlingsproces med glæde.
Hun ser tilbage iført en grå, elegant paryk, der når hende til skuldrene. Makeuppen er omhyggelig og tyk, læbestiften højrød, tøjet sort – strømperne med striber på tværs af benene, der markerer benene diskret, ligesom underskørtet, der viser sin blondekant frem under den sorte nederdel.
Hun ligner en kvinde, men hun ligner også en mand på nogle måder – måske fordi hun har valgt ikke at få foretaget en kønsskifteoperation, men bare forsøger at ligne en kvinde så godt som muligt.
Kæbepartiet, de meget små bryster og kropsbygningen, der på en udefinerbar måde virker lidt maskulin, selv om Kirsten Mols hverken har store overarme, brede skuldre eller six-pack-mavemuskler.
»Jeg bliver aldrig en kvinde, uanset hvad jeg gør, så jeg har valgt ikke at lade mig operere. Du har den krop, du har. Så må du prøve at få det bedste ud af det,« siger Kirsten Mols.
Det, at hun lignede og ligner den højest opnåelige version af en kvinde frem for en mand, gjorde, at nogle kolleger og samarbejdspartnere havde svært ved at acceptere hende.
Det var ikke noget, der blev direkte udtalt, men det var det, der fik hende til at bestemme sig for at skifte navn. Det gjorde hele forskellen. Før det var hun en mand i dametøj, men da hun bestemte sig for at skifte navn, og Poul blev til Kirsten, blev hendes ydre kønsskifte fuldt anerkendt.
Alle respekterede med ét Kirsten
»Der var nogle personer, som ikke tog mit kønsskifte alvorligt. De troede, at jeg gjorde det for at skabe opmærksomhed eller for at få seksuel interesse. Jeg føler mig som kvinde og vil gerne opfattes og tiltales som sådan. Jeg tænkte meget over, hvordan jeg skulle få dem til at forstå det. Især var der en person, som jeg samarbejdede meget med, som ikke ville acceptere mig. Da jeg ændrede mit navn, var alt det glemt,« siger Kirsten Mols. Navnet skiftede hun i 2009, og siden da har hun ikke heddet andet end Kirsten på nær hos sine forældre, der mere eller mindre ubevidst har fastholdt at kalde hende Poul.
»Jeg har altid tænkt, at det med navnet var lidt lige meget. Det er jo bare en betegnelse for et eller andet, man kunne jo også have kaldt hinanden for ko eller palmetræ. Men det er det ikke for den danske stat og for mine omgivelser, og derfor skiftede jeg,« siger Kirsten Mols, der ifølge sygesikringskort og dåbsattest hedder Cilla Mols. Cilla kan man både døbe piger og drenge, så derfor tog hun det navn. Kirsten kunne hun ikke hedde, når hun fysisk stadig har mandlige kønsorganer og krop. Men det har hun selv valgt at bruge, og det er Kirsten Mols, der står på e-mail-adresse, visitkort og brevsprække.
Kirsten valgte hun, fordi hun havde kaldt sig det siden slutningen af 1980’erne. Når hun havde dametøj på, var hun Kirsten, og derfor blev det det navn, da hun blev kvinde på fuld tid .
»Tit vælger transkønnede mere specielle navne. Clara Sofie, Anne Hedvig eller noget. Jeg vælger Kirsten. Jeg kendte også en masse piger, der hed det, og det er det mest normale pigenavn efter Anne,« siger Kirsten Mols. Da udseendet og navnet var kvindeligt, var hun den, hun gerne ville være. Men det passede ikke i omgivelserne . Hun blev skilt fra sin daværende hustru, hendes søn vil stadig gerne have, at hun er mand til forældrekonsultationerne, og nogle gange orker hun ikke at være kvinde.
»Det gider du da heller ikke altid, vel? Det gider kvinder ikke altid, og så går jeg på arbejde i noget afslappet tøj og uden paryk og måske bare med lidt eller ingen makeup,« siger Kirsten Mols, der mødte sin nuværende kæreste, Anita, da hun var iført pink og lyserødt dametøj og et hoved uden kvindehår.
Hvad har du gjort af Kirsten?
For det meste er hun dog helt og aldeles kvinde, så meget, at en medarbejder en dag sagde: »Hvor har du gjort af Kirsten?,« da hun mødte op uden sit sædvanlige feminine ydre.
Kirsten Mols svarede, at hun også var Kirsten den dag. Og hun har altid understreget over for sine medarbejdere, at hun er den samme: it-produktionschef gennem mange år i Coop, leder for 65 ansatte og med tre mellemledere under sig. Hun oplever, at de opfatter hende som den leder, hun var før – med eller uden læbestift.
»I begyndelsen var jeg meget opmærksom på det. Nogle vidste ikke, hvordan de skulle reagere, nogle var meget nysgerrige, og dem talte jeg så meget med. Dem, der var negativt indstillet, var mere stiltiende, men efterhånden fik jeg snakket med alle. Og jeg har ikke noget imod det – på den måde er mit yndlingsemne jo mig selv, og jeg kan godt lide at møde mennesker og tale med dem om dem selv og mig selv,« siger Kirsten Mols.
Efter hun er blevet kvinde har hun ikke ændret den måde, hun overordnet set har ledet på, men hun kan mærke, at hun har en fordel, fordi hun allerede opfanger mange signaler og karaktertræk ved folk på grund af den måde, der ser på hende.
»Jeg ser med det samme, om en person er i stand til at håndtere diversitet, og det er en slags kvalitet hos folk, om de kan komme ind og møde mig og stadig være høflige og almindelige. Jeg kan afgøre på sekunder, om jeg kan arbejde sammen med folk. Det kunne jeg også tidligere, men nu er det helt tydeligt,« siger Kirsten Mols.
Selv om hun altid har været en lederskikkelse – helt fra tiden i drengetruppen i FDF og op gennem uddannelse og karriere – har hun som kvinde nu givet sig selv lov til at være på flere forskellige måder.
»Jeg viser nogle flere og nogle andre sider af mig selv. Jeg ansætter ikke andre typer mennesker, end jeg gjorde før, men jeg gør måske nogle valg lidt mere tydelige. For eksempel ansætter jeg mange kvinder for tiden, fordi vi har brug for folk, der er procesorienterede. Og der er rigtigt mange kvinder, der synes processer er spændende, mens jeg ikke kan finde særlig mange kvinder, der vil have et serviceteknikerjob. Sådan er det bare. Jeg ansætter de bedst kvalificerede,« siger Kirsten Mols.
Generelt tænker hun dog ikke over, om hun er mand eller kvinde på jobbet, eller hvad andre synes hun ligner. »Det bliver et fængsel, så jeg er holdt op med at lægge mærke til det. Jeg er i balance, og jeg føler mig tryg, og det er det helt rigtige,« siger Kirsten Mols.

