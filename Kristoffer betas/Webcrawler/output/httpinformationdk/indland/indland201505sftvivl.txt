SF tvivler på værdi af undersøgelse af overgreb
En undskyldning til dem, der var på børnehjemmene, er eneste måde for alle at komme videre på


 SF tvivler på, hvad man får ud af en landsdækkende undersøgelse af forholdene på samtlige danske børnehjem som følge af Godhavnsrapporten, der har afsløret omfattende vanrøgt og misbrug af anbragte drenge på børnehjemmet igennem årtier.
En undersøgelse, som debattøren Lisbeth Zornig og historikeren Maria Rytter, medforfatter til Godhavns-rapporten, efterlyser.
»Spørgsmålet er, om vi får noget ud af at lave en undersøgelse af noget, der rækker så langt tilbage i tiden. Er det alle børnehjem i dén periode, eller er det alle børnehjem for altid, man skal undersøge?,« spørger SF’s socialordfører, Trine Mach.
En undskyldning til dem, der var på børnehjemmene, er eneste måde for alle at komme videre på, mener hun.
»Det er et sort kapitel i danmarkshistorien, og det er derfor, at vi fra SF’s side hele tiden har sagt: Lad os nu give den undskyldning.«
– Dit eget parti har selv haft socialministerposten, efter rapporten kom frem. Hvorfor har I ikke benyttet muligheden til at give en undskyldning?
»Det er jo en regeringsbeslutning. Vi vil meget gerne have, at man giver den undskyldning fra statens side.«
– Så det er i virkeligheden Socialdemokraterne og De Radikale, der er skyld i, at I ikke kunne give en undskyldning?
»Jeg kan bare konstatere, at SF rigtig gerne vil have, at man giver en undskyldning til de mennesker, der har opholdt sig i statens varetægt, mens personer på vegne af staten har begået meget voldsomme overgreb mod dem.«
Ritzau

