'Hvad sagde vi'
Vismændenes rapport bekræfter, at regeringens krisestyring er dumpet, mener oppositionen. Finansministeren afviser


 Der er ikke mange nye meldinger i de politiske reaktioner på de økonomiske vismænds efterårsrapport. Hvor finansminister Claus Hjort Frederiksen (V) erklærer sig uenig i vismændenes konklusion af, at regeringen ikke har pumpet tilstrækkelige offentlige investeringer ud for at imødegå den økonomiske krise, bliver oppositionen bekræftet i sin kritik af, at VK-regeringen ikke har handlet tilstrækkeligt.
»Jeg vil formulere det som 'hvad sagde vi'. Lige siden før krisen satte ind for alvor, har vi påpeget, at det var nødvendigt med offentlige investeringer for at holde gang i beskæftigelsen, mens regeringen har sagt, at vi var fuldstændigt galt afmarcheret. Og da krisen så kom, sagde de bare, at øget privatforbrug skulle redde os. Men i alle de skridt, regeringen har taget i krisehåndtering, da har de trådt forkert,« siger finansordfører Ole Sohn fra SF.
Vismændene fastholder nødvendigheden af offentlige investeringer for 10 mia. de næste to år - og retter samtidig en hård kritik mod regeringen for at føre en for slap finanspolitik under højkonjunkturen.
»At krisen bliver så dyb og langvarig er derfor vores egen skyld,« siger overvismand Peter Birch Sørensen ifølge Ritzau.
Den kritik betegner finansordfører Morten Bødskov (S) som »en kæberasler til hele regeringens økonomiske politik«.
»Der er ikke ét positivt udviklingstræk, som vismændene roser regeringen for. De tegner et billede af en regering, der har skudt sin egen økonomi sønder og sammen,« siger han. De radikales Morten Østergaard er enig og vil nu kalde finansministeren i samråd.
Finansministeren vil ikke afvise, at »vi på et tidspunkt gennemfører flere initiativer« - men i en pressemeddelelse fastholder han sit argument om, at regeringens planlagte vækst i offentlige investeringer er »den største siden midten af 1960'erne og større end i andre OECD-lande«.
»Vi skal også huske, at jo mere vi lemper nu - desto mere skal vi stramme senere,« siger Claus Hjort.


