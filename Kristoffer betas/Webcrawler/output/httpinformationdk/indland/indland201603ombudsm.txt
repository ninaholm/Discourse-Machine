Ombudsmand udsætter egen undersøgelse af offentlighedslov
For ikke at kortslutte politiske forhandlinger om evaluering af offentlighedsloven har Jørgen Steen Sørensen indstillet en undersøgelse af fire udvalgte ministeriers anvendelse af den omstridte politikerregel


 Med et brev til Folketingets Retsudvalg har ombudsmand Jørgen Steen Sørensen meddelt, at han udsætter en igangværende undersøgelse af Finansministeriets, Justitsministeriets, Kulturministeriets og Økonomi- og Indenrigsministeriets anvendelse af § 24 i offentlighedsloven.
Det er den paragraf, der giver ministerier store muligheder for at mørklægge samtlige dokumenter og oplysninger, bare de udveksles på et tidspunkt, hvor embedsmændene kan antage, at ministeren har brug for deres rådgivning.
Ombudsmanden begrunder bl.a. udsættelsen med, at »spørgsmålet om eventuel revision af offentlighedsloven er blevet en væsentlig partipolitisk problemstilling«. Udsættelsen sker således for ikke »at ’kortslutte’ den aktuelle proces mellem de berørte politiske partier«.
360 afgørelser
Som Information tidligere har dokumenteret, har § 24 i den nye offentlighedslovs første halvandet leveår været taget i brug i 360 afgørelser om aktindsigt. Det har været med til at skabe uenighed mellem de fem partier, der står bag offentlighedsloven, og de har så for nogle uger siden stemt for en folketingsvedtagelse, V 25, der blev fremsat i februar:
»Folketinget noterer sig, at justitsministeren har oplyst, at parterne bag den politiske aftale har indledt drøftelser om temaet og tidspunktet for den aftalte evaluering af offentlighedsloven.«
De fem partier blev i sin tid enige om i en supplementsaftale at bede Ombudsmanden gennemføre en evaluering af bl.a. § 24, når loven havde været i kraft i tre år. Det er ikke denne evaluering, ombudsmanden nu udsætter, men hans egen igangsatte undersøgelse af de udvalgte fire ministerier.
Når der foreligger en afklaring af de spørgsmål, der er omtalt i V 25, vil ombudsmanden på ny vurdere status for den udskudte undersøgelse. Ombudsmanden vil som hidtil behandle klagesager over bl.a. afslag på aktindsigt efter § 24.

