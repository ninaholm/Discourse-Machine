Socialpædagoger vil genindføre specialuddannelse
Socialpædagogernes Landsforbund foreslår socialpædagoguddannelsen genindført, men både studerende og ministeren er skeptiske


 For 16 år siden afskaffede man socialpædagoguddannelsen. Nu er det på tide, at den oprettes igen, mener Socialpædagogernes Landsforening:
"Hvis kvaliteten skal højnes, er vi nødt til at få genindført socialpædagoguddannelsen, for det kan altså ikke lade sig gøre for den almindelige pædagoguddannelse at gabe over de høje krav om specialisering," siger Marie Sonne, der er næstformand i Socialpædagogernes Landsforbund. 
Forslaget kommer på et tidspunkt, hvor socialpædagogiske skandalesager fylder mediebilledet uge for uge. Og Marie Sonne ser en større sammenhæng med den overordnede udvikling:
"Det er mig ubegribeligt, at man med den udvikling, vi ser på børn- og ungeområdet med narko og indvandrerkriminalitet, og den samtidige situation på socialområdet, ikke kan forstå, at der er behov for et løft. Det må da være det politisk mest fornuftige," siger Marie Sonne, der er bange for, at hele socialområdet er ved at eskalere fuldstændigt, og derfor efterlyser flere pædagoger med socialpædagogiske kompetencer. 
Studerende takker nej
Men Pædagogstuderendes Landssammenslutning mener ikke, at forslaget om at oprette en ny uddannelse er løsningen på den socialpædagogiske udfordring:
"Vi tror på idéen om en generalistuddannelse, for uanset om man skal arbejde med handicappede, misbrugere eller vuggestuebørn, så handler det grundlæggende om relationer," siger Nicki Lykke Jensen, der er faglig sekretær i Pædagogstuderendes Landssammenslutning. 
Han erkender, at de enkelte områder kræver særlige specialiseringer, men det er ikke uddannelsernes ansvar, mener han:
"De specialiserede egenskaber må arbejdspladserne tage ansvar for. Der skal ikke gå tid fra pædagoguddannelsen med at lære for eksempel at medicinere eller håndtere fysisk handicappede," siger han, og peger på, at det er udtryk for god politisk timing, at Socialpædagogernes Landsforbund lancerer forslaget netop nu, hvor socialområdet gang på gang byder på nye tragedier og statistikker. 
Undervisningsminister Bertel Haarder lader sig dog ikke rive med af den aktuelle debat, og han mener ikke, der bør indføres en ny pædagoguddannelse, om end han gerne vil styrke den socialpædagogiske indsats:
"Jeg lytter meget gerne til ønsket om specialisering, men det må kunne klares ved at styrke det socialpædagogiske speciale inden for den eksisterende uddannelse," siger Bertel Haarder og påpeger, at det ville være uhensigtsmæssigt at skabe opdelte uddannelser:
"Vi skal bevare fleksibiliteten og ikke oprette nye stive båse," siger han. 
Marie Sonne fra Socialpædagogernes Landsforbund understreger, at der allerede er stor interesse for en nye uddannelse:
"Arbejdspladserne på vores område efterlyser folk med større kompetence. Og mange partier har allerede meldt ind, at de synes, det er en god idé, ligesom vi også får opbakning af Kommunernes Landsforening," siger hun.


