Mangel på speciallæger skaber flaskehalse
Der mangler speciallæger til at dække det stigende behov for behandling af børn og unge med ondt i psyken


 Den voldsomme vækst i antallet af børn og unge, der henvises til psykiatrisk behandling er en udfordring for behandlingssystemet. Det viser en rapport fra Danske regioner i en rapport, der påpeger, at manglen på specialuddannet personale er en væsentlig årsag til de voksende ventelister.

Allerede i 1998 skulle der således 250 speciallæger til for at dække behovet inden for børne- og ungdomspsykiatrien, skrev Sundhedsstyrelsen i en rapport udgivet i 2001. men ifølge Lægeforeningen er der i dag bare 152 læger med speciale inden for børne- og ungdomspsykiatri. 

Formanden for regionernes sundheds- og psykiatriudvalg, Bent Normann Olsen (A), mener, at det er personalemanglen, der er flaskehalsen inden for børne- og ungdomspsykiatrien.

"Det tager 12 til 14 år fra en studerende begynder sit studium, til vedkommende er uddannet speciallæge, så det er ikke et problem, vi løser ved at knipse med fingrene," siger han.

Den nuværende mangel på speciallæger har også betydning for, hvor mange nye læger, der kan uddannes, påpeger Ledende overlæge fra Det Børne- og Ungdomspsykiatriske Hus i Odense, Jan Jørgensen

"Vi er ikke speciallæger nok til at uddanne mange flere, end vi gør - for vi har jo også nogle patienter, vi skal tage os af," siger han.

Også regeringen har fokus på manglen af speciallæger. Minister for sundhed og forebyggelse, Jakob Axel Nielsen (K)oplyser, at "regeringen har øget antallet af uddannelsesforløb i speciallægeuddannelsen til børne- og ungdomspsykiatri med cirka 33 procent i perioden 2008 til 2012 i forhold til 2006."

$SUBT_ON$Lille interesse

I 2006 var der 20 uddannelsespladser til speciallæger inden for børne- og ungdomspsykiatrien, men interessen fra uddannelsessøgende var ikke stor nok. Ud af de 20 pladser blev kun de 17 besat. Det oplyser Sundhedsstyrelsen i en rapport om udviklingen inden for området fra 2007.

For at afhjælpe problemet med de manglende børne- og ungdomspsykiatere skal der, som en midlertidig løsning, ansættes specialuddannede psykologer. Det er en del af regeringens aftale på sundhedsområdet for 2007-2010.



