Borgerlige: Pind misforstår civil ulydighed
Flere borgerlige samfundsdebattører kalder det grotesk, at  Søren Pind (V) kan fordømme civil ulydighed som en trussel mod retsstaten. Tværtimod kan det være til gavn for demokratiet, lyder kritikken


 Integrations- og udviklingsminister Søren Pind (V) får ikke alene hård kritik for sin Facebook-kommentar om terrorangrebet i Norge og eksempler på civil ulydighed som klimaaktivisterne i Østerild. Han har også gjort sig politisk uvenner med flere borgerlige samfunds-debattører på grund af selve det politiske indhold i kommentaren.
Ud over at det er en grotesk sammenligning, er det også absurd at påstå, at ethvert politisk motiveret lovbrud er en trussel mod retsstaten, mener den borgerlige debattør og statskundskabsprofessor Peter Kurrild-Klitgaard.
»Vi kan alle sammen komme i tanke om situationer, hvor folk har gjort ting, der var ulovlige, men hvor eftertiden eller i nogle tilfælde også samtiden har sagt, at her var der tilstrækkelig gode grunde til det,« siger Peter Kurrild-Klitgaard og nævner modstandsbevægelsen under besættelsen, den sorte borgerretsbevægelse og Ghandi som eksempler, hvor lovbrud kunne forsvares moralsk.
»Søren Pind har en pointe i, at vi skal respektere lovene, for det skal vi selvfølgelig. Men der er nogle væsentlige nuanceforskelle, der først og fremmest går på, hvorvidt folk anvender vold eller truslen om vold. Men jeg må tilstå, at jeg kan ikke bliver særlig harm over, at der er nogle gamle hippier, der sætter sig ned foran nogle maskiner i Nordjylland. Det er altså rimeligt uskadeligt,« siger Peter Kurrild-Klitgaard.
Pind fastholder
I går undskyldte Søren Pind til jp.dk, at hans kommentar var blevet »misforstået«. Men samtidig fastholdt han, at man må tage retsstaten og demokratiet i forsvar mod et eskalerende had, selv om »det ene eksempel er langt værre end det andet«.
»Men man er bare nødt til at sige, at vi kan ikke vælge, hvilke love vi vil overholde og hvilke vi ikke vil. For det giver ekstremistiske folk mulighed for at sige: Nå, men så kan vi også gøre, som det passer os,« siger Søren Pind.
Men også den holdning tager flere borgerlige debattører afstand fra på netavisen 180grader.dk. Civil ulydighed er ikke en trussel mod retsstaten, skriver lektor Kasper Planeta Kepp i et indlæg.
»Denne form for ikke-voldelig aktivisme er, så længe den ikke krænker andre borgeres rettigheder, en styrke for demokratiet, fordi det er en af meget få måder at kommunikere til staten, at borgere er utilfredse med en beslutning,« skriver Kasper Planeta Kepp med henvisning til konflikten i Østerild og besættelsen af Brorsons Kirke i 2009.
Samme skelnen fremhæver redaktør på 180grader.dk, Ole Birk Olesen, der også er folketingskandidat for Liberal Alliance. Han mener, det afgørende er, om man lader sin protest gå ud over uskyldige mennesker.
»Søren Pind laver så en parallel til nogen, som protesterer over for myndigheder, når de føler, at myndighederne begår overgreb mod dem. Den parallel har jeg meget svært ved at se. Der må man se med større largeness på folks nødværgeforanstaltninger over for myndighederne,« siger Ole Birk Olesen.
Skudt sig i foden
Flere Venstre-topfolk tog i går skarp afstand fra, at noget kunne sammenlignes med den tragedie, der har ramt Norge.
Politisk ordfører Ellen Trane Nørby (V) understregede, at situationen ikke er til »upassende politiske meldinger«. Selv siger Søren Pind til politiken.dk, at hans »politiske budskaber bliver udlagt i den mest ekstremistiske negative form« af »den danske medieverden« med slet skjult hentydning til Informations artikel om Facebook-kommentaren.
Men selv om ministeren i flere medier har præciseret, at han ikke ville sammenligne terrorangrebet med Østerild-aktionen, har han nævnt dem i sammenhæng, siger Ole Birk Olesen. Og det gavner ikke en ellers vigtig debat om retsstaten, mener han.
»Han har skudt sig selv i foden, og det ved han sikkert godt selv. Det er derfor, han nu forsøger at krabbe sig selv ud af den dagsorden igen,« siger Ole Birk Olesen.
Det lykkedes ikke Information i går at få en kommentar fra Søren Pind.

