Universiteter bruger millioner på reklamer
De danske universiteter brugte sidste år 38,6 millioner kroner på reklame og markedsføring. Absolut topscorer er Aalborg Universitet, der brugte knap 100.000 kroner per studenterårsværk på at trække nye til


 Du har sikkert lagt mærke til dem i løbet af foråret. Bag på bussen, i toget, på kæmpeplakater langs vejen, i tv og i biografen. Reklamer, der opfordrer dig til at tage en uddannelse på lige netop dét universitet. Nu har Uddannelsesministeriet i et svar til Folketinget opgjort, at universiteterne sidste år brugte 38,6 millioner kroner på reklamer og markedsføring. Suverænt mest ihærdige har de været på Aalborg Universitet, hvor man sidste år brændte 9,4 millioner kroner af på at trække studerende til. Det er mere end tre gange så meget, som man brugte på Aarhus Universitet. Eller omtrent 100.000 kroner per studenterårsværk.
»Det lyder som nogle vilde tal. Det er ikke nogen, jeg kender til,« siger presse- og markedsføringsansvarlig Allan Clausen, Aalborg Universitet, da Information ringer ham op. Han har ellers selv været med til at indberette tallene.
»Jeg tror sgu, der må være sket en fejl. Der må være taget utroligt mange ting med i det tal. Men lige et øjeblik, jeg prøver lige at spørge min bogholder,« siger Allan Clausen og går væk fra telefonen. Bogholderen er optaget af en anden samtale.
»Jeg har lige jaget med hende, så kommer hun over bagefter,« siger han.
»Vi bruger ikke flere penge, end vi plejer. Ud over at vi er blevet et større universitet. De sidste to-tre år er vi gået frem med omkring 30 pct. hvert år. Det er jo en meget stor stigning for os, som ligger i et udkantsområde, hvor det normalt er svært at trække studerende til. Så det er klart, at vi måske skal bruge flere penge end Aarhus og København på at gøre opmærksom på, at vi også har nogle kvaliteter og nogle gode uddannelser og en god studieform,« begynder han at forklare.
– De studerende vil jo mene, at det er bedre at bruge de millioner på at skabe nogle gode uddannelser, så det gode rygte kan sprede sig?
»Vi oplever en utrolig tilgang. Så vi må både lave gode uddannelser og være gode til at fortælle om dem. Prøv lige at reflektere over, at vi ligger heroppe i Nordjylland, og det er os, der stormer frem. Det er da imponerende, synes jeg.«
Bogholderen er stadig optaget. Men Allan Clausen lover at ringe tilbage.
Den blå hjerne
Ti minutter senere har han fået tjekket tallene. Den er god nok. Men i år har universitetet kun brugt 6,4 millioner kroner, fortæller han. Det er de enkelte uddannelsers og fakulteters egen markedsføring, der får tallene til at svinge. Men de store kampagner, som han står for, ligger »stabilt mellem 1,3 og 2,2 millioner kroner«, siger Allan Clausen i et tonefald, der skal få mig til at forstå, at det jo ikke er det store.
»Vi møder de unge, hvor de unge er, men uden tab af værdighed. Vi er for eksempel på Skanderborg og Nibe Festival, hvor de unge, de er.«
»Vi bruger vores blå hjerne, som du sikkert har set. Det er vores kommunikatør. Og så bruger vi sloganet ’learning seriously affects your brain’, og så kan det første ord erstattes med ’team work’, for det illustrerer vores studieform. Og jeg lover dig for, at det er noget, de unge lægger mærke til. Hvis man ser en hjerne heroppe i Nordjylland, så siger man ’det er Aalborg Universitet’. Der er skabt et brand.«
»Nu vil du også se os lidt mere i København, men kun lidt mere, for det skal være afbalanceret, og vi skal leve godt med vores naboer,« siger Allan Clausen med henvisning til Aalborg Universitets nye afdeling i Københavns sydhavn, som især RUC har anklaget for at stjæle deres studerende.
»Så derfor plejer jeg at sige til informationsmedarbejderne, når de bliver vilde og blodige, at, ja, vi kan godt fortælle om vores nye uddannelser i København uden at overtage Rådhuspladsen og erobre luftrummet over Tivoli. Så de forstår, der skal være en balance. «
- Er det noget, I aftaler med de andre universiteter?
»Nej, det er sund fornuft. Den tidligere regering mente jo, der skulle være meget konkurrence mellem universiteterne. Det har den nye regering ikke sagt så meget om endnu.«

