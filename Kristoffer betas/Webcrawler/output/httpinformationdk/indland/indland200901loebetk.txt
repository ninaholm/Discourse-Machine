Løbet er kørt for motorvejsmodstanderne
Det lykkedes ikke SF og Radikale at stoppe Frederikssund-motorvejen. Og regeringen synes at slippe ganske billigt fra at have fået de to partiers tilslutning til trafikforliget


Efter forhandlinger på Christiansborg i går aftes ventes regeringen i torsdagens løb at kunne præsentere et trafikforlig uden de store overraskelser i forhold til regeringsplanen fra december.Forhandlingernes sejeste knast har været trængslen i hovedstadsområdet. Regeringen havde på forhånd skudt muligheden for bompenge ned, og det har vanskeliggjort afvejningen af investeringer i privatbilisme kontra kollektiv trafik.Sat på spidsen har det været valget mellem genindførelse af sporvogne, nu kaldet letbaner, i Københavns omkreds og anlæggelsen af en motorvej i naturområder frem til Frederikssund, et projekt som regeringen og Socialdemokraterne taler varmt for.Både SF og de radikale er stærkt interesseret i at være med i et trafikforlig. Spørgsmålet er, hvad de håndgribeligt har fået til gengæld for at have slugt Frederikssundmotorvejen.Sporvogne i spilVenstres trafikordfører, Kristian Pihl Lorentzen, bekræfter, at en letbane i København er et af de emner, der endnu i går blev drøftet indgående.Det samme siger den radikale trafikordfører, Johs. Poulsen."Der er betydelig uenighed om netop letbaner og Frederikssundmotorvej," konstaterer han, men udelukker ikke et kompromis."Der er jo flere måder at beslutte sådan noget på," lyder det.Johs. Poulsen antyder, at forberedende øvelser bliver en del af forliget.Netop uforpligtende markeringer om letbaner er det resultat, som Enhedslisten frygter mest. Partiet blev slet ikke inviteret med til trafikforhandlingerne. Det ærgrer ikke trafikordfører Per Clausen, efter han har set, hvorledes de har udviklet sig."Stort set alle pengene er jo afsat til at rette op på fortidens forsyndelser mod vedligeholdelse. Og resten blev et spørgsmål om den overflødige og miljømæssigt vanvittige Frederikssundmotorvej," siger Per Clausen, som forudser en valen beslutning om en københavnsk letbane uden bevillinger.Pia Olsen Dyhr, der er trafikordfører for SF, konstaterer, at løbet er kørt for Frederikssundmotorvejens modstandere, hvortil hun regner SF, selv om SF lokalt går ind for vejen. Trods motorvej er hun dog sikker på, at SF vil være at finde blandt forligspartierne."Uden SF's indsats ville forliget ikke være vægtigt på jernbaneområdet," siger hun, men vedgår, at man kommer til at kigge i vejviseren efter forbedringer af S-banen. Til gengæld peger hun på et forventet folkesocialistisk fingeraftryk på cykelpolitikken.
