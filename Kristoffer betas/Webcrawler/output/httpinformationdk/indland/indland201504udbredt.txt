Udbredt stress blandt universitetsansatte
Stress er mere udbredt blandt universitetsansatte end blandt øvrige medlemmer af Dansk Magisterforening, viser nye tal fra fagforeningen. Det skyldes et øget pres på universiteterne og tager tid fra kerneopgaverne; forskning og undervisning, mener foreningen


 En ny undersøgelse fra Dansk Magisterforening (DM) viser nu, at de universitetsansatte blandt fagforeningens medlemmer er mere stressramte end de øvrige medlemmer.
Hvor 16,9 pct. af de universitetsansatte i høj og meget høj grad oplever en stresset hverdag, gælder det for ni pct. af de kommunalt ansatte medlemmer og 12 pct. af de regionalt ansatte. Og hvor 30,7 pct. af de universitetsansatte oplever, at deres arbejdsplads er præget af stress, har 21,3 pct. af de kommunalt ansatte og 19,8 pct. af de regionalt ansatte samme oplevelse.
Ifølge formand for Dansk Magisterforening, Ingrid Stage, er det udtryk for, at universiteterne er blevet pålagt mange ekstra opgaver gennem omstruktureringer de senere år.
»Der er et øget pres på universiteterne om at vise deres nytte ved blandt andet at indgå i samarbejder med erhvervslivet, og det går ud over de universitetsansattes kerneopgave, nemlig at forske og undervise. Det er et problem,« siger hun og tilføjer, at en alt for stor del af arbejdstiden også går med at søge forskningsmidler. Så for at nå det hele løber en universitetsansats arbejdstid ifølge Ingrid Stage i gennemsnit op på 47 timer om ugen, og problemet er selvforstærkende.
»Når du har mindre tid til at passe din forskning og kontakten med de studerende, sætter det den faglige kvalitet under pres. Og det er i sig selv stressende ikke at kunne levere,« siger hun.
Et udpræget stresset arbejdsmiljø på universiteterne går ikke alene ud over kvaliteten på selve uddannelsesinstitutionerne, men ud over samfundet som hele, mener Ingrid Stage.
»Universitetsansatte er sat i verden for at levere gedigen viden, som politikere skal træffe deres beslutninger på baggrund af«.
Ubalance giver stress
Fællestillidsrepræsentant og lektor på Aarhus Universitet Per Dahl ser også de stressede universitetsansatte som et produkt af det øgede pres på landets universiteter. Det pres har eksempelvis fremdriftsreformen bidraget til. At de studerende skal hurtigere og mere effektivt igennem studierne har ifølge Per Dahl blandt andet betydet flere reeksaminer i de perioder, ansatte førhen kunne bruge på forskning.
»Det stresser de ansatte, at de ikke længere har sammenhængende tid til at forske i. Det er et problem, at de i stedet må tage tiden til forskning fra deres fritid. Og ubalance mellem arbejds- og privatliv er en sikker vej til stress,« siger han.
Samtidig forklarer Per Dahl den udprægede stress blandt universitetsansatte med regeringens seneste plan for dimensionering, som står til at koste fyringer, og som således efterlader de ansatte med en usikker og derfor stressende jobsituation.
Garanteret tid til forskning
For at sikre tid til den frie forskning og dermed et sundere arbejdsmiljø foreslår Dansk Magisterforening, at der bliver lavet arbejdstidsaftaler på det enkelte universitet eller institut. Men Ingrid Stage understreger, at det er et fælles problem, som kræver et fælles ansvar.
»Fra politisk hold må der være opbakning til lokale aftaler om sikring af tid til forskningen, ligesom regeringen må sikre de tilstrækkelige ressourcer til de ekstra opgaver, man pålægger universiteterne,« siger hun med henvisning til universitetsloven, som siger, at der skal være tid til den selvvalgte forskning.
Leder af Danske Universiteter afviser at stille op til interview, men skriver i en mail til Information:
»Stress er et vigtigt emne, som skal tages seriøst. Det gør de enkelte universiteter hver for sig. Desuden blev der ved den nyligt indgåede overenskomst sat fokus på vigtigheden af en fælles indsats for et godt psykisk arbejdsmiljø«.
Information ville gerne have talt med uddannelses- og forskningsminister Sofie Carsten Nielsen (R) om kritikken, men hun ønsker ikke at stille op til interview. I stedet svarer hun i en mail:
»Vi tager selvfølgelig det her alvorligt, og Styrelsen for Videregående Uddannelser er allerede i dialog med Akademikerne om, hvordan man kan forbedre det psykiske arbejdsmiljø.«

