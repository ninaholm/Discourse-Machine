Mange skoler kan få pladsproblemer efter reform
Lærerne skal i højere grad opholde sig på skolen i løbet af deres arbejdsdag, hvis folkeskolereformen og afskaffelsen af arbejdstidsaftalen træder i kraft. Men de fleste skoler mangler kvadratmeter, vurderer forsker og Danmarks Lærerforening. KL afviser
Mange skoler vil få pladsproblemer, fordi lærere og elever skal til at opholde sig der i flere timer om dagen, hvis folkeskolereformen vedtages, siger forsker.


 Lærerne skal være mere tilstede på skolen med deres kolleger, og deres forberedelse skal ske på skolen i stedet for ved skrivebordet derhjemme. Det er et af Kommunernes Landsforenings (KL) krav til lærerne i den verserende lærerkonflikt.Men de fleste skoler vil få pladsproblemer, hvis både lærere og elever skal have længere dage på skolen, som der lægges op til med folkeskolereformens helhedsskole og afskaffelsens af lærernes nuværende arbejdstidsaftale, vurderer arbejdsmiljøforsker, psykolog og ph.d. Karen Albertsen, som har forsket i arbejdsmiljø på skoler:
»Det vil være de færreste skoler, der kan leve op til et krav om, at lærerne skal være på skolen en hel arbejdsdag.«
Danmarks Lærerforening vurderer, at det i dag kun er en fjerdedel af skolerne, der har faciliteter til at rumme, at lærerne skal være på skolen hele deres arbejdsdag, og det bekymrer formand for arbejdsmiljø – og organisationsudvalget ved Danmarks Lærerforening, Per Sand Pedersen.
»Der er ikke tilstrækkelige faciliteter til lærerne på arbejdspladserne i dag, fordi skolerne ikke har regnet det ind. Skolen i dag er indrettet efter, at man udnytter lokalerne optimalt i forhold til undervisningsopgaverne og ikke forhold til, at lærerne skal gøre hele deres arbejde på skolen,« siger Per Sand Pedersen.
Lærerforeningens bekymring er reel, vurderer Karen Albertsen. Pladsmanglen kan få konsekvenser for lærernes arbejdstid.
»Hvis lærerne skal opholde sig deres fulde arbejdstid på skolen, og de ikke har faciliteterne til at gøre deres arbejde på forsvarlig vis, så betyder det, at de bliver nødt til at lægge flere timer derhjemme, hvis de skal kunne gennemføre deres arbejde,« siger hun.
Der er ikke plads
På Veng Skole og Børnehus i Skanderborg Kommune arbejder 15 lærere, som sammen underviser 170 børn fra 0. – 6. klasse. Landsbyskolen er en af de skoler, som vil blive udfordret på pladsen, hvis lærerne i højere grad skal udføre alt deres arbejde i skolens lokaler.
Skoleleder Henry Thomsen vil gerne tilbyde lærerne, at de kan forberede sig på skolen, men der er ikke plads, hvis der samtidig skal være rimelige arbejdsforhold, siger han.
»Skoler i dag står jo ikke tomme, når eleverne ikke har undervisning, for vores skolefritidsordning lægger beslag på lokalerne efter undervisningstiden, så det er ikke muligt for lærerne at arbejde i de lokaler,« siger Henrik Thomsen.
»Selvfølgelig kan man godt finde tomme lokaler, men så vil det kræve, at man skal bevæge sig rundt og finde tilfældige lokaler at sidde i, og det, synes jeg ikke, er okay,« fortsætter han og fortæller, at skolebudgettet ikke er til, at man kan udvide.
»Hvis vi skal ud i ombygninger, vil det koste omkring 100.000, og det vil samtidig forringe anvendelsen af skolen i øvrigt, fordi der er nogle andre aktiviteter, vi så bliver nødt til at indskrænke.«
KL mener, at pladsproblemerne er meget forskellige fra skole til skole, og beslutningen om, hvordan man indretter mest hensigtsmæssige arbejdspladser til skolernes lærere, vil ligge i de enkelte kommuner, og det kan løses ved at tænke kreativt i udnyttelsen af skolens lokaler.
»Behovene og mulighederne er meget forskellige, og heldigvis udfoldes der stor kreativitet i kommunerne for at bruge de eksisterende bygninger på bedste måde og finde enkle og fleksible løsninger«, skriver Jane Findahl, formand for KL’s Børne- og Kulturudvalg i et svar til Information.
»Som led i omstillingen af folkeskolen skal vi også tage fat på en proces med at nytænke, hvordan vi anvender og indretter skolens lokaler og arbejdspladser, som understøtter samarbejdet mellem lærerne, og som tænker lærernes arbejdspladser ind i sammenhæng med elevernes læringsmiljø.«
Styrket samarbejde
Et af de tungest vejende argumenter for, at lærerne skal blive på skolen, er, at samarbejdet mellem de enkelte lærere skal styrkes.
Anders Balle, som er formand for Dansk Skolelederforening, anerkender, at der vil være pladsproblemer på nogle skoler. Men det er ikke et uoverkommeligt problem, mener han, og i øvrigt er mange skoler allerede i gang med at indrette sig, så lærerne får de arbejdsvilkår, det kræver, hvis de skal arbejde på skolen.
»Det er klart, at nogle skoler ikke er indrettet til det, og det må de jo så se at blive. Hvis ikke man er kommet i gang med det, så synes jeg, man skal til at komme i gang,« siger Anders Balle.»Der bliver fra lærerside snakket om, at man så skal have 50 skriveborde på skolerne – og nej, det skal man ikke. Der skal være nogle gruppelokaler, og så skal lærerne selvfølgelig have et sted, de kan have deres ting, og et sted, hvor de kan sidde og arbejde i teams sammen,« fortsætter han.
Per Sand Pedersen fra Danmarks Lærerforening mener ikke, at argumentet om samarbejde holder.»Anders Balle lever i fortiden, for der finder jo masser af samarbejde sted. Men jeg synes, det er tåbeligt at tvinge nogle til at gøre det et bestemt sted,« siger han.»Jeg kan frygte, at man sagtens kan få tiden til at gå, mens man er på arbejde, men at man så må gøre sit arbejde færdigt derhjemme, fordi der simpelthen ikke er mulighed for det, mens man rent faktisk er på arbejde.«
 

