Ordførere: Medicinsk cannabis bør være lettere tilgængelig
Syge danskere bør have mulighed for at få medicinsk cannabis, hvis det kan hjælpe dem, mener flere af Folketingets sundhedsordførere. De opfordrer til, at man tager ved lære af de erfaringer, man har gjort sig i lande, der har tilladt cannabis til medicinsk brug
En række stater i USA samt flere europæiske lande har tilladt medicinsk anvendelse af cannabis. Nu siger flere danske politiske partier, at man bør se på erfaringerne fra udlandet. Her er det en cannabisplantage i Californien.

Patienter med uhelbredelige sygdomme bør have bedre adgang til medicinsk cannabis, hvis det kan hjælpe dem. Det siger flere sundhedsordførere på baggrund af historien om den femårige Frederik, der lider af medicinresistent epilepsi, og som Information skrev om mandag.»Når vi har at gøre med en sygdom, hvor der ikke er en anden kendt behandling, og medicinsk cannabis kan hjælpe personen, så må sundhedsmyndighederne være mere åbne over for mulighederne,« siger Enhedslistens Stine Brix.Radikales Camilla Hersom er heller ikke afvisende over for, at der skal være bedre muligheder for at få medicinsk cannabis i særlige tilfælde.»De fleste typer medicin har jo bivirkninger, men cannabis er jo et rusmiddel, så derfor skal eventuelle forsøg ske under meget kontrollerede forhold,« siger Camilla Hersom, der gerne vil se på, om lovgivningen på området står i vejen for eventuelle forsøg.Socialdemokraternes sundhedsordfører, Flemming Møller Mortensen, mener dog ikke, at lovgivningen er for rigid, når det gælder medicinsk cannabis.»Vi skal have et dynamisk sundhedssystem, så vi hurtigt kan få nye metoder ind, derfor er der også mulighed for at ordinere cannabisprodukter i pilleform i dag,« siger Flemming Møller Mortensen.Der er dog kun et meget begrænset forbrug af de to godkendte cannabismidler Marinol og Sativex, viser tal fra Statens Serum Institut. Årsagen er blandt andet, at det kun må bruges af en lille gruppe sclerose- og kræftpatienter.Dansk Folkepartis sundhedsordfører, Liselotte Blixt, er parat til at undersøge mulighederne for at udvide brugen af medicinsk cannabis nærmere.»Jeg kan ikke se, hvorfor det skal være ulovligt, hvis det kan hjælpe nogle mennesker. Vi har også morfin og heroin på recept, men det er, som om vi har en evig frygt for, at medicinsk cannabis vil betyde adgang til fri hash på gaden. Men det er jo ikke tilfældet,« siger Liselotte Blixt, der kender flere patienter, der nyder gavn af cannabis.»Det er urimeligt, at syge mennesker skal kriminaliseres, hvis det her er noget af det eneste, der hjælper dem. Derfor må vi se på, hvordan man kan lovliggøre sådan et stof på det danske marked, uden at det bliver misbrugt,« siger DF’s sundhedsordfører.BerøringsangstStine Brix vil stille spørgsmål til sundhedsminister Astrid Krag om, hvorvidt sundhedsmyndighederne holder sig godt nok orienteret om andre landes erfaringer med medicinsk cannabis.»Jeg har svært ved at forestille mig en situation, hvor de danske sundhedsmyndigheder ikke ville være interesseret i en vellykket kræftbehandling, men det er, som om sundhedsmyndighederne automatisk afviser enhver snak om medicinsk cannabis i stedet for at udvise nysgerrighed over for, om det virker. Og det er da underligt, når enhver læge kan udskrive morfin, som er i familie med heroin, at cannabisprodukter er forbundet med så mange restriktioner,« siger Stine Brix.Flemming Møller Mortensen er enig i, at sundhedsmyndighederne bør se nærmere på erfaringerne med medicinsk cannabis i de europæiske lande og amerikanske stater, der allerede har tilladt brugen af det.»Der er nok en berøringsangst over for brugen af medicinsk cannabis i dag. Og befolkningens oplysthed går nogle gange forud for lægevidenskaben, men det er en positiv udfordring, som lægerne også må lytte til, så patienterne kan få den bedste og sikreste behandling,« siger Flemming Møller Mortensen.
