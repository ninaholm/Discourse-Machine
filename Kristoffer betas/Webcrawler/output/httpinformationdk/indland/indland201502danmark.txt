’Danmark har en unik chance for at gøre det rigtige’
Svaret på weekendens terrorangreb bør være etableringen af et statsstøttet islamisk trossamfund i Danmark, som kan appellere til den brede muslimske befolkning, mener Frankrigs førende islamekspert, professor Olivier Roy. ’Ellers overlader I scenen til radikale islamistiske bevægelser og konservative mellemøstlige regeringer,’ advarer han
Fællesbøn i den nye moské på Rovsinggade i København. Moskéen her er finansieret af penge fra blandt andet Qatar, men ifølge førende islamforsker Olivier Roy har Danmark en unik chance for at fremme den moderate islam. Det kan gøres gennem statsstøtte og -styring.


 Professor Olivier Roy har et godt råd til Danmark oven på weekendens tragiske terrorangreb. I stedet for udelukkende at fokusere på, hvordan man kan forhindre unge danske muslimer i at slutte sig til radikale islamistiske bevægelser som IS, mener Frankrigs førende islamforsker, at Danmark skal tage et andet og meget vigtigere skridt.
»Mit råd til den danske regering er at etablere et statsstøttet islamisk trossamfund, der kan promovere en moderne version af islam, som appellerer til den voksende muslimske middelklasse i Danmark, som pr. definition er moderat,« siger den franske professor, der har skrevet utallige bøger om islam i Europa og i øjeblikket leder Mellemøst-programmet på Robert Schuman Centre for Advanced Studies ved European University Institute i Italien.
En unik chance
Den danske stat bør med andre ord finansiere moskébyggerier, uddanne imamer, aflønne de ansatte i moskeerne osv., så der opstår et moderne og moderat alternativ til de versioner af islam, som prædikes af radikale islamistiske organisationer eller imamer, som sendes til Danmark af konservative, mellemøstlige lande.
»De fleste europæiske lande er meget dårlige til at organisere udviklingen af deres egen nationale version islam. Enten ønsker de ikke, at islam får en plads i deres samfund – og så overlader de banen til radikale kræfter, eller også forhandler de med stater i Mellemøsten om finansiering af imamer og moskéer,« siger han.
»Det er en stor fejl at lade lande som Marokko, Tyrkiet, Algeriet, Saudi-Arabien osv. finansiere f.eks. en dansk udgave af islam, for den version, de tilbyder, er slet ikke interessant for unge, andengenerations-muslimer. De er født i Europa og den version af islam, som de konservative, mellemøstlige imamer prædiker, er deres bedsteforældres version af islam – og det interesserer dem ikke,« siger Olivier Roy.
I den sammenhæng mener han, at Danmark har en unik chance for at vise vejen.
»Til forskel fra f.eks. Frankrig er den danske stat ikke adskilt fra religionen, så her er en rigtig god mulighed for den danske regering til at større oprettelsen af et nationalt danskmuslimsk trossamfund« siger han.
Ikke islam mod Vesten
Olivier Roy mener, at den muslimske middelklasse i Danmark skal stå for ledelsen af et sådant statsstøttet islamisk trossamfund.
»Middelklassen ønsker en moderne form for islam, som passer til livet i Europa i det 21. århundred,« siger han. Men skulle den danske stat ikke ønske at gå så vidt, kunne man også oprette et statsanerkendt muslimsk råd eller starte en teologisk uddannelse i islam.
»Det afgørende er, at Danmark ikke tillader udenlandske institutioner at kontrollere eller øve indflydelse på en dansk version af islam,« siger han.
Den erfarne, franske islamforsker opfordrer i det hele taget danskerne til at bruge deres kræfter på at bygge bro til den brede muslimske befolkning i Danmark oven på terrorangrebet.
»Det er afgørende at forstå, at det Danmark oplever ikke er del af en konflikt mellem islam og Vesten,« understreger han.
»Terrorangrebene i Frankrig, Belgien, Tyskland og Danmark er ikke en reaktion fra det muslimske samfund i Europa mod Vestens ytringsfrihed. Tværtimod. Det er udelukkende en reaktion fra nogle få frustrerede og marginaliserede unge, hvoraf enkelte er blevet jihadis«, siger han.
»Hvis der virkelig var tale om en bred, muslimsk protest, ville vi have set tusindvis af muslimer gå på gaden for at demonstrere mod ytringsfrihed, og det ser vi jo netop ikke,« siger han.
Af samme grund mener Olivier Roy heller ikke, at det giver mening at tale om fejlslagen integration som årsag til radikalisering af unge vestlige muslimer, sådan som mange især på venstrefløjen ynder at forklare problemet.
»Det er en alt for simpel forklaring. Hvis radikaliseringen virkelig skyldes manglende integration, ville vi have haft tusindvis af radikaliserede unge alene i Danmark, og ikke som det er tilfældet nu – en to-tre stykker. Det er meget mere kompliceret, hvorfor enkelte unge muslimer bliver radikale jihadister,« siger han og peger bl.a. på, at der jo også er mange konvertitter, som er taget til Syrien og Irak for at kæmpe. Og de kan jo ikke hævde at være ofre for dårlig integration.
Højresving forude
Olivier Roy advarer i den forbindelse om, at Danmark i den kommende tid vil opleve en stigende politisk polarisering og islamofobi, sådan som det har været tilfældet i flere af de andre europæiske lande, der har været udsat for terrorangreb.
»Det vil formentlig ske, ligesom det bl.a. er sket i Frankrig,« siger han. Her har både Front National og det endnu mere ekstreme højre fået yderligere vind i sejlene, bl.a. ved at angribe islam som religion. Men også de stærkt sekulære partier har profiteret på terroren, siger han.
»Til forskel fra Danmark er alle de store partier meget anti-islamiske. Hos os bruger regeringen konstant begrebet laïcité, laïcité, laïcité (verdslighed, red.) til at angribe islam. Det er faktisk meget ofte de ideologiske sekularister, der angriber islam,« siger han.
Olivier Roy advarer bl.a. imod det omsiggribende krav om, at muslimer af alle observanser distancerer sig fra terrorangrebene.
»Det er et meget dumt krav, som kun bidrager til at splitte befolkningen i dem og os,« siger han.
»Hver gang, vi beder en muslim tage afstand fra noget, Islamisk Stat eller en tilfældig europæiske terrorist har gjort, betyder det jo, at vi som udgangspunkt betragter dem som delvist ansvarlige. Det giver derfor kun bagslag at kræve den slags fordømmelser,« mener han og sammenligner det med at bede paven undskylde Augusto Pinochets diktatur i Chile, blot fordi Pinochet kaldte sig katolik.
»Vi skal huske, at muslimer er ekstremt forskellige og i stedet for at presse dem ud i en situation, hvor de bliver nødt til at stå sammen mod os, bør vi acceptere forskelligheden og betragte den ulykkelige situation, bl.a. Danmark befinder sig i, som en chance og ikke kun et problem.«

