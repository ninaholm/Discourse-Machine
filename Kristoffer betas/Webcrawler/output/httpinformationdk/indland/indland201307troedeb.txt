’Jeg troede bare, at jeg var mærkelig’
Brian Palacios kom hjem fra Balkan med posttraumatisk stressreaktion. Han opdagede det bare først 15 år senere. Nu mødes han med de andre kammerater på veteranhjemmet i København, mens han venter på, at hans sag skal blive revurderet af Arbejdsskadestyrelsen
Tre krigsveteraner fra venstre: Brian Palacios, Mikael Ransby og Mark Skovgaard i haven på Veteranhjemmet på Frederiksberg i går.


 
	Kirkegården larmer ikke. Det er vigtigt. Vigtigere end de tolkningsmuligheder, der kan ligge i, at et hjem for krigsveteraner har døde mennesker som nabo.

	Brian Palacios bor her. Egentlig er det ikke meningen, at man skal bo her fast, og Brian Palacios har egentlig også et klubværelse på Østerbro. Alligevel har hans faste base de seneste otte måneder været et af de fem værelser i huset op ad Solbjerg Kirkegård på Frederiksberg, som Veteranhjem København stiller til rådighed for tidligere udsendte soldater.

	»Når jeg er her, oplever jeg tryghed. Det har jeg ikke gjort længe,« siger Brian Palacios.

	I 1994 blev Brian sendt til Krajina i Kroation som en del af den FN-styrke, der skulle beskytte krajina-serbere og kroater mod hinanden efter, at Kroatien havde erklæret sig selvstændigt fra Jugoslavien.

	Han var 20 år gammel og »LMG-skytte«. LGM betyder Let Maskin Gevær – forsvarets mange forkortelser er en indgroet del af sproget på Veterancentret.

	Brian Palacios sidder i haven. Stemmen er rolig, stemningen dvask af sol og varme. En lille håndfuld af de andre 12 fremmødte en almindelig fredag i sommerferien nyder det gode vejr.

	Det var her fra veteranhjemmet, de tidligere soldater i oktober sidste år gik mod Christiansborg for at protestere mod den seksmånedersregel, der forhindrede veteranerne i at få anerkendt posttraumatisk stressreaktion (PTSD) som en konsekvens af deres udsendelse. Demonstrationen lykkedes, og soldaterne behøver ikke længere have været til lægen inden for et halvt år efter hjemsendelsen.

	Op mod 400 sager om PTSD kan blive genoptaget hos Arbejdsskadestyrelsen, og på en af dem står Brian Palacios navn.

	Han er en af de veteraner, der, som Information beskrev i går, kan få adgang til en særlig erstatning fra forsvaret: PTSD har han – spørgsmålet er så, om det kan bevises, at den hænger sammen med udsendelsen. Selv er Brian Palacios ikke for optimistisk.

	»Og de penge helbreder jo heller ikke. Men det er også stressende at være på røven hele tiden,«siger han.

	Nej tak til psykolog

	På Veterancentret mødes tidligere soldater fra Balkan, Irak og Afghanistan. For at få hjælp og støtte og for at få struktur på hverdagen med aktiviteter som badeture og løbeklubber. Og for at være sammen med ligesindede:

	»Her får man en følelse af at føle sig helt normal,« konstatere Brian Palacios.

	Fra anden dag i Kroatien kørte han og kammeraterne patruljer uafbrudt i to måneder. Det var unge fyre uden en færdig identitet og med et nervesystem under maksimalt pres, fortæller han:

	»Så skal der jo ske sådan noget.«

	Da de kom hjem, gik der to dage med at aflevere udstyr, og så blev Brian og kammeraterne ellers trådt af og vendte tilbage til civilsamfundet. Det var muligt at snakke med en psykolog, hvis man havde lyst, men hvorfor skulle man dog det?

	»Når du lige er kommet hjem, så har du det godt. Du er jo lige kommet hjem. Du tænker bare på at komme i byen,« konstaterer Brian Palacios.

	I Krajina delte de danske soldater lejr med en gruppe hollandske soldater, fortæller en af de andre veteraner i solen. 58-årige Mark Skovgaard var stabstolk ved den den danske bataljon i Krajina i 1993 – året før, Brian Palacios kom derned:

	»Hollænderne fik en psykolog fløjet derned en gang om ugen. Og vi syntes jo, at de var nogle tøsedrenge. Men det var hollænderne, der var de kloge,« konstaterer Mark Skovgaard.

	For Brian Palacios bød hjemkomsten på en periode som arbejdsløs og en mindre depression. Men med hjælp fra en af soldaterkammeraternes kæreste fandt han job som pædagogmedhjælper. Først i en SFO, siden på en særinstitution.

	»Det passede mig godt at være pædagogmedhjælper. Der kan være ret meget konflikt, når man arbejder med autistiske børn. Med det var faktisk en hjælp for mig som soldat. Jeg kunne være helt rolig i konfliktsituationerne,« siger han.

	Det var kaos – det var skønt

	To af kammeraterne fra veterancentret kigger udenfor for at sige farvel. Brian Palacios insisterer på at trække en af dem ind til sig i et grinende kram. Blandt veteranerne i solen glider snakken dog tilbage i det mere alvorlige leje. Om en af kammeraterne, der kan blive så stresset, at han hoster blod op, bare han får et stykke værktøj i hånden. Eller om selvmordsraten blandt de britiske Afghanistan-soldater.

	»Vi har jo alle sammen leget med tanken om at gå ned og springe ud foran et tog,« siger Brian Palacios – med et lille smil. Men alligevel. I 1998 »flygtede« han med sine egne ord til Guatemala:

	»Der var borgerkrig. Folk blev slået ihjel, det var kaos. Det var skønt. Det passede til kaoset inden i mig selv.«

	Brian Palacios nåede dog frem til, at det nok var bedre at bo i Danmark og tog hjem.

	Indeni var det stadig ikke godt, men så kunne han jo ligeså godt bare knokle løs som vikar 70 timer om ugen. Indtil han for syv år siden måtte erkende, at det nok ikke gik længere.

	»Jeg troede bare, at jeg var mærkelig. Men jeg havde mareridt, hvor jeg har fået fortalt, at jeg fór rundt. Jeg kan ikke huske det selv, det er helt fortrængt. Og så var der angst-anfaldene,« siger Brian Palacios.

	Vejen fra erkendelse til handling var dog lang. Det tog Brian Palacios to år, før han fik taget sig sammen til at gå til psykolog. Og det var først, da han fik kontakt med veterancentret, at han endelig fik hjælp til at blive udredt. Diagnosen PTSD fik han efter egen hukommelse for »tre-fire år siden«:

	»Det store problem er jo, at vi bare bliver ved. Vi er jo stolte. Jeg brækkede mig bogstavlig talt i halvandet år, men jeg arbejdede bare videre alligevel.«

