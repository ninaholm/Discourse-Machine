En ordentlig én på arkivskabet til Udenrigsministeriet
Ombudsmanden underkender Udenrigsministeriets begrundelse for at hemmeligholde dokumenter fra arbejdsgruppe om hemmelige CIA-flyvninger
Før var det tidligere udenrigsminister Per Stig Møllers bord. Men nu skal ministeriet og nyudnævnte minister Lene Espersen genoptage sagerne og se, om de kan finde en anden og bedre begrundelse for fortsat hemmeligholdelse.


 Intern myndighed, lød Udenrigsministeriets begrundelse for at hemmeligholde dokumenter fra den tværministerielle arbejdsgruppe, som i oktober 2008 udarbejdede regeringens redegørelse om ulovlige CIA-flyvninger over dansk og grønlandsk luftrum. Redegørelsens konklusion - det kunne 'hverken af- eller bekræftes, om der var sket ulovlige fangetransporter' - mødte stærk kritik for at være »tæt på intetsigende«, som Information skrev i en leder. Danmarks Radio og Information søgte derefter akt-indsigt i arbejdsgruppens dokumenter, men det blev totalt afvist af Udenrigsministeriet med en erklæring om, at arbejdsgruppen havde fungeret som én selvstændig myndighed. Derfor kunne alle dokumenterne kaldes interne og dermed holdes hemmelige.
Efter 14 måneders sagsbehandling er Ombudsmanden nu endt med at underkende ministeriets argumentation. Han henstiller, at ministeriet genoptager aktindsigtssagerne, »idet der ikke kan gives afslag på aktindsigt i CIA-arbejdsgruppens dokumenter med henvisning til, at CIA-arbejdsgruppen er en selvstændig myndighed og brevvekslingen dermed intern.«
Find ny begrundelse
I sin afgørelse nævner Ombudsmanden flere eksempler, der tyder på, at ministeriet har brugt argumentet om intern myndighed mod bedre vidende. Der er således flere tilfælde, hvor alle ansatte i et ministerium har haft adgang til de dokumenter, som ifølge Udenrigsmisteriets forklaring kun havde med arbejdsgruppen at gøre. Tilsvarende havde Udenrigsministeriet neddroslet sin egen rolle i arbejdsgruppen til en slags sekretariat, men ifølge Ombudsmanden havde ministeriet bl.a. til opgave at forelægge det samlede udkast til redegørelse for regeringens koordinationsudvalg og stå for offentliggørelsen.
Flere smæk
Ombudsmandens afgørelse betyder dog ikke, at offentligheden er tættere på at se arbejdsgruppens dokumenter. Nu skal ministeriet genoptage sagerne og se, om de kan finde en anden og bedre begrundelser for fortsat hemmeligholdelse.
I en relateret sag giver Ombudsmanden Udenrigsministeriet flere smæk. Journalist Jesper Tynell fra DR havde bedt om aktindsigt i Udenrigsministeriets egne akter om kontakten til USA. Udenrigsministeriet undtog oplysninger fra aktindsigt med henvisning til, at det var nødvendigt at hemmeligholde disse ud fra væsentlige udenrigspolitiske interesser. Men i oktober 2008 udsendte Grønlands Hjemmestyre en pressemeddelelse, hvoraf der fremgik oplysninger om Udenrigsministeriets kontakt til USA.
Det kunne udledes af pressemeddelelsen, at ministeriet har drøftet spørgsmålet om CIA-flyvninger i videre omfang, end hvad der fremgår af arbejdsgruppens redegørelse. Det gælder især forsvarsaftalen fra 1951 mellem Danmark og USA, som nævnes af Grønlands Hjemmestyre.
»Man kan ikke hemmeligholde noget, der ikke længere er hemmeligt, f.eks. fordi det er offentliggjort i en pressemeddelelse,« siger Hans Gammeltoft-Hansen. »Jeg har derfor bedt Udenrigsministeriet om også at se på dette afslag på aktindsigt igen.«


