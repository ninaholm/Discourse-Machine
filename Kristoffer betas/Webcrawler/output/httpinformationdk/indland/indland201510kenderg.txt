’Jeg kender alle grønlænder-vittighederne’
Gorm Vold er født i Grønland, er højtuddannet og har fået det danske sprog ind med modermælken. Alligevel er han i mange danskeres øjne den fordrukne grønlænder
’Jeg har søgt omkring 80 job på to år bl.a. ledelsesjob, almindelige kontorjob, og job som ekspedient i forretninger, men jeg får aldrig jobbene,’ fortæller Gorm Vold, der frygter, at det har noget at gøre med hans grønlandske baggrund.


 »Har du hørt den om grønlændere, der går forbi en bar?«»Nej, siger du? Den findes heller ikke, de går altid derind.«
Vittigheden hører 47-årige Gorm Vold ofte i mødet med danskere. Han er grønlænder og har boet i Danmark af flere perioder.
I Grønland har han altid følt sig mere dansk end grønlandsk, fordi han taler det danske sprog bedre. Men i Danmark har han siden første gang, han kom hertil i 1984 som efterskolelev i Nordjylland, følt sig udenfor.
»Dengang jeg sad alene på efterskole, troede jeg, at jeg var ligesom de andre på skolen, men det var jeg ikke. Jeg har altid været Gorm, som var grønlænder,« fortæller han.
Læs også: Det er opslidende at være grønlænder i Danmark
I dag bor Gorm Vold i Dianalund og læser en bachelor i offentlig administration på University College Sjælland i Næstved. Igennem de perioder, hvor han har boet i Danmark, har han i flere sammenhænge følt sig diskrimineret af danskere og danske myndigheder, fordi han er grønlænder.
En oplevelse, der står særlig stærkt for Gorm Vold, var tilbage i 2013, hvor han og hans kone skulle søge barselsdagpenge hos kommunen. Her begyndte sagsbehandleren på kommunekontoret at sætte spørgsmålstegn ved, hvorfor de var rejst til Danmark, få måneder inden deres barn kom til verden.
»Hun spurgte, om vi havde planlagt at tage til Danmark sådan, at vi kunne få den danske ydelse, som er højere end den grønlandske, og hun ville have, at vi forklarede, hvorfor vi ikke bare tog tilbage til Grønland i stedet for at søge barselsdagpenge i Danmark,« fortæller Gorm Vold.
Svært at få job i Danmark
En ny undersøgelse, der offentliggøres i dag fra Institut for Menneskerettigheder viser, at over halvdelen af grønlændere i Danmark mener, at de som gruppe er stigmatiseret.
I rapporten fremgår, at mange grønlændere oplever fordomme på skoler og andre steder i det offentlige system. Fordommene er ifølge ligebehandlingschef ved Institut for Menneskerettigheder, Maria Ventegodt Liisberg, en barriere for integrationen af grønlændere i Danmark.
Læs også: Grønlændere i Danmark har samme problemer som andre indvandrere
»Grønlændere har svært ved at få fodfæste i det danske samfund. Blandt andet kan vi se, at der stadig er betydeligt højere arbejdsløshed blandt grønlændere end blandt andre danskere,« siger Maria Ventegodt Liisberg.
Netop at komme ind på det danske arbejdsmarked har været en stor udfordring for Gorm Vold. Derfor er han gået i gang med en uddannelse igen, på trods af at han har læst statskundskab og har en diplomuddannelse i ledelse.
»Jeg har søgt ledelsesjob, jeg har søgt almindelige kontorjob, og jeg har endda søgt job som ekspedient i forretninger, men jeg får aldrig jobbene,« fortæller Gorm Vold, der frygter, at det har noget at gøre med hans grønlandske baggrund.
»På to år søgte jeg omkring 80 job. Jeg har kun fået job i Danmark én gang, og da havde jeg gjort mig meget umage for at undertone det faktum, at jeg var fra Grønland.«
Ifølge forsker ved SFI, Siddhartha Baviskar, der har været med til at lave undersøgelsen af grønlændere i Danmark, har den danske befolkning svært ved at skelne mellem de sårbare og de ressourcestærke grønlændere.
»De fordomme, som bliver skabt, fordi man iagttager en mindre gruppe mennesker, begynder at gælde for hele gruppen, uanset om de har job, uddannelse og bidrager til det danske samfund på samme måde som andre danskere,« siger Siddhartha Baviskar.
Skulle være dansk
Da Gorm Vold voksede op i Grønland skulle man være dansk. Dengang kaldte man danskere, der arbejdede i Grønland, for ’tilsendte’. De fik mere i løn, havde bedre boliger og fik bedre mad.
Ifølge Gorm Vold var grønlændere helt åbne om, at hvis man var født i Grønland, så var man mindre værd, end hvis man var født i Danmark.
»Jeg kom på en dansk skole i Grønland midten af 1970’erne, og da jeg var 17 år talte jeg næsten ikke grønlandsk. Jeg opfattede meget tidligt, at man skulle stræbe efter at blive dansker,« fortæller Gorm Vold, der ville ønske, at danskere gik lige så meget op i at lære om Grønland som grønlændere går op i at lære om Danmark.
»Da jeg var barn, var der mange i folkeskolen, der tog til Danmark. Grønlænderne ved ti gange mere om Danmark, end hvad danskere ved om Grønland,« siger Gorm Vold.
Det sværeste ved at være grønlænder i Danmark er, ifølge Gorm Vold, at han gang på gang skal føle sig underdanig: På jobcentre, i borgerservice og i banker, og når han møder danskere på gaden.
Han mener, at det er vigtigt at skabe en debat om, at mange grønlændere oplever at være stigmatiserede i Danmark. »Jeg tror efterhånden, at jeg kender alle grønlænderjokes, der findes. Man kan grine lidt ad det, for det lyder jo sjovt, men hvis du hele dit liv får at vide, at din næse er skæv, så er det til sidst ikke så sjovt længere,« siger Gorm Vold.

