Skoleledere: S-toppen skader folkeskolen
Danske skoleledere, der til dagligt arbejder for at forbedre folkeskolens image,  kritiserer politikere for at legitimere fravalg af folkeskolen


 Mette Frederiksen, Henrik Sass Larsen og Helle Thorning-Schmidt er blot tre eksempler på politikere, der vælger folkeskolen fra. Det er kritisabelt, mener flere skoleledere fra succesfulde mønsterbryderskoler, som har vendt udviklingen på deres skoler og i dag fortsat stræber efter at forbedre folkeskolen og dens image.
»Når folketingspolitikere fravælger folkeskolen, så gør de det lettere for andre folk også at vælge en skole som vores fra. Ud fra den synsvinkel synes jeg, det er ærgerligt, at folketingspolitikere står først i køen til at vælge folkeskolen fra,« siger Tom Schultz, skoleleder på Nørrevangsskolen i Slagelse. Han forklarer, at deres skole er en »mønsterbryderskole«, som har mange tosprogede elever, hvilket tidligere medførte, at flere danske forældre valgte skolen fra.
En ny rundspørge foretaget af Jyllands-Posten viser, at 24 pct. at folketingsmedlemmernes børn går i privat- eller friskole, mens tallet kun er 14 pct. for de danske skolebørn samlet set.
Det gør skoleleder på Amager Fælled Skole, Yasar Cakmak, bekymret for, at politikerne er med til at legitimere et generelt fravalg af folkeskolen.
»Helt personligt kan jeg være bekymret for, at den her negative debat og det negative billede af folkeskolen, som der har været vist, kan afspejle sig i indskrivningstallene og valget af folkeskolen efter sommerferien. Det synes jeg, er problematisk og en uheldig udvikling,« siger Yasar Cakmak.
Formanden for Skolelederforeningen, Anders Balle, er helt på linje med skolelederne.
»Det kan ikke undgå at skade folkeskolen, når opbakningen svigter, og så mange veluddannede socialdemokrater og politikere i al almindelighed tager deres børn ud af skolen,« siger Anders Balle, der har fuld forståelse for, at det kan være svært for skoleledere at bevare gejsten, når deres arbejde undsiges på den måde af de politikere, der har ansvar for folkeskolen:
»Jeg tager ikke stilling til det personlige valg, og der kan være mange grunde til at vælge privatskole. Men man kommer ikke uden om, at de sidste dages presseomtale af skolen, gør det sværere at højne skolens prestige og dermed i sidste ende at opfylde målsætningen om at 95 pct. af en ungdomsårgang skal gennemføre en ungdomsuddannelse.«
Hykleri
Yasar Cakmak medgiver, at der kan være mange grunde til, at politikerne i højere grad vælger privat- og friskoler til deres børn, men:
»Der er lidt hykleri i, at man på den ene side går ud og siger til andre mennesker, at de skal vælge folkeskolen, og så ikke selv synes, den er god nok til ens egne børn. Jeg kunne >ikke med troværdigheden og integriteten i behold sende mine børn på privatskole, mens jeg gik rundt og fortalte andre forældre, at de skule vælge folkeskolen. Det hænger bare ikke sammen.«
Det er overraskende nok socialdemokratiets folketingsmedlemmer, som oftest benytter privatskolen. Her går ca. en tredjedel af medlemmernes børn i privatskole. Det, synes skoleleder på Oehlenschlægersgade Skole på Vesterbro Søren Sørensen, er et dårligt signal at sende.
»Jeg synes, det er brændirriterende, og jeg synes, at hvis ikke man har en speciel grund til at fravælge folkeskolen som politiker, og i øvrigt har en holdning til, at folkeskolen skal være førstevalget, så har man også en forpligtelse til at holde fanen højt og vælge folkeskolen til sit eget barn,« siger Søren Sørensen. Han fortæller, at de netop kæmper for at blive en tilvalgsskole for hele lokalbefolkningen, og ikke kun enkelte grupper.
»Vi kæmper, men det er klart, at hele den økonomiske situation, og at folkeskolen år efter år er afhængig af det politiske budgetforlig i modsætning til privatskolerne, gør det til en unfair konkurrence. Når man oveni det skal høre på, at der er politikere, som, hvis de gør det bevidst, vælger folkeskolen fra, så er det klart, at vi synes, vi er oppe imod nogle fundamenter, som er rigtig svære at kæmpe mod,« siger Søren Sørensen.
Også Yasar Cakmak retter en skarp kritik mod s-toppen:
»Lidt provokerende kunne man sammenligne det med deres seneste politiske udspil om, at vi alle skal gøre en ekstra indsats, arbejde en ekstra time om ugen osv. for at få den danske økonomi op at køre. Man kunne med rette forvente den samme holdning, hvor de gjorde en ekstra >indsats for at folkeskolen kom på den rette vej igen,« siger han.
Tom Schultz, skoleleder på Nørrevangsskolen i Slagelse, mener også, at sagen om skolevalg også skader S-toppen selv:
»Jeg tror mere, det skader S-toppen selv. Folkeskolen skal nok klare sig, men det er nogle rigtig dårlige signaler, socialdemokratiet sender ud, når man tænker på, hvad de tidligere har sagt om folkeskolen.«


