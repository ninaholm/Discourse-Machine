Ni bestemmelser gør indsigt sværere
Justitsminister Lars Barfoed mener, at L 90 kun rummer fem begrænsninger i offentligheden – men tallet er større


 Selv  om en enig Offentlighedskommission stod bag forslaget om at undtage dokumenter, der indgår i ministerbetjening, er lovforslagets paragraf 24 hurtigt kommet i centrum for den offentlige debat. Men L 90 rummer flere begrænsninger end 24'eren.
Den første begrænsning er undtagelse af samtlige kalendere, som føres i det offentlige. Hidtil har kun ministrenes kalendere været undtaget, men nu skal undtagelsen gælde alle kalendere. Et mindretal i kommissionen har afgivet dissens.
Anden begrænsning er netop lovforslagets § 24 om ministerbetjening. Ingen dissens.
Barfoeds tredje begrænsning gælder dokumenter, der udveksles mellem KL, Danske Regioner, kommunerne og regionerne i forbindelse med økonomiske eller politiske forhandlinger med  staten. Disse dokumenter skal undtages fra aktindsigt. Ingen dissens.
Fjerde begrænsning retter sig mod dokumenter, der udveksles mellem ministre og medlemmer af Folketinget i sager om lovgivning eller tilsvarende politiske processer. Dokumenterne skal undtages fra aktindsigt. Dissens fra mindretallet.
Den femte begrænsning er  adgang til at nægte såkaldt ekstrahering (dvs. at give indsigt i uddrag af dokumenter), hvis det indebærer et uforholdsmæssigt ressourceforbrug. Ingen dissens.
En sjette begrænsning drejer sig om, at embedsmændenes såkaldt formløse emails ikke længere betragtes som dokumenter, og derfor skal de ikke gemmes og kan derfor slettes. Ingen dissens.
Syvende begrænsning drejer sig om ad hoc-myndigheder, f.eks. ministerielle arbejdsgrupper, der beskæftiger sig med et enkelt emne, og hvis medlemmer kommer fra en række forskellige myndigheder. Der er ikke aktindsigt i ad hoc-myndigheders papirer, fordi de betragtes som et internt rum, hvis papirer derfor er interne. Dokumenter, som ad hoc-myndigheden arbejder med, må derfor ikke udveksles med andre myndigheder. Men det åbner L 90 op for kan ske.
I princippet kan f.eks. Justitsministeriet udveksle en masse dokumenter med Forsvarsministeriet, bare de indføjer en ad hoc-gruppe som mellemstation.  Derved bliver det mere attraktivt at nedsætte ad hoc-myndigheder, hvorved mulighederne for aktindsigt forringes. Ingen dissens.
Ottende begrænsning og niende begrænsning er omtalt oven for under Barfoed-udvidelse nr. fire og syv. Ingen dissens.

