I hænderne på Løkke
Vil Lars Løkke Rasmussen holde sit ord over for Kristian Jensen? Efter den mislykkede revolte mod partiformanden har Kristian Jensen sandsynligvis overladt sin politiske karriere i hænderne på Lars Løkke Rasmussen
Kristian Jensen lagde onsdag nat sin fremtidige politiske karriere i hænderne på Løkke – spørgsmålet er så om Løkke holder ord over for Kristian Jensen.


 
	I sidste uge spurgte Megafon danskerne om, de havde tillid til Lars Løkke Rasmussen, og der svarede 51 procent af dem nej. Men er der én, som har tillid til Venstres formand og vurderer ham som en troværdig politiker, må det være Kristian Jensen, Venstres næstformand.

	I hvert fald har Kristian Jensen tilsyneladende efter det dramatiske hovedbestyrelsesmøde i Odense natten til onsdag overladt hele sin fremtidige politiske karriere i hænderne på Lars Løkke Rasmussen.

	Omkring midnat tirsdag aften gik Lars Løkke Rasmussen og Kristian Jensen sammen med partisekretær Claus Richter afsides i en pause i hovedbestyrelsesmødet. En pause, som Lars Løkke Rasmussen angiveligt bad om efter mange timers debat og diskussion af hans og Venstres brug af partimidler til tøjindkøb og ferierejser til partiets formand.

	Hvordan ordene præcis faldt, og deres præcise indhold ved kun de tre deltagere, men i minutterne, timerne og dagene efter er der begyndt at tegne sig et billede af, at nok har Lars Løkke Rasmussen givet Kristian Jensen en række indrømmelser og tilkendegivelser, men det er fortsat Lars Løkke Rasmussen, der som formand sidder for bordenden, mens Kristian Jensen ikke behøver bestille nye visitkort. Han er stadig næstformand – med det stærke tryk på ’næst’, som Lars Løkke Rasmussen lagde, da han på pressemødet efter hovedbestyrelsesmødet overlod mikrofonen til Kristian Jensen.

	Det var øjensynligt for at undgå et kampvalg om formandsposten i Venstre, at Kristian Jensen indgik aftalen med Lars Løkke Rasmussen.

	»Jeg tror sådan set, at jeg ville vinde. Jeg er faktisk sikker på, at jeg ville have vundet,« sagde Kristian Jensen til TV 2 News. Den påstand bliver nu aldrig prøvet. Og holder Løkke sit ord, er det angiveligt en del af aftalen, at Lars Løkke Rasmussen skal pege på Kristian Jensen som sin efterfølger, når Løkke engang ikke længere ønsker at være formand for Venstre – om et, to eller ti år. Det ved kun Lars Løkke Rasmussen.

	»Jeg er ikke sikker på, at det parti, der ville være tilbage (efter et kampvalg, red.), kunne vinde vælgernes tillid på den korte tid, der er frem mod et folketingsvalg. Og derfor valgte jeg at sætte partiet foran personen,« sagde Kristian Jensen videre til TV 2.

	Frit valg blandt ministerierne

	Tidligere har Kristian Jensen været en mere formel end reel næstformand for Venstre. På trods af den position, partiet har givet ham ved at vælge ham som næstformand på landsmøderne, har han ikke været en del af Lars Løkke Rasmussens inderkreds. Det skulle den nye aftale mellem formanden og næstformanden angiveligt også ændre på. Samtidig får Kristian Jensen på sine mange besøg i V-baglandet følgeskab af Lars Løkke Rasmussen. Og så forlyder det også, at Lars Løkke Rasmussen har foræret Kristian Jensen retten til at vælge et ministerium efter frit valg, når Lars Løkke Rasmussen har indtaget Statsministeriet efter en borgerlig valgsejr.

	Hvad Kristian Jensen kan gøre, hvis Lars Løkke Rasmussen ikke holder sit ord, står hen i det uvisse. Og det er blandt de mange ting, som de, der bakkede Kristian Jensen op som formandskandidat indtil tirsdag aften, undrer sig over. Her undrer man sig også over, at Kristian Jensen lod en enestående mulighed for at blive formand passere. Især når Kristian Jensen efter mødet har opfattelsen af, at han kunne have vundet et eventuelt kampvalg mellem ham og tidligere forsvarsminister Søren Gade.

	Kun tiden vil vise, om Lars Løkke Rasmussen holder sit ord over for Kristian Jensen, og kun tiden vil vise, om Lars Løkke Rasmussen er i stand til at honorere hovedbestyrelsens opbakning ved at genvinde nøglerne til Statsministeriet. Udfordringen er enorm. Forleden havde Ugebrevet A4 gennem Analyse Danmark bedt danskerne give karakterer på 7-skalaen til partilederne. Løkkes gennemsnit blandt Venstre-vælgerne endte på 5,0. Mange andre partiledere scorede markant højere blandt Venstre-vælgerne. Selv Enhedslistens Johanne Schmidt-Nielsen, som fik et snit på 5,6.

