Tripoli-Rom
Opgøret i Tripoli er en eklatant fiasko for Italiens udenrigspolitik. Den tidligere kolonimagt har prioriteret økonomiske og sikkerhedsmæssige interesser og forsømt at støtte libyernes kamp for civile rettigheder


 OPSTANDEN I LIBYEN bør ikke kun give anledning til begejstring for den unge befolknings mod, men også til selvkritik i Vesten. Efter i årtier at have været isoleret som international paria blev Muammar Gaddafi rehabiliteret som en strategisk allieret, der leverede efterretningsoplysninger om islamistisk terrorisme, besnærede med checkhæftet og dæmmede op for migrationsstrømmen. Det fik Vesten til at fortrænge det brutale undertrykkelsesapparat i Libyen. Når Gaddafi slog sit beduintelt op i Europas hovedstæder, viste han, at de vestlige lederes ord om universelle frihedsrettigheder for det meste er tom snak. Da obersten som reaktion på opstanden begyndte at myrde løs på sin egen befolkning, kunne han forsinke Vestens kritik og indgreb med trusler om konsekvenserne af et regimeskift: Al-Qaeda vil vinde indpas i regionen, vestlige energiselskaber vil miste deres lukrative kontrakter, og afrikanerne vil strømme til Europa.
OPGØRET I TRIPOLI er en eklatant fiasko for Italiens udenrigspolitik. Den tidligere kolonimagt har prioriteret økonomiske og sikkerhedsmæssige interesser og forsømt at støtte libyernes kamp for civile rettigheder. Eftersom Libyen er tyndt befolket og kun råder over to procent af verdens kendte oliereserver, er landet i modsætning til Egypten ikke af afgørende strategisk interesse for Vesten og Israel. Men for Italien medfører situationen to indbyrdes forbundne bekymringer: Manglen på et organiseret civilsamfund i Libyen gør overgangen til et stabilt demokrati i nabolandet risikabel med konsekvenser for flygtningetilstrømningen. Da den italienske regering trods dokumentation af menneskerettighedskrænkelser i Libyen indgik en bilateral aftale med Gaddafi, var EU-partnerne yderst forsigtige med at kritisere de konventionsstridige afvisninger af bådflygtninge på åbent hav. Men bordet fanger: Silvio Berlusconis realpolitiske kynisme medfører, at konsekvenserne af den borgerkrig, som vennen Gaddafi har stillet verden i udsigt, især vil ramme Italien.
frese
Læs mere side 8-9 og 10-11


