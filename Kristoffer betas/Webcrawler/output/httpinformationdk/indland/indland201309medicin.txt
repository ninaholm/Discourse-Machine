Medicinalfirmaer lukker for adgang til forskningsdata
Medicinalindustrien offentliggør kun resultaterne af halvdelen af de forsøg, de laver med ny medicin. Dermed kan vigtige informationer om bivirkninger gå tabt. Slagsmålet om adgangen til resultaterne endt i retten
Amerikanske medicinalfirmaer forsøger at begrænse offentlighedens indsigt i deres forsøg. Skandaløst, mener professor Peter Gøtzsche.


 
	To amerikanske medicinalfirmaer har lagt sag an mod det europæiske medicinagentur EMA for at forhindre agenturet i at udlevere ikke offentliggjorte resultater af firmaernes medicinske forsøg. De ikke offentliggjorte resultater kan potentielt afsløre ukendte bivirkninger eller så tvivl om en given medicins virkning. Derfor har EMA siden 2010 arbejdet for større åbenhed i forbindelse med alle medicinske forsøg, så uafhængige forskere kan kigge medicinalindustrien efter i kortene, men den åbenhed har de to retssager nu sat en midlertidig stopper for. Retssagerne er skandaløse, for det burde være en selvfølge, at alle data bliver lagt frem, mener professor Peter Gøtzsche, leder af The Nordic Cochrane Centre ved Rigshospitalet: »Systemet, som det er i dag, er årsag til, at lægemidler er den tredjehyppigste dødsårsag i Europa og USA,« mener Peter Gøtzsche, der beskæftiger sig indgående med spørgsmålet om upublicerede medicinske forsøg i sin nye bog, Dødelig medicin og organiseret kriminalitet.

	De to medicinalfirmaer AbbVie og InterMune mener, at offentliggørelsen af deres data kan skade deres kommercielle interesser, da konkurrenterne på den måde også kan kigge dem efter i kortene for enten at miskreditere dem eller kopiere deres produkter. Hensynet til forretningshemmeligheder har netop været et af de klassiske argumenter fra medicinalindustrien i lignende sager, og det står da også i bestemmelserne for lægemiddelmyndighederne, at de ikke må udlevere kommercielt fortroligt materiale. Men den bestemmelse er blevet misbrugt til ikke at udlevere noget som helst, siger Peter Gøtzsche, og det var netop det, som EMA hårdt presset havde gjort op med.

	»Der står jo aldrig noget i en forsøgsrapport om, hvordan man fremstiller lægemidlet, som har betydning for patentet. Der er ikke noget, der er kommercielt konfidentielt.«

	Formanden for Lægevidenskabelige Selskaber, professor Peter Schwarz, er en af dem, der i kølvandet på bogen har kritiseret Peter Gøtzsche for ikke at have belæg for sine påstande. Men han er enig i, at der er et problem med manglende åbenhed om forsøgsdata.

	»Alt hvad der har med patientsikkerhed og forsøgspersoners sikkerhed at gøre, det skal man simpelthen have adgang til. Alt andet er uacceptabelt,« siger Peter Schwarz. Selv har han aldrig oplevet problemer med at få adgang til data, men der er bestemt eksempler på det modsatte, siger han med henvisning til Gøtzsches bog: »Men jeg kan ikke genkende, at problemet er så stort, som Peter Gøtzsche siger.«

	Pres fra Ombudsmanden

	I gennemsnit er det kun omkring halvdelen af alle kliniske forsøg, der bliver offentliggjort, skriver Peter Gøtzsche i sin bog med henvisning til forskningen fra det Cochrane-samarbejde, han selv er en del af.

	Det er fuld lovligt, og det betyder, at medicinalindustrien kan styre, hvilken viden om deres nye medicin der kommer frem. Alle data skal ganske vist sendes til de officielle lægemiddelmyndigheder, så de kan gennemgå dem, inden de godkender ny medicin. Men der er også brug for, at uafhængige forskere kan få adgang til dem, argumenterer Peter Gøtzsche. Og faktisk var det netop Gøtzsche og en kollega, der var årsag til, at EMA i første omgang blev presset til større åbenhed.

	I 2007 søgte man fra EMA’s side adgang alle data vedrørende en række slankemidler, der blandt andet var under mistanke for at øge risikoen for selvmord. EMA afslog med henvisning til de kommercielle interesser. Dernæst klagede forskerne til Den Europæiske Ombudsmand og efter tre års behandling af sagen gav Ombudsmanden dem medhold. Dokumenterne indeholdt ikke kommercielt fortroligt information, konkluderede han. Det fik EMA til at ændre procedure, og siden november 2010 har agenturet udleveret i alt 1,9 millioner dokumenter. Men nu skal den såkaldte EU-Retten i Første Instans, som er tilknyttet EU-Domstolen, altså tage stilling til samme spørgsmål. I mellemtiden har EMA fået forbud mod at udlevere dokumenter i de involverede sager, og af forsigtighedshensyn vil EMA også tage særlig stilling til lignende anmodninger om adgang til dokumenter, også i andre lægemidler, hedder det i en pressemeddelelse.

