USA forventer kun museskridt i Mexico
I fjor ville de skrive historie. I år tør de knap håbe på at kunne beslutte noget  som helst. Det er blevet COP-mødetid igen, men i år ligger der helt sikkert ikke nogen bindende klimaaftale og venter forude, siger USA's chefforhandler Todd Stern. I stedet gælder det om at være pragmatisk og tage små skridt i Cancun
Ved COP15 i København for et år siden kunne den amerikanske chefforhandler Todd Stern ikke tilslutte sig noget internationalt, som Kongressen ikke var med på at implementere derhjemme.
 Og heller ikke i år ved COP 16
 i Mexico kan Stern møde op med en klimalov i bagagen


 NEW YORK - For et år siden ved denne tid handlede det stadig om historiske muligheder. Nogle håbede sågar på et decideret gennembrud ved klimakonferencen COP15 i København. Men resultatet lignede mere et sammenbrud, og i år er det langt mere beskedne toner, der lyder fra de ledende klimaforhandlere forud for COP16 i Cancun.
USA's chefforhandler Todd Stern satte i denne uge endnu en tyk streg under det faktum, at der heller ikke i år kommer en juridisk bindende global klimaaftale. En sådan aftale »ligger ikke i kortene,« sagde han på et møde med den internationale presse i USA. For hvis USA skal indgå en bindende aftale, så er kravet, at også Kina, Indien og resten af de store udviklingsøkonomier går med, og det »er der, så vidt vi kan se, ikke umiddelbart udsigt til,« som Stern udtrykte det.
Står ved gamle løfter
I fjor var kongressens langsommelighed og den manglende hjemlige klimalov i USA en afgørende forhindring i København. Præsident Obama og hans forhandlere kunne ikke tilslutte sig noget internationalt, som Kongressen ikke var med på at implementere derhjemme.
Og heller ikke i år kan Stern møde op med en klimalov i bagagen - nu repræsenterer han i stedet et land med en nyvalgt kongres, som er endnu mere klimaskeptisk end den forrige. Så heller ikke i 2011 eller 12 vil USA formentlig kunne tilslutte sig nogen vidtgående aftale.
Alligevel forsøgte Stern at mobilisere en vis optimisme i processen frem mod Cancun-mødet, der begynder på mandag. USA står ved sine hidtidige løfter og forventer, at alle andre lande vil gøre det samme, sagde han. Og den aftale, der trods alt blev lavet i København, den såkaldte Copenhagen Accord, kan danne grundlag for videre forhandlinger. Nu er det tid til at vælge »den pragmatiske vej,« lød opfordringen:
»Selv om Copenhagen Accord ikke blev, hvad mange havde håbet på, så tog den nogle vigtige skridt. Der blev gjort fremskridt på de vigtigste områder - og meget af det i direkte forhandlinger mellem vore ledere.«
Balanceret pakke
Vejen til konkret handling er dog stadig lang og ifølge Stern også brolagt med masser af nye møder, potentielle konflikter og detaljer, der skal hamres ud mellem parterne.
Går det som han og USA håber, så kan Cancun-mødet føre til »en balanceret pakke af beslutninger«, der følger op på København-aftalen og nedsætter arbejdsgrupper, som kan forhandle videre om detaljerne frem mod det næste COP-møde i 2011 - f.eks. omkring klimafinansiering til u-landene, overførsel af teknologi, skovbeskyttelse og de løfter om CO2-reduktioner, som allerede er afgivet.
Enten eller
Flere af Sterns internationale forhandlerkolleger har de seneste dage sagt, at det i år først og fremmest handler om at genskabe tilliden til processen. Unægtelig et noget andet ambitionsniveau end i fjor. Markant var det også, at Stern flere gange i sin briefing lagde vægt på ordet »balance«.
USA forventer at få noget igen. Der kan ikke blive tale om kun at forhandle om udviklingsøkonomiernes ønsker (finansiering, teknologi) uden at se på USA's ønsker (konkrete løfter om reduktion og også transparens i processen).
»Jeg tror faktisk, at vi enten kommer til at se fremskridt på mange områder - eller næsten ingen. Vi kommer ikke til at storme fremad på tre områder, hvis vi kun tager små skridt på andre. Det tror jeg, der er forståelse for. Men djævlen er i detaljen. Og det er lettere sagt end gjort at nå til enighed i så stor og splittet en forsamling.«
I fjor handlede det om at redde kloden, men de skyhøje forventninger førte ikke til meget i København. Spørgsmålet er så, om forhandlernes taktik i år - at skrue forventningerne meget langt ned - vil give bedre resultater.
FN-sporet dødt?
Flere spurgte efter fiaskoen i København, om FN overhovedet er det rette klimaforum, hvis COP-møderne år efter år ender i splid og ingen resultat? Selv den mexicanske miljøminister, som er vært i år, spurgte forleden hos AP, om det er »den bedste måde at arbejde på - med 194 lande? Eller om vi har behov for en udvikling frem mod en ny metodologi?«
Som en britisk reporter formulerede det, så kunne det for FN se ud som om, at »hunden er død - kun halen bevæger sig stadig lidt«?
»Jeg tror ikke, hunden er død endnu,« sagde Stern: »Jeg mener fortsat, at FN er det rette forum. Men jeg har også sagt, at vi kan ikke fortsætte i dødvande. Alle lande har et ansvar for at få det til at fungere. Dødvande år efter år vil uafvendeligt føre til en migration mod andre fora. Men det er ikke den udvikling, USA helst ser.«
Præsident Obama lovede i fjor at reducere USA's CO2-udslip med 17 procent i forhold til 2005-niveau. I forhold til 1990, som er det niveau, FN og Kyoto-traktaten regner med, så svarer det imidlertid kun til en reduktion på tre-fire pct.
Selv om det formentlig næppe kan lykkes at få en klimalov gennem Kongressen på denne side af 2012, så forsøger regeringen at regulere via miljøtilsynet EPA, og Obama har også varslet, at han vil tale med republikanerne om alternative klima- og energiforslag, f.eks. initiativer, der kan fremme produktion og salg af elektriske biler. Bilparken tegner sig i USA for ca. en tredjedel af nationens CO2-udslip.


