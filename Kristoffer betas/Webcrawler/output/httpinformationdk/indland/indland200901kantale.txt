'Man kan ikke tale om proportioner i krig'
Det er frygteligt ulykkeligt, men Israel har ikke andre muligheder end at bombe og invadere Gaza, mener tidligere overrabbiner Bent Melchior. Men når bomberne er færdige med at falde, må Israel også forhandle med Hamas
Forhenværende overrabiner Bent Melchior mener ikke, at Israel kan komme uden om den invasion af Gaza, som blev indledt i denne weekend.

"Alle ofrene er fuldstændigt vanvittige. Vi ved alle, at det alligevel kun kan ende med en tostatsløsning. Om grænsen så skal gå det ene eller det andet sted, det er jo detaljer. Men de store træk i løsningen har været kendt i hvert fald siden Clintons fredsforsøg i år 2000, og ingenting har ændret sig de mellemliggende otte år," siger tidligere overrabbiner i Mosaisk Troessamfund, Bent Melchior.Han mener, palæstinenserne selv har bragt sig i den nuværende situation, hvor Israel ikke har andet valg end at bombe og invadere Gaza for at beskytte sin egen befolkning."Tragedien i hele denne sag er, at da Israel rømmede Gaza, gav de af egen fri vilje palæstinenserne en chance for at få ansvar og føre regering. Men det blev ikke efterfulgt af en opbygningsfase i Gaza. Det eneste, man virkeligt byggede op, var det militære."Siden de israelske soldater og bosættere forlod Gaza i 2005, har Hamas skudt flere tusinde raketter mod byer i Israel.Raketterne bliver mere avancerede og kan flyve længere, men har kun dræbt få israelere. Nu har Israel bombet og i weekenden invaderet Gaza, hvor flere hundrede Hamas-militante og civile palæstinensere er blevet dræbt og flere tusinde sårede.De nødvendige midler"Der er ikke andre muligheder, som ikke er afprøvet. Det har stået på i adskillige år. Man har forsøgt at nå frem til en form for sameksistens, og man har lavet små straffeekspeditioner hist og pist, men det har ikke rørt dem en disse. Spørgsmålet er, om det her rører dem."- Er det et rimeligt svar på Hamas' raketter?"Det ville være urimeligt, hvis Israel affandt sig med, at dets byer blev overdænget med raketter hver dag. Dermed blev det næsten fremtvunget af Hamas, at Israel skulle gå militært ind. Og man kan ikke gradbøje et militært indgreb, så at 27 dræbte er i orden og 50 for mange. Den slags beregninger kender man ikke til i krig."- Er det ikke væsentligt at se på proportionsforholdene?"Når Israel går til angreb, så er formålet ikke at slå så mange ihjel som muligt. Israel forsøger at begrænse de civile tabstal, så vidt det er muligt i et område som Gaza. Aktionen har til formål at stoppe raketangrebene, og så må man bruge de midler, der skal til. Hamas har vidst, hvilke midler Israel råder over, så det kommer næppe bag på dem. Man kan ikke sige, at det er ude af proportioner, for sådan fører man ikke krig, det er helt urealistisk."- Det har da siden Geneve-konventionen været et krav, at man vurderer proportionerne i et angreb."Jo, men Israel har et militært mål, og derfor falder det inden for Geneve-konventionen at gå til modangreb. Det var Hamas, der nægtede at forlænge våbenhvilen, og så er vi i en krigstilstand. Og vi er i så tæt befolket et område, så man uvægerligt vil ramme nabobygninger og andre. Der har klart været tale om militære mål, og så er der samtidig kommet civile tab. Det kender vi fra al krigsførelse."En politisk dagsordenTil februar går Israel til valg, og det ville være politisk selvmord bare at lade stå til, selvom invasionen vil koste flere israelske soldater livet, mener Bent Melchior."Selv om Israel ikke gør døde soldater til martyrer, så er man klar over, man ikke kan føre krig uden at miste soldater. Raketterne kan ikke stoppes ved luftangreb og derfor må israelerne have gjort regnestykket op i forvejen, at det kræver en invasion. Og det er frygteligt ulykkeligt."I 1947-49 kæmpede Bent Melchior selv som soldat for at oprette staten Israel, og i dag forbander han al krig.Han har selv unge slægtninge i den israelske hær, og derfor understreger han, at det er med blødende hjerte, han kalder invasionen af Gaza for den eneste mulighed."Men jeg er ikke pascifist, og man kan ikke overlade verden til terror og nægte at gå i krig."- Er Hamas terrorister eller en modstandsbevægelse, som navnet betyder på arabisk?"Hamas betyder vold på hebraisk. Men de fremstår som en palæstinensisk modstandsbevægelse, der ønsker at udrydde den anden part. Så man kan godt kalde dem terrorister. Men en dag bliver man nødt til også at forhandle med Hamas. Man kan ikke kun slutte fred med den ene halvdel af palæstinenserne og så ignorere den anden halvdel. Det forudsætter, at Hamas selv ændrer kurs, som PLO gjorde det i sin tid. PLO ville også udrydde Israel, men accepterede så dets eksistens, og så kom der forhandlinger i gang. Tilsvarende udvikling vil ske med Hamas, men selvfølgelig ikke mens bomberne falder."
