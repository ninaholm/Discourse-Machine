Højtplacerede embedsmænd er uenige om forløb i skattesag
Skattedirektør blev ikke presset til at skrive til statsministerparret. Det var en helt almindelig samtale.

Steffen Normann Hansen forklarer sig i dag i skattesagskommissionen i Buddinge.


 Der er tilsyneladende stor uenighed om, hvordan skattesagen mod statsminister Helle Thorning-Schmidt (S) og hendes mand, Stephen Kinnock, blev til i sommeren 2010.
Det fremgår af vidneudsagn fra en af de centrale embedsmænd i sagen, daværende produktionsdirektør Steffen Normann Hansen.
Han bliver tirsdag detaljeret udspurgt om en række samtaler, han havde med direktøren for Skat København, Erling Andersen.
Erling Andersen har forklaret, at han oplevede at blive presset til at skrive til Stephen Kinnock og Helle Thorning-Schmidt af Normann Hansen på vegne af ministeriet.
Men Normann Hansen husker ikke samtalerne som konfliktfyldte.
»Jeg kan erindre, at vi havde en længere snak om, hvad de skulle gøre. At samtalen skulle være konfliktfyldt, sådan husker jeg det ikke. Vi havde en helt almindelig samtale.«
»Det var en dialog, vi havde, hvor udfaldet var, at så starter vi sagen op,« forklarer han.
Han er også forundret over, at Skat København både skrev et langt og et kort brev til parret. Ifølge Normann var han kun klar over, at der skulle skrives et kort brev.
Det skulle gøre det klart, at parret ikke var i dialog med Skat, som Thorning ellers havde sagt i pressen.
Det ene er et langt brev til Steven Kinnock, hvor Skat beder om en redegørelse for "hvilke boliger du har eller har haft til rådighed, hvilke dage du har opholdt dig i DK, om du har udført arbejde i DK. Har du haft perioder, hvor du ikke har arbejdet."
Det andet er et kort brev til Helle Thorning selv. Her skriver Skat, at der ikke er dialog med parret.
Erling Andersen har tidligere forklaret, at han var utilfreds med, at Skat skulle skrive til parret, fordi der stadig var tre dage til at indlevere selvangivelse. Han har tidligere kaldt det chikaneagtigt.
Men ifølge Steffen Normann Hansen oplevede han det ikke, som om Erling Andersen protesterede.
»At han brugte ord som chikaneagtigt, ville jeg have registreret,« siger han.

