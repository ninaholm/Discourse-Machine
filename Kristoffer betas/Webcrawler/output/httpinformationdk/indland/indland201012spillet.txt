Spillet om aben
Med Kina i spidsen er de store u-lande i BASIC-gruppen gået  i offensiven i Cancún for at presse et USA, der ikke har noget at handle med


 CANCÚN - Tirsdag er så dagen, hvor godt 20 statsoverhoveder og mange flere miljøministre går på banen på COP16 i Cancún. De tungt bevæbnede militærpatruljer omkring Moon Palace og politifolkene i sort, med solbriller og tilknappede stenansigter er endnu flere end i de første dage.
Næsten alle stats- og regeringscheferne er fra små østater og andre sårbare u-lande, som med deres deltagelse vil understrege, hvor vital en løsning på den globale klimakrise er for dem. Lars Løkke Rasmussen skal man til gengæld ikke regne med i Cancún, lige så lidt som Barack Obama, Angela Merkel og Nicolas Sarkozy. De har vigtigere sager at se til.
Scenen blev sat til COP16's højniveau-del allerede mandag, da de såkaldte BASIC-lande - Brasilien, Sydafrika, Indien og Kina - overraskende gik i offensiven. Det ligner en plan for at sætte USA under maksimalt pres de sidste dage i Cancún. For et øjeblik siden løb USA's chefforhandler Todd Stern forbi herude - hans sorte joggingshorts står godt til hans grå ansigtskulør. Her er en mand med brug for ny energi.
BASIC-offensiven begyndte med, at Kinas forhandlingsleder, viceformand for den nationale udviklings- og reformkommission Xie Zhenhua, holdt et timelangt pressemøde, hvor han beredvilligt svarede på spørgsmål og efterfølgende tilbød yderligere interview - en ny og ganske uvant kinesisk åbenhed. Og næppe havde han talt ud, før han til pressekorpsets overraskelse fik følgeskab på scenen af Indiens karismatiske miljøminister Jairam Ramesh og ministerkollegerne fra Sydafrika og Brasilien, Edna Molewa og Izabella Teixeira.
»Vi i BASIC-gruppen er dybt bevidste om behovet for et substantielt og vellykket resultat i Cancún, men vi har tre krav, som ikke står til forhandling,« lød Ramesh' kontante åbning:
»Det er for det første absolut nødvendigt med en 2. forpligtelsesperiode under Kyoto-protokollen. Det er for det andet nødvendigt at accelerere uddelingen af de hurtige startpenge (klimabistand i årene 2010-12 til de udsatte u-lande, red.).
Indtil nu har disse hurtige startpenge ikke været hurtige, de er heller ikke startet, og der har knap været nogen penge, selv om det var en essentiel del af Copenhagen Accord,« bemærkede den indiske miljøminister.
Han præciserede, at USA i 2010 kun har leveret 0,7 mia. dollar.
Det tredje ultimative krav er en mekanisme for grøn teknologioverførsel til bl.a. Afrika og de sårbare østater.
USA er ikke og vil ikke være del af Kyoto-protokollen, og BASIC-holdet blev derfor spurgt, om man er villig til at lave en global klima-aftale, der efterlader USA ude i kulden. Det er meningsløst, svarede Ramesh.
»USA er over tid den største udleder af drivhusgasser. Fra 1850-2009 har USA udledt 26 procent af alle drivhusgasser. Det er helt urealistisk at forestille sig en aftale uden USA.«
Kinas Xie Zhenhua præciserede BASIC's krav til USA, nemlig at amerikanerne forpligter sig på en CO2-reduktionsindsats frem til 2020, der er sammenlignelig med Kyoto-landenes. Men ifølge Ramesh vil USA uden den klimalovgivning, der er blevet aflivet af Senatet, kun kunne præstere en udledningsreduktion i 2020 på nul - nul -pct. i forhold til 1990-niveauet.
»USA's tilbud er dybt skuffende, for at sige det mildt,« sagde den indiske minister.
Kina i bevægelse
Dette er den ene halvdel af BASIC's pres-USA-strategi. Den anden halvdel er selv at demonstrere offervilje.
USA's centrale krav til Kina er, at den store konkurrent i øst skal lade sig underkaste international overvågning, kontrol og godkendelse af sin CO2-indsats, på samme måde som i-landene i en ny aftale skal gøre det efter det såkaldte MRV-koncept: Monitor, report, verify.
Det har kineserne hidtil nægtet kategorisk. Ingen skal sætte sig til dommer over Kina.
Indien har imidlertid spillet ud med en parallel kompromismodel for de store u-lande - i jargonen døbt ICA, International Consultation and Analysis - hvor man indvilger i at lade en international ekspertgruppe granske landets nationale, frivilligt fastlagte CO2-mål, en granskning der dog ikke skal være ledsaget af strafsanktioner, hvis indsatsen er for svag.
»BASIC-landene har diskuteret dette, og vi har nået konsensus,« meddelte Xie Zhenhua. Kina er altså nu med på denne 'overvågning', og Ramesh røbede, at BASIC er på vej med en mere detaljeret beskrivelse af ICA, som burde være spiselig for COP'en, dvs. også for USA.
'Burde'. Finten er at gøre det endnu sværere at sige nej for et USA, der reelt ønsker samme skrappe forpligtelser og kontrolsystemer for Kina som for USA.
»Komplet utilstrækkeligt,« havde Todd Stern med den grå ansigtskulør sagt om det indiske ICA-forslag kort før BASIC-pressemødet.
Sidste BASIC-trumf er en melding givet til Reuters af det kinesiske udenrigsministeriums udsending her i Cancún, Huang Huikang.
»Vi er villige til at gøre vor indsats til del af den internationale indsats. Vi kan endda gå med til en juridisk forpligtende beslutning under FN's klimakonvention,« sagde Huang Huikang.
Det lyder unægtelig, som om Kina opgiver den faste bastion om, at nationens klimamål er noget, man beslutter suverænt og frivilligt og kun er forpligtet af over for Folkekongressen. Vil man nu forpligte sig juridisk på et klimamål i forhold til FN, er det nye, interessante toner.
På gangene taler man om, hvad Todd Stern og USA nu vil stille op.
»Det her handler om at placere aben for en eventuel forhandlingsfiasko på amerikanske skuldre. Kineserne vil ikke én gang til opleve at blive udråbt til 'spielverderber', som det skete efter København,« siger en forhandler. Andre taler lige ud af posen og siger, at USA er fucked. Todd Stern har med en hjemlig Tea Party-inficeret kongres ingen mulighed for at imødekomme BASIC's ultimative krav om et skærpet amerikansk CO2-mål på niveau med Kyoto-landenes. Stern har intet at handle med - ud over måske lidt flere dollar i klimabistand.
Uden for skinner solen fra en blå, mexicansk himmel. Man drikker kaffe i hvide plasticstole og filosoferer over spillet på denne konference, der på ingen måde opererer på et ambitionsniveau svarende til den globale klima-udfordring.
Keegan, en amerikansk erhvervsmand i skovsektoren, ryster på hovedet af sit folk: »Mine landsmænd ved godt, at USA er fucked i en verden, der vil blive præget af kinesisk dominans, knaphed på olie og tiltagende klimaproblemer. Hvad mange - også politikere - prøver nu, er at rage mest muligt til sig, mens tid er. USA er ved at falde fra hinanden.«

Læs tidligere dagbøger på information.dk

