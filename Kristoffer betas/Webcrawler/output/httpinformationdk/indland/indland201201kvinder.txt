Vil kvinder overhovedet afgive ansvaret for børnene?
Forældreansvarsloven lagde op til større ligestilling imellem fædre og mødre. Men kan ændret lovgivning forandre kulturen i hjemmet — ønsker kvinden i virkeligheden at dele sit domæne?
Øremærket barsel til faderen ville gøre, at manden står stærkere over for arbejdsgiveren i forhold til at tage den barsel, der vil skabe større lighed i hjemmet. Men han ville også stå stærkere over for en hustru eller kæreste, der måske pr. automatik formodede, at hun skulle tage hele barslen selv, mener mandeforsker.


 Da forældreansvarsloven blev udtænkt var et af hovedformålene at ligestille mænd og kvinder i sager om deres børn. Ligesom den nuværende regering under valget lovede øremærket barsel til mænd. Igennem de strukturelle ændringer i samfundet, skal mændene langsomt snige sig ind på det, der traditionelt er kvindeligt domæne, hjemmet og barnet. Men nu stiller kritikere spørgsmålet: Er kvinderne overhovedet villige til at afgive magten over hjemmet og barnet?
En af dem er blogger Anne Sophia Hermansen, der oplever en splittet tilgang til ligestilling blandt danske kvinder: »Kvinder vil enormt gerne have en lige fordeling af mænd og kvinder i bestyrelser og på direktionsgangene. Vi vil have lige løn, lige rettigheder og lige fordeling af pligter i hjemmet, men børn og barsel — det er overvejende vores. Mange kvinder mener, at børn hører ind under deres helt private ejendomsret, og at mænd nærmest skal ansøge dem om at få lov at være far til deres egne børn,« siger hun.
En undersøgelse viser, at flere mænd er interesserede i en øremærket barsel til mænd, end kvinder er. Og det billede kender Anne Sophia Hermansen godt, hvis man ser på forældreforholdet før og efter skilsmisse.
»Jeg ser bekymrende mange kærlige, ressourcestærke og på alle måder motiverede fædre, der bliver spist af med at se deres børn hver anden weekend. Før de blev skilt, var de ellers gode til at gå ned med skrald, lave mad, hente børn, læse godnathistorie og putte unger, de smed deres sokker i vasketøjskurven og vaskede uden at blande farver og materialer — for der var jo ligestilling i hjemmet — men da de blev skilt, var det som om ligestillingen hørte op. Nu er manden reduceret til en sæddonor, i al fald skal han ikke regne med, at hans børn har lige så meget ret til deres far som til deres mor,« siger Anne Sophia Hermansen.
Dobbelthed
Det er selvfølgelig ikke en lov, at kvinden er den enevældige hersker i hjemmet, erkender Anne Sophia Hermansen.
»Mænd må selvfølgelig også se at komme lidt mere ind i kampen. Hvis de har fået barn med en kvinde, der går baby-bananas, er det nok meget smart at få hende hevet ud af symbiosen i stedet for at arbejde 50-60 timer ugentligt og gifte sig med jobbet i stedet. For ellers vil hun ved skilsmisse spørge: Hvor var du de første to år af barnets liv?«
Den dobbelthed nikker mandeforsker Kenneth Reinicke genkendende til.
»På den ene side er det mændene, der ikke kæmper nok for det, men samtidig ser vi også, at nogle kvinder ikke ønsker at fragive sig deres monopol som omsorgsperson. Det vil være et forældet billede for nogen, at kvinder stadig opfatter barslen og hjemmet som deres domæne. Men forestillingen om, at kvinden er bedst til at føre hjem og opdrage børn findes, også blandt højtuddannede kvinder,« siger Kenneth Reinicke, der for et par år siden lavede en række interview med familier fra forskellige sociale lag om, hvordan man optimalt set fordeler familieopgaverne, hvis mænd skal tage mere barsel.
Netop regeringens lovede øremærkede barsel til mænd er dog et skridt i den rigtige retning, mener Kenneth Reinicke: »Øremærket barsel ville gøre, at manden står stærkere over for arbejdsgiveren i forhold til at tage den barsel, der vil skabe større lighed i hjemmet. Men han ville også stå stærkere over for en hustru eller kæreste, der måske pr. automatik formodede, at hun skulle tage hele barslen selv.«
Forventning udefra
Ejerskabsfølelsen over omsorgsrollen er ikke nødvendigvis et biologisk træk hos kvinden, men tværtimod en forventning i samfundet, påpeger Steen Baagø Nielsen, der er formand for Netværk for forskning om mænd og maskuliniteter:
»Kvindernes ansvarsfølelse over for børnene og hjemmet udspringer af en social forventning. Den gamle lov om forældremyndighed er et meget godt udtryk for, at forventningen er, at det ansvar hviler på kvinder. Ligesom sundhedsplejerskernes praksis retter sig mod mødrene og i mindre grad mod mændene. Og fødselsforberedelse handler om kvinder, og kvinderne er mere aktive i daginstitutionernes bestyrelser. Familier, venner og ikke mindst arbejdspladser forventer, at det er kvinderne, som tager orloven. Dette er blot eksempler på, at de traditionelle kønsarbejdsdelinger står ved magt,« siger Steen Baagøe Nielsen.
Mændene står dog over for en udfordring, mener Steen Baagøe Nielsen og pointerer, at der stadig hersker en stor skepsis om mænds evner og reelle interesse for omsorg.
»Man kan se på et tema som pædofili i daginstitutioner. Når mandlige ansatte her i særlig grad er udsat for mistænkeliggørelse, så viser det noget af den dybtliggende kulturel skepsis der findes ved mænd som omsorgsperson, og det vidner om den kløft der stadig findes,« siger Steen Baagøe Nielsen og påpeger, at arbejdsdelingerne og forestillingerne om moren som den primære omsorgsperson særligt synes at leve i de lavere sociale lav, mens den veluddannede middelklasse og to-karrierefamilierne tegner opbruddet
Hvis mændene skal håbe på at få plads i hjemmet, skal de kæmpe for den, påpeger Lone Ryg Olsen, der er direktør i sit eget kommunikationsvirksomhed og forfatter og debattør på ligestillingsområdet: »For mange kvinder er det en privilegeret situation at stå i — det er socialt acceptabelt at stå et år af ræset på sin barsel, samtidig med at man forbliver kulturelt accepteret på sit arbejde. De kan uden stigmatisering få et år for sig selv med barnet og plads til at tænke, og det er der mange kvinder, der ikke vil opgive. En mand har ikke helt så mange strenge at spille på og vil ofte blive stigmatiseret i forsøget på at bruge tid med sit barn og sig selv. Men hvis de vil udvide det spektrum — skal de kæmpe for det. De skal i virkeligheden tage en lige så stor debat og kamp, som kvinderne gjorde det i 1960’erne,« siger hun.
Mænd gider ikke
Men deri ligger netop problemet, mener Bente Hansen, der siden 1960’erne har været engageret i debatten om køn og ligestilling. De færreste mænd ønsker at overtage hele den del af børne- og familielivet, som handler om omsorg og ansvar:
»Ligestillingen i hjemmet er ikke gået så godt, som den gjorde det på arbejdsmarkedet. Det er kun i meget avancerede kredse, hvor mændene er opdraget til at tage ansvar i hjemmet, at der er ligestilling. Langt de fleste henter og bringer, som de skal, men ikke så meget mere. Og det billede ændrer sig kun langsomt,« siger Bente Hansen.
Til spørgsmålet om hvorvidt det ikke også er kvindernes opgave at åbne op for en ny videre ligestilling i hjemmet, svarer Bente Hansen således: »Jeg synes, det er en påstand, at kvinderne ikke vil give slip. Den diskussion har været der lige så længe, jeg kan huske, og jeg ved ærlig talt ikke, hvad jeg skal stille op med den. Hvis kvinderne oplevede, at der både var vilje og evne til at deles om både ansvar og omsorg, så ville de nok få mere tillid til, at det ville blive gjort lige så godt, som de selv gør det. Som det ser ud nu, forstår jeg godt, hvis kvinderne tøver med at afgive domæne.«
Kvinderne må vige
Men ligesom der er blevet gjort plads til kvinderne på arbejdsmarkedet, er det også rimeligt, at kvinderne gør plads til mændene derhjemme, påpeger Anne Sophia Hermansen.
»Ligestilling går som bekendt begge veje, det handler ikke kun om kvinder, og det kan vi godt være lidt slemme til at glemme. Desuden tror jeg ikke, vi får ligestilling på arbejdsmarkedet, før vi får den på hjemmefronten. Det er stadig kvinder, der går mest på deltid og arbejder i det offentlige og henter flest gange, ligesom vi tager mest barsel og oftest barnets første sygedag. Jeg så gerne, at vi fik gjort lidt op med den forestilling om at være den primære forælder, ikke mindst fordi den er usolidarisk over for mændene, og vigtigst af alt: unfair over for de børn, hvis forhold til faren forringes.«

