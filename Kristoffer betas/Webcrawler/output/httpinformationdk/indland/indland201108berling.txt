Berlingske under pres
Udmeldelse af Ritzau, Radio 24/7, samarbejde med TV 2  og stigende pres fra den udenlandske ejer giver uro


 Berlingske Media er igen kommet i søgelyset. Den store danske mediekoncern, der sammen med JP/Politiken sidder på tre fjerdedele af det samlede danske avisoplag, fastholdt fredag sin udmeldelse af det nationale nyhedsbureau Ritzau. Officielt fordi man ikke er tilfreds med bureauets tjeneste og struktur.
Men man kan selvfølgelig ikke se bort fra, at der også står en kølig (eller desperat) økonomisk beregning bag beslutningen.
Hvis Berlingske helt sparer Ritzau bort og ikke bruger penge på at etablere et alternativ vil alene Ritzau-bidraget kunne forbedre det i forvejen magre årsresultat betragteligt. Berlingske er en koncern med stor omsætning, stor udbredelse på mange medier og betydelig indflydelse.
Men den er en del af den britiskejede mediekoncern Mecom, der gennem de seneste år har været i betydelige vanskeligheder. Læsning af Mecoms regnskaber - senest halvårsregnskabet, der blev offentliggjort den 26. juli - tegner billedet af en virksomhed, der er under voldsomt pres. Den ejer medier i Norge, Danmark, Polen og Holland. Danmark og Polen bidrager kun marginalt til virksomhedens indtjening, mens den hollandske mediegruppe Wegner er koncernens lille guldæg. Og ifølge Mecom har Berlingske Media heller ikke væsentligt forbedret sine i forvejen beskedne resultater det seneste år trods reelle nedskæringer i de sidste fire-fem år på i alt omkring en milliard kroner.
Millionbøde
Mecom var tynget af gæld og har efter krav fra långiverne nedbragt gælden. Det er bl.a. sket ved frasalg af tyske og andre besiddelser. Men koncernen har brug for en stor, stabil og stigende strøm af indtægter fra sine virksomheder til at betale renter, afdrag og helst også udbytte til de aktionærer, der i denne uge så aktiekursen falde til det laveste niveau i et år.
Men én ulykke kommer ikke alene. Mecom ser ud til at skulle betale en bøde på 141 millioner kroner for overtrædelse af de hollandske konkurrencebestemmelser et ondt indhug i en koncern, der ligesom sit datterselskab Berlingske nogenlunde permanent har problemer med likviditeten.
Mecom har, efter at grundlæggeren David Montgomery blev fyret i slutningen af 2010, fået en ny chef. Han hedder Tom Toumazis og har i modsætning til sin forgænger en mangeårig redaktionel og journalistisk baggrund. Han kommer fra underholdningskoncernen Endemol (og før det, Disney) og betegnes som en kølig forretningsmand. Hvis han skal rette Mecom op, skal han dels lave flere besparelser, dels presse sine undervirksomheder til at bidrage mere.
På Berlingske kan det sagtens komme til at betyde yderligere besparelser i de kommende måneder. Det er i det lys, man også skal se Lisbeth Knudsens beslutning om at melde sig ud af Ritzau.
Det er også i det lys, at man skal betragte andre aktiviteter i Berlingske Media.
Et af de få lyspunkter er websitet sweetdeal.dk (hvor man kan købe diverse produkter), der nævnes særskilt i Mecom-halvårsregnskabet som en heldig investering. I pressemeddelelser og udtalelser har det nye samarbejde med TV 2 på erhvervs- og finansjournalistik været fremhævet.
Men også her skal man læse mellem linjerne. Berlingske flytter tre-fire journalister over på TV 2, tilsyneladende uden at få noget for det, hvis man skal tro Dansk Journalistforbund.
Det har skabt undren og en anelse uro blandt medarbejderne i Berlingske.
Koncernens seneste investering (for 0 kroner og med licensen i ryggen) i radio 24/7 bliver heller ikke noget guldæg og vil lægge yderligere pres på de Berlingske-medarbejdere, der skal være underleverandører til den nye radio.
Måske ovenikøbet også som en slags nyhedsbureau.

