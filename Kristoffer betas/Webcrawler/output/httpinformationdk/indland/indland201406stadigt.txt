Det bliver stadigt farligere at arbejde på en institution
Socialministeren vil have nedbragt de voldelige overfald på ansatte på opholds- og bosteder begået af beboere. Siden 2007 er der sket en fordobling i antallet af overfald
Socialminister Manu Sareen har bedt kommunerne tælle op, hvor mange voldelige overfald der har været mod ansatte på opholds- og bosteder de senere år. Og tallene viser, at det er blevet et markant farligere arbejde.


 De ansatte på landets mange opholds- og bosteder bliver stadigt oftere overfaldet af beboerne.
Det viser en ny opgørelse fra socialminister Manu Sareen (R) der for første gang har bedt kommunerne tælle op, hvor mange voldelige overfald der har været de senere år.
Selv om kommunerne definerer vold på forskellige måder og ikke alle har tal fra alle år – eller blot nogle af årene – så er billedet klart: Siden 2007 er der sket en fordobling i antallet af registrerede hændelser, hvor ansatte på opholds- og bostederne har været udsat for vold.
Mens 28 kommuner i 2007 registrerede 1.810 voldelige hændelser, så blev der sidste år registreret 6.135 tilfælde i 48 kommuner.
Senest dræbte en 28-årig beboer i sidste måned en læge og en socialrådgiver på bostedet Saxenhøj i Guldborgsund Kommune.
Manu Sareen kalder overfaldene for »forfærdelige« og håber, at en række forskellige politiske initiativer kan mindske antallet.
»Jeg har allerede drøftet med ordførerne fra satspuljepartierne, om vi kan gøre noget, og vi skal mødes igen. Samtidig har jeg og beskæftigelsesministeren netop inviteret Socialpædagogernes Landsforbund til et møde sammen med andre faglige hovedorganisationer på socialområdet, for vi har brug for at høre, hvad de mener, vi kan gøre,« siger ministeren.
»Endelig taler mit ministerium sammen med Sundhedsministeriet om muligheder for at styrke samarbejdet mellem psykiatrien og de sociale botilbud, og KL og Danske Regioner skal til at lave fælles retningslinjer, så sikkerheden på landets bosteder bliver bedre. Med andre ord er vi i gang på rigtig mange fronter,« siger Manu Sareen.
Socialpædagoger er en af de faggrupper, der har stor risiko for at bliver udsat for vold fra dem, de skal støtte og hjælpe. Ifølge Socialpædagogernes egen undersøgelse har 36 procent af medlemmerne været udsat for en eller anden form for voldeligt angreb inden for det seneste år. Det kan være slag, spark, bid, niv, spyt, kast med genstande, fastholdelse, nikning af skaller, slag samt stik med genstande.
Nedskæringer
Formanden for Socialpædagogerne, Benny Andersen, kalder det »en branche som har et problem med, at der er alt for stor en risiko for at komme til skade, bare fordi man passer sit arbejde«. Benny Andersen mener, at der er flere forklaringer på fordoblingen i antallet af overfald.
»Dels er vi blevet bedre til at indberette overfaldene. Og dels har der været store nedskæringer på vores område, så man kommer i situationer, hvor man måske burde have været to tilstede. I stedet er man kun én med risiko for, at der kommer til at ske noget uhensigtsmæssigt. En af måderne til at minimere voldsepisoderne er jo også, at folk har de rigtige faglige kompetencer, så mennesker ikke kommer i situationer, hvor de bruger vold som udtryksform,« siger formanden for Socialpædagogerne og fortsætter:
»Det er jo ikke, fordi de mennesker er blevet onde eller er onde. Det skyldes, at de kommer i nogle situationer, hvor de reagerer uhensigtsmæssigt. Der er vores opgave at arbejde med, at man ikke kommer i de situationer.«
Enhedslistens socialordfører, Pernille Skipper, som har bedt socialministeren om undersøgelsen, kalder det både et arbejdsmiljøproblem – og et problem for beboerne.
»Noget tyder jo på, at der mange steder er en mere aggressiv og trykket stemning end tidligere. Det kan der være flere årsager til. Men jeg tror, at det også handler om det pres, der kommer på bostederne, hvis der ikke er ressourcer nok til at gøre tingene ordentligt,« siger Pernille Skipper.
Kommunerne har ikke tal fra tiden før strukturreformen og kommunesammenlægningerne i 2007.

