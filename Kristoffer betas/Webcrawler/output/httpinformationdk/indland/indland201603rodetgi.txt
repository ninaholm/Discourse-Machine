En rodet gidselaffære
De tidligere gidsler Eddy Lopez og Søren Lyngbjørns erstatningssag mod JP/Politikens Hus og Ekstra Bladets chefredaktør Poul Madsen har været igennem en uge fyldt med modsætninger. Rederiets forhandler mr. Jensen og myndigheder som PET og Udenrigsministeriet bliver afgørende vidner, når retssagen fortsætter i april
Advokat Heidi Steen Jensen med Søren Lyngbjørn og Eddy Lopez. De to mænd sad over to år som gidsler hos somaliske pirater, og de føler sig krænket over en kampagne, som avisen i længere tid kørte for at få dem fri. Derfor har de nu slæbt Ekstra Bladet i retten.


 Mellem gule vægge i en højloftet retssal i Københavns Byrets afdeling på Rådhuspladsen har tusindvis af ord i denne uge sat substans på pressehistoriens største erstatningssag. De mange timer i retten har ikke bragt mere klarhed over sagen, tværtimod står modsætningerne i kø.
De to tidligere sømandsgidsler Eddy Lopez og Søren Lyngbjørn kræver en million kroner i erstatning for krænkelser af privatlivets fred, som de mener sig udsat for i Ekstra Bladets omfattende dækning af gidselsagen. Gennem mere end et år omtalte avisen i billeder og tekst jævnligt stærkt personlige oplysninger som sultestrejke, selvmordstanker og sygdom, mens Søren og Eddy var fanget hos brutale somaliske pirater.
De tidligere gidsler påstår, at Ekstra Bladets kampagne har forlænget deres ophold hos piraterne i Somalia med seks til otte måneder.
Chefredaktør Poul Madsen vil frifindes og fastholder, at uden Ekstra Bladets kampagne var søfolkene ikke kommet hjem. Ifølge Poul Madsen kom der gang i forhandlingerne om gidslernes løsgivelse, da Ekstra Bladets freelancejournalist dansk-somalieren Nasib Farah gik ind som mægler mellem rederi og pirater i de sidste tre måneder.
»Vi ansatte Nasib Farah fra januar til udgangen af maj 2013 på freelancevilkår. Han fik en journalistløn, der er lavere end gennemsnittet for Ekstra Bladets journalister,« forklarede Poul Madsen i retten.
