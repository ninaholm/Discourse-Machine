Datatilsynet fraråder udveksling af persondata med USA
En aftale mellem Danmark og USA giver begge lande ret til at se personfølsomme oplysninger hos hinanden. Danmark indgik aftalen, selv om Datatilsynet i et høringssvar skrev, at det datamæssigt ikke betragtede USA som en sikker tredjepart
Danmark har ikke mulighed for effektivt at kontrollere, om amerikanerne overholder de fælles regler, siger Jacob Mchangama, der er chefjurist hos tænketanken CEPOS.


 Selv om Datatilsynet på det kraftigste har frarådet Danmark at indgå en aftale om udveksling af persondata med USA, skrev justitsminister Lars Barfoed under på aftalen i oktober.
Datatilsynet mener, at USA ikke kan behandle persondata på en forsvarlig måde.
»Datatilsynet skal (...) gøre opmærksom på, at USA i forhold til persondataloven ikke anses som et såkaldt sikkert tredjeland. Det vil sige et land, som har et tilstrækkeligt beskyttelsesniveau i databeskyttelsesretslig sammenhæng, således at personoplysninger frit kan overføres,« skrev Datatilsynet i deres høringssvar til justitsministeriet
Også chefjurist hos tænketanken CEPOS, Jacob Mchangama, er betænkelig ved dataudvekslingen:
»Der er en potentiel risiko for datasikkerheden. Danmark har ikke mulighed for effektivt at kontrollere om amerikanerne overholder de fælles regler. Lige så snart du frigiver informationerne til amerikanerne, så er det i deres myndigheders hænder, og danskerne har ikke jurisdiktion til at komme over og tjekke amerikanernes behandling af oplysningerne.«
Aftalen mellem USA og Danmark er indgået i terrorbekæmpelsens navn, og aftalen har fra amerikanernes side været en forudsætning, hvis samarbejdet om visumfritagelse mellem Danmark og USA skulle videreføres.
Aftalen skal give parterne mulighed for at kigge i hinandens registre efter strafferetslige oplysninger om enkeltpersoner.
Problematisk udlevering
Aftalen vil gøre det muligt for USA  og tilsvarende for Danmark  at foretage et såkaldt hit på den pågældende person. Elektronisk vil myndighederne så få at vide, hvorvidt det andet land har en strafferetslig sag åben mod den pågældende person. Ikke mere. Myndighederne kan efterfølgende bede den anden stat om mere materiale og flere informationer. Den anmodede stat er ikke tvunget til at udlevere videre materiale, men Enhedslistens retsordfører Line Barfod siger alligevel, det er »dybt problematisk«, at Danmark vil dele oplysninger med USA:
»Denne udlevering af oplysninger kan jo være legal nok i sig selv, men man kan bare ikke udelukke, at folk, der egentlig ikke burde have adgang til oplysninger, vil få fat på følsomme personoplysninger.«
Line Barfod er især fortørnet over, at justitsministeriet ikke har lyttet til Datatilsynet:
»Det er et kæmpe problem, at man på den måde giver USA adgang til meget personfølsomme oplysninger i Danmark. Især fordi Datatilsynet advarede om det og ikke betragter USA som et sikkert tredjeland i forhold til behandling af dataoplysninger.«
I en skrivelse, som Justitsministeriet har lavet, efter Information henvendte sig til ministeriet og spurgte, hvorfor man havde set bort fra Datatilsynets høringssvar, skriver ministeriet således:
»Spørgsmålet om videregivelse fra Danmark af de bagvedliggende personoplysninger reguleres ikke af aftalen med USA, men vil derimod skulle behandles efter de danske regler på området, som f.eks. reglerne i dna-loven. Det er derfor vigtigt at understrege, at aftalen ikke udvider de nuværende muligheder for at udveksle dna-profiler og fingeraftryk med udenlandske myndigheder. På den baggrund er det ministeriets opfattelse, at det ikke i denne sammenhæng er afgørende, om USA er et såkaldt sikkert tredjeland.«
Ikke kun terror
I den underskrevne aftale fra oktober 2010 står der, at »navnlig terrorisme« skal bekæmpes med aftalen, men flere steder er alvorlig kriminalitet også nævnt.
Jacob Mchangama siger, at det »bestemt giver mening at lave internationale aftaler omkring terrorbekæmpelse på grund af den globale terrortrussel«, men han ærgrer sig over, at aftalen også åbner for søgninger angående kriminelle forhold, der ikke omhandler terror:
»Det er kampen mod terror, der legitimerer dataudvekslingen, men samtidig åbner man for andre typer kriminalitet. Det er klart, at når de danske myndigheder foretager et indgreb i danske borgeres privatliv, så er der en større grad af legitimitet i det, end når amerikanske myndigheder gør det. Derfor giver det mening at begrænse det, så det kun omfatter de allermest alvorlige former for forbrydelser som terrorisme.«
Mchangama mener også, at aftalen burde have en solnedgangsklausul, så aftalen gik i sig selv efter en årrække. Hvis det så viste sig at være en god aftale, kunne man vælge at forlænge den.
Straframme på et år
I aftalen står der, at oplysninger om domme i straffesager, hvor straframmen er på mere end et år, vil kunne fremgå hos myndighederne.
»Næsten ingen forbrydelse i straffeloven, har en straframme på under et år,« fortæller Line Barfod, der selv er uddannet jurist. Hun mener dermed, at aftalen potentielt kan ramme alt for mange personer.
Hun mener, at regeringen med aftalen signalerer, at den hellere vil »undergrave vores demokrati og indskrænke vores personlige frihed i stedet for det modsatte.«
Frank Aaen fra samme parti stillede i december justitsministeren en række spørgsmål om aftalen. Blandt andet vil Aaen gerne vide, hvor lang tid USA med sin lovgivning kan opbevare de indhentede oplysninger, og hvordan man sikrer sig, at USA ikke foretager uberettigede søgninger. Enhedslisten forventer, at ministeren vil svare i løbet af januar.



