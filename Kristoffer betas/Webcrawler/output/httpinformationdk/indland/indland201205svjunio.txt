SV-juniorpar revser medier
MF’erne Jacob Bjerregaard (S) og Karsten Lauritzen (V) er trætte af useriøs journalistik


 Ingen kan være så livstrætte som unge mennesker. De har set alt, prøvet alt, oplevet alt, og de brød sig ikke om det. Folk er idioter, og verden er til grin. Denne ungdommelige indstilling kendes som spleen.
Og det er just en stemning af spleen, som de to unge folketingsmedlemmer Jacob Bjerregaard (S) og Karsten Lauritzen (V) lufter i en fælles Berlingske-kommentar i onsdags. De skriver: »Sludder, sladder og mangel på substans kendetegner i dag aviser og elektroniske medier. I stedet for at være demokratiets vagthund og væsentlighedsformidler skeler selv seriøse medier mere til Paradise Hotel end til den dybdeborende journalistik.«
Og videre: »Samtidig har ’dybdeborende journalistik’ fået en helt anden betydning. For journalisten handler det dybest set om at snage så meget som muligt i politikere og andre kendte personers privatliv frem for at grave ned i sager med politisk substans.«
Bjerregaard & Lauritzen angiver en årsag til dårligdommen:
»Folketinget er så vidt vides det eneste parlament i verden, hvor journalister og politikere bor sammen. Det gør ganske enkelt medierne mindre skarpe, og alt for ofte lader journalisterne politikere eller rådgivere redigere i den endelige tekst.«
Ingen afsløring
Hvem er dog de journalister, der lader sig manipulere på den måde? Se, det afslører Bjerregaard & Lauritzen ikke. Faktisk er deres kommentar, der fylder en hel avisside, aldeles uden underbyggelse af de misligheder, der angiveligt begås.
På den måde kommer teksten til at stå som et eksempel på det, den vender sig imod: den løse snak.
Lad det være sagt: Denne avis føler sig ikke ramt af Bjerregaard & Lauritzens fordømmelse. Så meget desto mere som de to nådigt bemærker om medieseriøsitet:
»Den kan dog spores i reservater som dagbladet Information, Weekendavisen og på P1.«
Alligevel kan det vække principiel ængstelse, når Bjerregaard & Lauritzen foreslår: »I fremtiden bør vi målrette statsstøtten til den dybdeborende journalistik. Det er ikke nødvendigt at give statsstøtte til medier, som koncentrerer sig om skandaler og test af fladskærme.«
Skandaler er det faktisk seriøse mediers opgave at grave frem. Og hvorfor skal ikke også fladskærme gøres til genstand for kritisk journalistik og forbrugervejledning?
At påstå andet er kun noget, som useriøse politikere kan finde på.

