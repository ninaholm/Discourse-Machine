S foreslår tre-måneders garanti for specialundervisning



 Der kan gå op til et år, fra et barn får konstateret behovet, for specialundervisning, til der iværksættes en indsats. 
Det viser en analyse af kommunernes instanser på området - de Pædagogisk Psykologisk Rådgivningsenheder.
Men den lange ventetid er helt uacceptabel, mener Socialdemokraternes uddannelsesordfører, Christine Antorini:
"Det er enormt lang tid at gå og vente. Det kan være ødelæggende for lærerne, ødelæggende for barnet og ødelæggende for klassen," siger hun.
Derfor fremsætter Socialdemokraterne nu et lovforslag, der blandt andet skal sikre, at kommunerne som forsøg kan indføre en ventetid på maksimalt 3 måneder:
"Vi synes, det er enormt vigtigt, at der sættes ind hurtigt. Derfor vil vi nu give kommunerne mulighed for at indføre en garanti på området," siger Christine Antorini.
Og lovforslaget hilses velkomment hos SF, hvor Pernille Frahm med få forbehold kalder det et skridt i den rigtige retning:
"Jeg er meget enig i intentionen i det, men jeg synes bare, man skal være opmærksom på, at man ikke lader skolerne tro, at de har ret til at vente tre måneder. I mange kommuner kan man jo godt overholde en ekspeditionstid på 2 måneder, så det undrer mig, at der er nogen steder, hvor man ikke kan, og det kan jo skyldes underbemanding," siger hun, og peger på, at man, hver gang der stilles nye krav til kommunerne, også skal huske at lade ressourcer følge med.
3 måneder er for lang tid
I Enhedslisten er der også velvilje over for forslaget, men her peger uddannelsesordfører Johanne Schmidt-Nielsen på, at tre måneder stadig er lang tid:
"Det er et skridt i den rigtige retning, fordi det er bedre end i dag. Men optimalt burde man jo kunne ekspedere det så hurtigt, at der, så snart behovet bliver synligt, bliver iværksat en løsning, så børnene ikke skal vente flere måneder," siger hun og peger på, at en hurtig indsats vil være en investering:
"Alle ved, at det handler om at komme hurtigt i gang med alternative undervisningstilbud. Vi skyder os selv i foden ved ikke at sætte ind med det samme," siger Johanne Schmidt Nielsen.
Dansk Folkepartis uddannelsesordfører, Martin Henriksen, vil dog afvente undervisningsministeriets kommende redegørelse for området:
"Vi vil altid meget gerne diskutere, hvordan tingene for børn med behov for specialundervisning kan gøres bedre, og derfor er vi glade for, at regeringen og KL har besluttet at lave en redegørelse på området. Den vil vi gerne se udfaldet af, før vi tager stilling til flere ændringer," siger han.
Socialdemokraternes lovforslag fremsættes i næste uge og er en samlet pakkeordning, der også ser på andre dele af specialundervisningsområdet.


