Bagsiden: Irma skyller skyllemidler ned
Butikskæden fjerner miljøfarlige stoffer fra hylderne, men moderkoncernen COOP gør det ikke


 Jamen, altså, hvor Irma gør noget for miljøet! Denne glade nyhed – nogle ville kalde det et reklamespot – skummede ud af morgenradioavisen i går.
Irma havde skaffet sig adgang til sendefladen ved at udsende en pressemeddelelse. I den hælder Irma disse ord i munden på sin miljøchef, Signe Frese:
»Vi ved, at vores kunder er mere bevidste om miljøet end gennemsnittet, og de forventer, vi viser ansvarlighed, hvad vi historisk også har gjort i andre tilfælde.«
Og nu spuler Irma ansvarsbevidst skyllemidler ned af hylderne, så forbrugerne ikke længere kan finde dem, hvis de vil kemikalisere deres vasketøj til blødhed.
Signe Frese forklarede over for radiolytterne:
»Faktisk er skyllemidler et produkt, som forårsager miljøforurening ude i vandmiljøet, og det er et unødvendigt produkt.«
En ekstra vask og skyl fik Irma af funktionslederen af Miljøstyrelsens Kemikalieenhed, Bent Horn Andersen, der til Radioavisen erklærede om skyllemiddelnedtagningen: »Det kan jeg kun støtte, at de gør.«
Uhmm! Hvilken duft af renhed om Irma-navnet. Især hvis man vender næsen væk fra følgende oplysning i Irma-pressemeddelelsen: »Irmas kunder har over de seneste år i stigende grad fravalgt skyllemiddel, og det ses tydeligt i de faldende salgskurver på skyllemiddel.«
Ulønsomme kurver
Aha, faldene på salgskurverne er måske så tydelige, at det ikke længere er lønsomt at lade skyllemidlerne fylde plads på hylderne, hvis deres fravær kan byttes til liflig reklame ...
Ja, det er tænkeligt, men for en sikkerheds skyld spiller COOP-koncernen både på hvid og sort i markedets kasino. I koncernens andre butikskæder – Kvickly, Fakta og Superbrugsen – er der nemlig ingen planer om at spule skyllemidlerne væk. Her vil miljøgifte med lokkende navne som Bamseline og Dun-Let fortsat pryde hylderne.
Som Irma-miljøchef Signe Frese forklarede radiolytterne:
»Dér vurderer vi ikke, at vores kunder er med helt på denne her rejse endnu.«
Javel så. Når og hvis COOP’s øvrige kunder holder op med at efterspørge skyllemidlerne, vil COOP sørge for, at skyllemidlerne blive udfaset af varesortimentet. Jamen, det er da en måde at lede på. Ledelse fra bagtroppen, så at sige.
COOP kunne da løfte sine miljøbestræbelser op på et højere og mere synligt plan. COOP kunne dele alle sine farlige, miljøbelastende og unødvendige produkter i to varegrupper: Gruppe 1 og Gruppe 2.
På de ulige dage kunne COOP fjerne Gruppe 1 fra hylderne og sætte dem tilbage på de lige dage, hvor til gengæld Gruppe 2 er fjernet. Og så fremdeles.
Radioavisen vil sikkert være mere end villig til hver morgen at holde forbrugerne orienteret om, hvilke giftprodukter de den dag ikke kan købe.

