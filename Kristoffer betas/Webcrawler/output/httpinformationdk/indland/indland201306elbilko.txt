Elbil-købere: En vanvittig situation
En Østerbro-familie købte for et år siden en elbil hos Better Place. Efter virksomhedens konkurs er ladestandere og batteriskiftestationerne lukket, og familien lader nu bilen op i gården med en ledning hængende ud af vinduet fra 2. sal. ’Vi føler, at vi bliver ladt i stikken, selv om vi har været modige first movers,’ lyder det fra familien
Efter at Better Place er gået konkurs og batteristationerne er lukket, må Adem Fajkovic
 hver dag køre sin elbil ind i gården og lade den op med en ledning fra lejligheden på 2. sal


 
	Den første køretur overbeviste familien Vestergård og Fajovic. Komforten, funktionaliteten og tanken om, at de foregik med et godt eksempel gjorde det klart for dem, at deres næste bil skulle være en elbil. Valget faldt på en Renault Fluence med mulighed for batteriskifte hos firmaet Better Place.

	»Fornemmelsen var simpelthen så dejlig. Det var lidt som at have en iPhone i hånden for første gang, når først du har prøvet det, går du ikke tilbage igen,« siger pianisten Adem Fajkovic, som er far til skoledrengene Adrian og Vincent og gift med sangeren Iben Vestergård.

	Better Place nåede at sælge omkring 500 eksemplarer af deres Renault Fluence, heraf 219 til private, før virksomheden gik konkurs. Infrastrukturen omkring batteriskiftene var ellers lige kommet på plads med 12 stationer landet over, så man med elbilen kunne transportere sig rundt i hele Danmark med kun korte stop, men finansieringen manglede, og batteriskiftestationerne er nu lukkede, og ladestanderne til biler fra Better Place ligeså.

	Konkurs

	»Vi havde virkelig ikke regnet med, at ladestanderne ville blive lukket. Det var jo selvfølgelig en reducering af funktionaliteten, at vi ikke længere kunne få skiftet batteri, men at vi ikke kan lade vores bil op på gaden, er jo vanvittigt. Jeg havde ikke tænkt den tanke, for når Københavns Kommune har godkendt, at man sætter standerne op, må de vel have tænkt på, at de skal have rettigheder til dem, hvis udbyderen går konkurs. Det er en utænkelig tanke, at kommunen ikke har styr på det,« siger Iben Vestergård. »Vi føler, at vi bliver ladt i stikken, selv om vi har været modige first movers.«

	Iben Vestergård henviser til, at Københavns Kommune har en målsætning om at være CO2-neutral i 2025. »Så er det da mærkeligt, at de ikke gør noget for at hjælpe os, som har forsøgt at rykke noget,« siger hun.

	Konkursen forhindrer dog ikke familien på Østerbro i at bruge deres elbil. Dagligt kører Adem Fajkovic frem og tilbage til sit arbejde i Roskilde. Om natten holder bilen i gården på Østerbro, hvor den lader op via en ledning, som hænger ud fra familiens højloftede lejlighed på 2. sal. Før konkursen kunne de oplade bilen, mens Adem Fajovic var på arbejde, og køre hele vejen til Jylland og skifte batteri undervejs. Nu er de særlige parkeringspladser til elbiler forsvundet fra familiens kvarter, og generelt er det blevet mere omstændigt at fodre elbilen med strøm. Situationen er derfor uholdbar. Især fordi bilen fylder godt i gården, og i øjeblikket står den der takket være naboernes velvilje. Alligevel forsøger familien at se positivt på situationen.

	»Vi oplever, at elbilen stadig fungerer for os. Faktisk er det billigere nu, fordi vi ikke har abonnement hos Better Place længere,« siger Adem Fajovic. Han er dog er bekymret for, hvad han skal stille op, hvis naboerne bliver trætte af at have bilen i gården.

	Familien ved, at de kan kontakte andre udbydere af ladestandere til elbiler, men er ikke interesseret i at lave dobbelte investeringer. De håber, at andre vil overtage rettighederne til standerne fra Better Place, som de jo allerede har betalt penge for.

	Ringe i vandet

	Det, der ærgrer familien mest ved konkursen, er, at deres positive oplevelser med elbilen ikke bliver hørt.

	»Mange mennesker har dannet sig en holdning til elbiler uden i virkeligheden at vide, hvad det er, det indebærer, og hvordan det fungerer,« siger Iben Vestergård. For hende og familien var elbilen på alle måder bedre end en konventionel bil, fordi de sparede penge til benzin og parkering, og den hverken forurenede eller støjede. Og selv om handlen med Better Place endte anderledes end forventet, har det stadig været en positiv oplevelse at tage satsningen.

	Familien forstår godt de danskere, som endnu ikke betragter elbilen som en mulighed for sig selv, men håber, at der også vil brede sig gode historier om elbiler.

	»Den store omstilling, som alle taler om, må nogen jo starte. Jeg forstår godt, at danskerne har en sund skepsis over for elbilerne, men jeg synes, at dette projekt har fået alt for lidt tid. Elbilerne er kommet for at blive, også selv om Better Place ikke består,« siger Iben Vestergård.

	 

