Jurister foreslår solnedgangsklausul på terrorlove
Flere partier mener, at tidsbegrænsning på kontroversielle love vil være mere i overensstemmelse med Grundlovens ånd


 På dagen hvor frihedsrettighederne hyldes over hele landet foreslår flere ledende jurister, at Danmark bringer sig i større samklang med Grundlovens ånd. De mener, at Folketinget hurtigst muligt bør indføre solnedgangsklausuler på flere af de antiterrorlove, som er gennemført i kølvandet på 11. september. Det betyder, at lovene med jævne mellemrum skal bekræftes i Folketinget for fortsat at være i kraft.
»Der er adskillige bestemmelser i den danske antiterrorlovgivning som burde revurderes med mellemrum, fordi der er tale om omfattende indgreb over for borgernes grundlæggende rettigheder,« siger chefjurist i den liberale tænketank CEPOS Jacob Mchangama.
»Det bedste ville være, hvis Danmark ligesom Storbritannien besluttede at rulle en del af lovgivningen tilbage, men under alle omstændigheder er det brug for en revision af hele terrorlovgivningen,« siger han.
Jurist Anders Henriksen fra Københavns Universitet mener også, at der er hårdt brug for en tidsbegrænset lovgivning på antiterrorområdet.
»Der kan være en risiko for, at vi som samfund overreagerer på en trussel mod vores sikkerhed, og at vi derfor bør genoverveje vores lovgivning på et senere tidspunkt, hvor bølgerne måske ikke længere går så højt,« skrev han i torsdagens Information.
Flere partier bakker op
Forslaget om en solnedgangsklausul får en varm modtagelse fra flere af Folketingets partier, der synes godt om tanken.
»Det er rigtig god ide,« siger retsordfører Lone Dybkjær fra de Radikale. »Meget af terrorlovgivningen blev jo gennemført i al hast og panik. Det var der også grund til, men til gengæld er der også grund til nu at se den efter i sømmene, både med hensyn til omfanget af registrering og overvågning af borgerne,« siger hun.
Lone Dybkjær understreger, at De Radikale ikke mener, at solnedgangsklausuler er noget, der generelt skal anvendes i dansk lovgivning.
»Det vil give alt for meget bøvl, men netop på terrorområdet har det vist sig at være berettiget,« siger hun.
Det bakker Liberal Alliance op om.
»Flere af de antiterrorlove, Danmark har gennemført siden 2001, er i modstrid med frihedsrettighederne og Grundlovens ånd. Det er derfor en rigtig god idé med en solnedgangsklausul, som gør, at vi med mellemrum skal tage stilling til, om de fortsat skal være i effekt,« siger Simon Emil Ammitzbøll. Han henviser bl.a. til de nye regler om administrativ udvisning, som Højesteret for nylig har underkendt.
Og det samme gør SF:
»Flere andre lande bruger dem, og det synes jeg også, Danmark burde gøre, især når det handler om love, som man godt ved er på kanten, f.eks. tuneserloven og lømmelpakken,« siger retsordfører Karina Lorentzen Dehnhardt.
Partiets alliancepartner Socialdemokraterne er imidlertid afvisende over for idéen om at tidsbegrænse lovforslag, også på terrorområdet.
»Det er rigtigt, at der er sket store ændringer i dansk lovgivning som følge af terrortruslen, men jeg ser ikke noget behov for en solnedgangsklausul. Omvendt er vi altid villige til at ændre lovene, hvis det viser sig, at de ikke fungerer hensigtsmæssigt,« siger restordfører Karen Hækkerup.
Hun understreger, at hun ikke i øjeblikket kan få øje på antiterrorbestemmelser, som Socialdemokraterne mener, bør ændres.
I Storbritannien er den nye borgerlige regering gået i gang med at revidere hele antiterrorlovgivningen, som den finder på adskillige områder griber alt for voldsomt ind i borgernes frihedsrettigheder.
Blandt de tiltag, som ventes ophævet, er oprettelsen af et centralt personregister, en sag, som briterne er stærkt imod. Også omfanget af overvågning i det offentlige rum er faldet mange briter for brystet, og det samme gælder myndighedernes mulighed for at tage fingeraftryk på børn, lave dna-registre mv.
Det har ikke været muligt at få en kommentar fra hverken Venstre eller Konservative, men Dansk Folkeparti er ikke fuldstændigt afvisende.
»Der er god grund til at lade sig inspirere af, hvad der sker i Storbritannien og måske revidere flere af terrorbestemmelserne. En automatisk tidsbegrænsning mener vi ikke, der er brug for i øjeblikket, men vi vil ikke udelukke det på længere sigt,« siger Dansk Folkepartis retsordfører, Peter Skaarup.
Som led i Terrorpakke II fra 2006 skal Justitsministeriet senere på året gennemgå en del af de nye antiterrortiltag og i den anledning forventer både Socialdemokraterne og SF, at et eventuelt behov for at ændre lovene vil komme på dagsordenen.
»Det er ikke det samme som en solnedgangsklausul, men jeg er helt tilfreds med den ordning« siger Socialdemokraternes Karen Hækkerup.


