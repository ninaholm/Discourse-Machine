Udlændingeservices afgørelser beror på ansattes skøn
Først mente Udlændingeservice, at russiske Olga Larsen kunne få de 15 point, hun manglede for at kunne få permanent opholdstilladelse, gennem sit frivillige arbejde i Tølløse Badmintonklub. Men så ombestemte styrelsen sig. Afgørelser i Udlændingeservice afhænger af medarbejderes skøn. Uacceptabelt i en retsstat, lyder det fra kritikere
Olga Larsen har ikke point nok til at få permanent opholds-tilladelse i Danmark. Hun forsøgte at få flere point ved at arbejde i en badmintonklub, men det tæller ikke som aktivt medborger-skab, lyder svaret, da hun forhører sig hos Udlændinge-service. Samme styrelse har ellers tidligere sagt, at det formentlig er tilstrækkeligt til at give den russiske kvinde de point, hun mangler for at få fast ophold i Danmark.


 Kritikere af regeringens  udlændingepolitik rejser nu spørgsmålet om, hvorvidt reglerne for aktivt medborgerskab i forbindelse med udlændinges ansøgning om permanent opholdstilladelse i for høj grad hviler på enkelte medarbejderes skøn i Udlændingeservice.
Det sker på baggrund af sagen om russiske Olga Larsen, der fik flere forskellige udmeldinger fra styrelsen om, hvad der kunne godkendes som aktivt medborgerskab.
Blandt andre Radikale Venstres integrationsordfører, Marianne Jelved, mener, det er uacceptable forhold at byde folk.
»Vi lever i en retsstat, hvor myndighederne skal hjælpe borgerne med at få deres ret    ikke lave fælder, som folk kan falde i,« siger Marianne Jelved.
15 point var ellers alt, hvad 40-årige Olga Larsen fra Rusland manglede for at kunne få permanent opholdstilladelse i Danmark, hvor hun har boet i syv år med sin danske mand og to børn, et barn med en russisk mand og den yngste dreng med sin danske mand. Og da regeringens nye pointsystem foreskriver frivilligt arbejde i minimum et år, påbegyndte Olga Larsen den 1. juni 2010 frivilligt arbejde seks timer ugentligt i Tølløse Badmintonklub som turneringsansvarlig og medlem af ungdomsudvalget. Samtidig meldte hun sig ind i en dansk-russisk venskabsforening. Derfor var Olga Larsen fortrøstningsfuld  det skulle nok lykkes hende at få permanent opholdstilladelse.
Men i marts 2011 fik Olga Larsen afslag på permanent opholdstilladelse. Hun havde kun arbejdet frivilligt i otte måneder i badmintonklubben og fem måneder i venskabsforeningen  og de forskellige frivillige aktiviteter kunne ikke slås sammen til et år.
Hun manglede derfor fire måneders frivilligt arbejde for at leve op til reglerne. For at forsikre sig om, at hun gjorde alt, hvad der skulle til, kontaktede Olga Larsen Udlændingeservice for at få svar på, hvornår hun igen kunne søge.
Men svaret tog modet fra Olga Larsen. Seks timers frivilligt arbejde i en dansk forening, hvor Olga Larsen har stået for al kommunikation med forældrene  på dansk  til nye spillere, haft ansvaret for turneringsøkonomien og fuldmagt til klubbens konto, udgjorde ifølge en fuldmægtig fra Udlændingeservice ikke den helt rigtige form for medborgerskab i Danmark.
Ikke demokratisk nok
Efter at have set på badmintonklubbens vedtægter advarede den fuldmægtige fra Udlændingeservice Olga Larsen mod at søge om permanent opholdstilladelse på baggrund af at have udøvet  aktivt medborgerskab med følgende begrundelse:
»... Vi kan dog bemærke, at formålet med Tølløse Badminton umiddelbart ikke opfylder kravet om, at der er tale om aktiviteter, der styrker den enkeltes demokratiske udvikling og integration i Danmark, og som kan medvirke til at fremme medborgerskab og fællesskab om det danske samfunds værdier, normer og principper,« lyder det i en e-mail den 15. marts 2011, som Information har haft adgang til.
Den nye information kom bag på Olga Larsen, for kun to måneder forinden  den 20. januar 2011  modtog hun en e-mail fra en anden fuldmægtig i Udlændingeservice. Her gav en fuldmægtige i styrelsen en umiddelbar forhåndsgodkendelse af Olga Larsens aktive medborgerskab:
»Det vil kræve en konkret vurdering i forbindelse med en ansøgning, før at vi kan give dig et endeligt svar. Vejledende kan jeg dog oplyse dig om, at det beskrevne umiddelbart lyder til at opfylde kravet, hvis det er blevet udført i mindst et år,« lød svaret fra den fuldmægtige.
De modstridende beskeder gav Olga Larsen en fornemmelse af, at hendes fremtid er afhængig af forskellige medarbejderes luner:
»Jeg føler mig som en kastebold i systemet og har en meget usikker fornemmelse af, at jeg kan risikere at få forskellige svar, alt efter hvem jeg taler med. Det er en ydmygende situation at være i,« siger hun.
Medlem af Konservative
Russiske Olga Larsen mødte sin danske mand Søren Toft på Cypern i 2003, og et år efter giftede de sig i Danmark. Med Olga Larsens bachelor i erhvervsøkonomi og erhvervserfaring fra Cypern, hvor hun gennem et dansk firma var ansat i en lederstilling på en femstjernet hotel, var det ikke noget problem at få et job.
Efter to år i Danmark, hvor hun i mellemtiden havde gennemført sprogskolen KISS's højeste uddannelse i dansk på ni måneder og bestået studieprøven, fik hun fire jobtilbud. Og efter to år i Skælskør Bank bestrider hun nu en stilling som fondsafvikler i Danske Bank, hvor hun har arbejdet de sidste tre år.
Olga Larsen og hendes mand havde set frem til, at hun efter syv års ægteskab  ville kunne opnå permanent opholdstilladelse efter de gamle regler, men så ændrede systemet sig, og Olga Larsen gjorde alt, hvad hun kunne for i en fart at leve op til regeringens nye pointsystem.
Olga Larsen er selv medlem af Konservative og var fra starten tilhænger af pointsystemet. For hende gav det mening, at Danmark skulle have ret til at vælge de udlændinge, der ville bidrage til samfundet, som hun selv gør.
Chikanøs behandling
Men for Olga Larsen har krumspringene med systemet været opslidende, og mest af alt er hun skuffet. Hun troede på pointsystemet, men er af selvsamme system blevet stemplet uværdig til at blive dansker:
»Jeg kan virkelig ikke se, hvordan jeg kan være en belastning for det danske samfund. Jeg arbejder fuldtid i Danske Bank, yder en indsats i den lokale klub, taler flydende dansk. Det kan umuligt have været hensigten med pointsystemet, at jeg skal leve med stress over min fremtid,« siger Olga Larsen.
En behandling, som integrationsordfører for Radikale Venstre, Marianne Jelved, mener, er direkte chikanøs:
»Jeg har stillet spørgsmål til ministeren, fordi jeg mener, han bør uddybe, hvad aktivt medborgerskab handler om  hvis ikke frivilligt arbejde i en badmintonklub og et medlemskab af et parti tæller,« siger Marianne Jelved.
Fra Olga Larsens eget parti, Konservative, lyder der også forundring. Integrationsordfører Naser Khader ønsker ikke at udtale sig om den konkrete sag, men mener overordnet, at sagen lyder mærkværdig med de modstridende meldinger fra Udlændingeservice:
»Det undrer mig, for det lyder jo, som om hun har opfyldt kriterierne, hvis hun både har arbejdet frivilligt og også er medlem af et parti,« siger Naser Khader.
Kender ikke egne regler
I Enhedslisten finder man det absurd, at ikke engang Udlændingeservice kan gennemskue reglerne for, hvornår noget er aktivt medborgerskab.
»Det viser, hvor fuldstændig uigennemskueligt systemet er. Det er jo direkte uforskammet over for de her mennesker, hvis de ikke kan få klart svar, og det afslører et system, der er blottet for retssikkerhed,« siger Johanne Schmidt-Nielsen.
SF mener, at sagen illustrerer, at der er behov for at  tage endnu et kig på opbygningen af pointsystemet:
»Dengang man skulle fastslå de her regler, strakte snakken, om hvilke foreninger der skulle gælde, sig fra alt fra Inges Kattehjem til religiøse klubber, men der trak man en streg i sandet fra regeringens og DF's side. Det har skabt en massiv forvirring på området, der går ud over ansøgerne, og der er Olgas sag én af mange,« siger Astrid Krag.
Efter Information har talt med Udlændningeservice om sagen, er Olga Larsen blevet opfordret til at genansøge, når hun har lavet frivilligt arbejde i et år:
»Olga har ansøgt på et tidspunkt, hvor hun ikke opfylder kravet til den tidsmæssige udstrækning af medborgerskabet, som skal være mindst et år. Derfor måtte vi give afslag. Den 1. juni er der gået et år. Vi  er kede af at have skabt forvirring ved efterfølgende at have kommenteret på selve aktiviteten. Vi skulle blot have svaret Olga, at hun skulle søge igen, når aktiviteten havde varet et år. Vi har nu talt med hende og afklaret misforståelsen,« lyder det i en e-mail til Information fra kontorchef i Udlændingeservice Merethe Nord Philip.

