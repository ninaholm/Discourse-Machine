Den rigtige politik og de forkerte incitamenter
Vi bliver i Danmark jævnligt rost for at have verdens mest klimarigtige energipolitik og med god grund. Det samme kan man desværre ikke sige om vores energiafgifter. Hvorfor pokker skal det være så svært?


 For nylig var der en lille polemik om de mange fjernvarmeselskaber, der er i gang med omstilling til biomasse, samtidig med at de fleste jo godt ved, at det nok ikke er en langtidsholdbar løsning – her er store varmepumper i forskellige konstellationer klart mere optimale. Men hvorfor gør vi så det, som vi alle ved nok ikke er optimalt og langtidsholdbart? Det er såmænd fordi, det lige nu bedst kan betale sig – og selskaberne skal jo levere varmen så billigt som muligt.
Afgifterne favoriserer biomassen og gør vores overproduktion af vindmøllestrøm alt, alt for dyr i forhold til dens reelle markedsværdi. Og hvorfor bliver disse afgifter så ikke ændret? Det gør de måske også, men nok ikke foreløbig – og det er egentlig underligt.
Vi bliver i Danmark jævnligt rost for at have verdens mest klimarigtige energipolitik, og det er med ganske god grund. Problemet er bare, at vi ikke har verdens mest klimarigtige afgiftssystem på energiområdet – eller for at sige det helt enkelt: Energipolitikken peger i en god og fornuftige retning, men afgiftssystemet stritter i alle retninger og er slet ikke afstemt efter politikken. Bliver det så politikken eller økonomien, der styrer? Ja, gæt selv.
Det er imidlertid rigtig ærgerligt, for det bevirker, at vi kommer til at gøre de forkerte ting på de forkerte tidspunkter – og det bliver helt sikkert dyrere for både borgere og virksomheder. Det er ydermere trist, fordi vi faktisk i dag har nogle ret gode bud på, hvordan fremtidens energisystem i store træk skal se ud – så vi kunne faktisk godt optimere indsatser og investeringer helt fornuftigt. Så hvorfor pokker skal det være så svært?
En del politikere siger, at markedet skal finde de rigtige løsninger, og det lyder jo rigtig fint og tilpas moderne og rationelt. Hertil må man dog blot spørge: Hvilket marked? Hvis du kigger godt på dine energiregninger, vil du finde ud af, at det meste af det, du betaler for de fleste energiformer, faktisk er afgifter til staten – det såkaldte marked er altså i meget høj grad styret af det øjeblikkelige afgiftssystem og slet ikke af sunde, naturlige og effektive markedsmekanismer. Det ville måske være fint, hvis det var tilfældet, men det er i realiteten meget langt fra virkeligheden. Markedet er altså i realiteten statsstyret – men på en måde som slet ikke støtter op om den langsigtede energipolitisk, som alle jo synes er fin, og som der også er stor politisk enighed om.
Men det er åbenbart lettere at blive enige om, hvordan verden skal se ud i 2050, end om hvordan vi kommer derhen på en fornuftig og økonomisk forsvarlig måde.
Men faktisk er det jo en fordel, at det i så høj grad er afgifterne, der styrer markedet – for så kan man styre det i den rigtige retning blot ved at omlægge afgifterne på en måde, der fremmer de rigtige tiltag i højere grad – men naturligvis stadig er provenuneutral. Det er sikkert kompliceret, og det er selvfølgelig lettere at blive enige om den fjerne fremtid i 2050, som mange reelt ikke kan forholde sig til i dag. Men det kan da helt sikkert lade sig gøre, hvis man virkelig ønsker det. I stedet forsøger man at kompensere for problemerne med en lang række tilskudsordninger, som desværre blot gør det hele mere uoverskueligt at håndtere.
Resultatet af dette kaos er en stor risiko for fejlinvesteringer og yderligere en risiko for, at betydelige dele af forsknings- og udviklingsindsatsen heller ikke har den rigtige regning.
Ønske: En ny regering der vil harmonisere energipolitik og – afgifter, så vi kan komme i gang med fremtiden i stedet for bare at snakke.
Henrik Kærgaard er udviklingschef på tværs i Niras

