Derfor vil de radikale altid kunne trumfe SF
SF får valget mellem at føre radikal politik i en ny regering eller at stå helt udenfor


 Meningsmålingerne peger fortsat på, at det kommende folketingsvalg fører til et regeringsskifte.
Siden 2008, da Socialdemokraternes Helle Thorning-Schmidt og SF's Villy Søvndal 'blandede blod', har oppositionens flagskib og de facto skyggeregering bestået af S-SF. Faktisk har de to partier undervejs lovet, at de radikale ingen indflydelse vil få, hverken på nøgleområder som skat, udlændingepolitik eller den økonomiske politik. De radikale kunne stemme for politikken eller vælte en ny regering, lød det. Dengang.
Piben har dog fået en anden lyd, siden de radikale i maj  meget overraskende  indgik et forlig med VKO om en tilbagetrækningsreform, der udhuler efterlønnen. Medmindre vælgerne sammensætter et rent rødt folketing efter valget, så vil dette pludseligt genopstandne ikke-socialistiske flertal honorere aftalen og tvinge en ny S-SF-regering til at gennemføre reformen.
Født med et nederlag
Dermed vil en ny regering blive født med et stort politisk nederlag, som formentlig også vil puste al luft ud af den del af Fair Løsning-planen, hvor LO-fagbevægelsen gennem de sagnomspundne trepartsforhandlinger skal finde 15 mia. kr. Det bliver dog rent ud sagt umuligt at sælge til 3F's medlemmer, at de frivilligt skal gå op i arbejdstid, efter at efterlønsordningen er blevet rundbarberet.
Til trods for de pæne udsigter til et magtskifte, så siver opbakningen til SF i meningsmålingerne. Partiet ligger jævnt under det ganske flotte valgresultat fra 2007 og langt fra supermålinger på næsten 20 procent som for et år siden. Det er tydeligt, at SF især bløder vælgere til Enhedslisten, der omvendt tordner frem. Kalkylen hos SF har imidlertid længe været, at så længe vælgerne går til venstre, betyder det ikke alverden i det store regnskab, hvor kun vælgervandringer hen over midten afgør spørgsmålet om regeringsmagten.
Men hvad nu hvis SF slet ikke kommer i regering, fordi de radikale efter valget blokerer for den mulighed? De radikale ønsker ikke på nuværende tidspunkt at tale den mulighed op, da det for alle parter i rød blok først og fremmest handler om at få et andet flertal og en ny regering. Den radikale leder Margrethe Vestager har hele tiden lovet, at hun peger på Helle Thorning som statsminister, men har på intet tidspunkt svoret en S-SF-regering troskab. De radikale har demonstreret, så tydeligt de kan, at de ikke lægger stemmer til en økonomisk politik, som de ikke kan stå inde for.
Socialdemokrati nr. 2
På Christiansborg er der groft sagt to tolkninger af SF's nedtoning af den tidligere klare venstrefløjsprofil. Den ene skole, anført af den udmærkede Weekendavisskribent Arne Hardis, ser SF som et de facto socialdemokrati, der  bortset fra partinavnet og forskellig parti- ledelse  efterhånden er ideologisk smeltet sammen med originalen 'Socialdemokratiet Classic'. S-SF er dermed VK's pendant:  Same same, but different.
Den anden skole af iagttagere, henset til bl.a. partiets fortsatte hang til at stille udgiftskrævende forslag, er dog ikke helt overbevist om troværdigheden i SF's transformation til leverpostejsfarvet socialdemokratisk midte. Dvs. partiet igennem lang tid har opført et skue-spil, hvor partiets folkevalgte har lagt låg på deres virkelige synspunkter. Det er sket dels for ikke at skræmme midtervælgere væk fra S-SF-projektet, dels fordi offentlig uenighed mellem S-SF vil erodere projektets troværdighed.
SF er i dag et parti, der  officielt  går ind for offentlige besparelser også i kommunerne, pointsystem for indvandrere, nej til boligskattestigninger, danske soldater i Libyen og meget andet, som partiet ville have været lodret imod for blot få år siden. Præmien til det tålmodige bagland for at 'æde' disse markante holdningsskift er regeringsmagten  og må man formode  en økonomisk politik, som fører de mange løfter ud i livet.
For dyrekøbt?
Hvis de radikale giver SF valget mellem at føre en radikal  og på lange stræk borgerlig  økonomisk politik i regeringen eller stå uden for, så er det tænkeligt, at nogle i SF-baglandet vil mene, at magten er købt for dyrt. Afgangen af vælgere til Enhedslisten er i hvert fald et tegn på, at bukserne er ved at revne for Søvndals tropper.
For nylig kunne Christiansborg sande, at SF har udarbejdet nogle sært studentikose, såkaldt hemmelige tjekplaner for magtovertagelsen, som partiets topfolk øjensynligt med vilje har lækket til Jyllands-Posten. Det er formentlig sket i et kikset forsøg på at kommunikere til vælgerne, at man skam forbereder sig professionelt på at komme i regering. Men at der er grænser for, hvad man kan planlægge, fremgår også af den lækkede plan, hvor der ud for punktet »Håndteringen af de radikale« lettere opgivende står: »Nødden ikke knækket.«
Man fornemmer dermed en frustration hos SF-strategerne over, at hvis de radikale som ventet står med de afgørende mandater, så er det dem alene, der bestemmer, om SF skal i regering og ikke omvendt. Men så længe, SF vil føre radikal økonomisk politik med alt, hvad det indebærer, så skal det nok kunne lade sig gøre for SF at komme i regering. Spørgsmålet er blot, hvad SF's bagland siger til prisen. Men måske finder man svaret i tjekplanen, der også opererer med rubrikken: »Håndtering af skuffede aktører«.


