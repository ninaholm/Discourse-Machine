Lejerne er glemt i skatte-slagsmål
Lejerne er glemt i debatten om, hvor meget boligejerne vil tabe på et lavere rentefradrag, mener Lejernes LO. Kun 2,5 procent af ejerne vil tabe mere end 200 kr. om måneden


 Efter en uges højspændt debat om, hvor mange boligejere der vil tabe på skattekommissionens forslag om at skære i rentefradraget, råber Lejernes LO nu vagt i gevær: 
Lejerne risikerer endnu engang at blive glemt i et politisk klima, der alene fokuserer på at tækkes de boligejere, der allerede er blevet forgyldt.
»Ejersektoren er i den grad blevet tilgodeset de sidste mange år. Nu, da en lille smule af flødeskummet går af kagen, så hyler og råber man op, samtidig med at partierne står i kø for at tilgodese dem,« siger LLO’s landsformand Klaus Hansen.
Han henviser til, at den samlede boligformue blev næste fordoblet fra 2001 til 2008.
»I modsætning til lejerne har boligejerne siden 2001 nydt godt af skattestop og stærkt stigende ejendomspriser som følge af de nye lånemuligheder, som regeringen har indført. Derfor er det altså ikke nogen katastrofe, det skattekommissionen nu foreslår – med mindre, man har spændt sig ud over, hvad der er fornuftigt,« siger Klaus Hansen.
Mens boligejerne siden 2001 har nydt godt af et skattestop på ejendomsværdiskatten, har lejerne især i hovedstaden ikke oplevet samme tryghed.
Skattestop ikke for lejere
Her er den såkaldte dækningsafgift, som kommunen opkræver af ejendomme, der også rummer butikker og andre erhvervslejemål, steget betragteligt – og det har ført til huslejestigninger for alle lejere i de berørte ejendomme.
»Skattestoppet gælder åbenbart ikke for lejere,« siger Klaus Hansen.
I ugens løb blev der rettet stærkt fokus på, hvor mange boligejere der ville miste penge på forslaget om at skære i rentefradraget. Efter at have regnet efter, kunne Skattekommissionen sidst på ugen berette, at det kun er cirka 10 procent af alle ejere – og at det kun er 2,5 procent, der vil miste mere end 200 kr. om måneden.
»Hvis der er nogen, der bliver hårdt ramt, så er det i helt exceptionelle tilfælde, hvor folk i stor stil har lånefinansieret køb af fast ejendom,« siger Peder Andersen, der er medlem af Skattekommissionen.
Peder Andersen betegner blankt hele debatten om boligejernes tab som »en storm i et glas vand«. 
Lige som LLO peger han på, at de fleste husejerne har oplevet meget store værdistigninger i de forløbne år – og at effekten af forslaget vil svare til en rentestigning på kun 0,7 procent.
»Ejerne er igennem årtier blevet forgyldt med fradrag, der gør det favorabelt at placere penge i ejendom. Hvis man skal gøre det tilskudshul mindre, så er vores forslag langt den mildeste medicin,« siger han.
Samlet set vil husejerne få øget deres rådighedsbeløb 2,1 procent af forslaget – mens lejerne kun vil få 1,9 procent mere ud af skattelettelserne. Det skyldes, at boligejerne gennemsnitligt tjener mere.
Hos Parcelhusejernes Landsforening er formand Allan Malskær helt uenig i Skattekommissionens betragtninger, som han betegner som »fuldstændig gammeldags betonkommunistisk tankegang«. 
’Et rent byforslag’
Han henviser til, at en husejer, der tjener det samme som en lejer, nu skal være med til at finansiere lejerens skattelettelse. 
»De 55 procent af befolkningen, der selv har valgt at finansiere deres bolig, dem lægger man nu en ekstraskat på,« siger han – og henviser desuden til de stigende grønne afgifter på energi og biltransport, der vil ramme parcelhusejere hårdere end beboere af lejligheder inde i byerne.
»Det er et rent byforslag, det her,« siger Allan Malskær. 
cle@information.dk

