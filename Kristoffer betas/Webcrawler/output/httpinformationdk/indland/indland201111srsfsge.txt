SRSF’s genåbning af Nordsøaftale kan give op til 10 milliarder årligt
Regeringen vil nu se på, om det kan betale sig at genåbne aftalen om beskatning af Nordsøolien, som VK-regeringen indgik i 2003 med støtte fra DF og R. En aftale, der ifølge beregninger har kostet Danmark 10 mia. om året


 Mærsk har tjent mere end fire gange mere end forventet, da Nordsøaftalen blev indgået i 2003. Galloperende oliepriser har gjort aftalen mere lukrativ for olieselskabet og mindre for den danske stat. Den tabte indtægt for staten løber op i mere end 76 milliarder kroner i manglende skatteindtægter — det viser en beregning fra i år, som Enhedslisten har foretaget, og som AE-rådet har bakket op om.
Men det vil regeringen nu gøre noget ved. Klimaminister Martin Lidegaard slår overfor Information fast, at Nordsøaftalen skal til ’serviceeftersyn’ med det formål at kortlægge mulighederne for en reel genforhandling af aftalen.
»Inden for rammerne af den aftale, der ligger med Mærsk, foretager vi nu et serviceeftersyn af, hvor meget staten har tjent og ikke har tjent i de forgangne otte år, og om aftalen er robust i forhold til de nye prisvilkår,« siger Martin Lidegaard, som dog afviser at komme nærmere ind på, hvor meget regeringen regner med at kunne hente. I maj skrev Information om de seneste beregninger på området, som viste, at olieselskabernes indtjening før skat, der ved aftalens indgåelse blev anslået til 67 mia. kr. frem til og med 2010, i virkeligheden er landet på 286 mia. kr. før skat. Beregningerne, som Enhedslisten foretog på baggrund af data fra Klima- og Energiministeriet og Energistyrelsen, slog fast, at den nuværende aftale i praksis betød en mistet skatteindtægt til staten på 10 milliarder årligt. Daværende chefanalytiker i Arbejderbevægelsens Erhvervsråd Martin Madsen, som i dag er særlig rådgiver for skatteministeren, sagde dengang, at beregningerne så »gennemarbejdede ud.«
Allerede i 2006 kritiserede også de økonomiske vismænd Nordsøaftalen for at give staten alt for lidt i skatteindtægter, og siden er olieprisen blot steget yderligere. Den store ekstraindtjening til olieselskaberne skyldes en voldsom undervurdering af olieprisens udvikling, da aftalen blev indgået. Da man i 2003 regnede på fordelingen i indtjeningen mellem olieselskaberne og staten, var udgangspunktet, at olieprisen ville forblive på ca. 22 dollar pr. tønde frem til 2010 og derefter langsomt stige til 36 dollar i 2042, hvor aftalen ville udløbe. Men i foråret 2011 var prisen helt oppe på 115 dollar pr. tønde, det vil sige over fire gange mere end aftalen forudså.
Grundlæggende ændring
Da Radikale Venstre indgik Nordsøaftalen i 2003 med den borgerlige regering, som skulle gælde til 2042, var det med det forbehold, at aftalen skulle genforhandles, hvis de grundlæggende forudsætninger for aftalen ændrede sig, så staten ikke blev snydt for mange milliarder. Men mens S, SF og Enhedslisten hele tiden har været modstandere af Nordsøaftalen, har Radikale Venstre indtil i går konsekvent nægtet at genåbne aftalen. Senest afviste Lidegaard for en måned siden at genforhandle.
»Der har været en firedobling af olieprisen og næsten en fordobling af oliemængden, og det gør jo, at olieselskaberne har tjent rigtig mange milliarder mere, end aftalen lagde op til fra starten. Det må siges at være en ændret forudsætning for aftalen,« sagde Frank Aaen i oktober.
Også økonomisk vismand Jørgen Birk Mortensen advarede i 2003 mod aftalen. Han mente ikke, at der var nogen undskyldning for ikke at have forudset problemet:
»Olieprisen har altid været meget vanskelig at forudsige. Men dengang gennemregnede man kun økonomien i aftalen med en meget lav oliepris. Og det andet store problem var, at man lavede en aftale, som ikke efterfølgende kunne ændres.«

