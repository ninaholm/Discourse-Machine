’Min pige kan ikke leve uden sin mor … og jeg kan ikke leve uden dem begge’
Yahia reddede sig ud af Syrien, klarede den livsfarlige rejse over Middelhavet og kom i sikkerhed i Danmark. Nu står han over for et grusomt valg
 Yahia Mohamad Alhomsi viser et billede af sin datter Eva, som han efterlod sammen med sin kone i Jordan, da han flygtede over Middelhavet til først Europa og siden Danmark.


 »Afslag på ansøgning om familiesammenføring.« Sådan lød overskriften på brevet fra Udlændingestyrelsen.
Derpå en kort sammenfatning: »Du har 7. februar søgt familiesammenføring i Danmark på grundlag af ægteskab …«
Så lidt om reglerne: Opholdstilladelse gives, hvis parterne »samlever på fælles bopæl i ægteskab eller fast samlivsforhold af længere varighed.«
Konklusionen:
»Efter vores opfattelse opfylder I ikke dette krav, da jeres ægteskab ikke kan anerkendes efter dansk ret, og I ikke har haft et fast samliv af længere varighed.«
Yahias verden sank i grus.
Yahia Mohamad Alhomsi, 27 år, flygtede for sit liv fra krigen i Syrien til Jordan, han krydsede Middelhavet i en alt for lille og ikke særligt sødygtig båd sammen med 400 andre og fandt sikkerhed på Fyn i Danmark. Nu bor han nær Middelfart. I Jordan efterlod han sig sin hustru Mais og deres dengang 1 måned gamle datter, Eva.
»Jeg ville godt risikere mit eget liv over Middelhavet, ikke min hustrus, ikke Evas.«
Han har klaget over afslaget på familiesammenføringen fra Udlændingestyrelsen. Men hvis ikke styrelsen ændrer sin afgørelse, står han over for et valg:
Han kan skille sin 1 år gamle datter fra sin mor i Jordan og få datteren i sikkerhed i Danmark. Eller han kan lade dem blive sammen i Jordan, hvor de nu lever i skjul af frygt for, at myndighederne vil sende hende og datteren tilbage til Syrien.
»Min lille skat kan ikke leve uden sin mor … og jeg kan ikke leve uden dem begge.«
Yahias situation er vanskelig, men den er ikke enestående. Masser af flygtninge fra Syrien venter på familiesammenføring i Danmark. Det har de krav på – eller det forestiller de sig i det mindste. For de er jo gift og har levet med deres familier i årevis.
Men som Yahias sag, som Information har fået indsigt i, er det langtfra så ligetil.
Yahia og Mais mødte hinanden i 2011, de blev forlovet og religiøst viet i slutningen af 2012. Den 16. april 2013 blev ægteskabet registreret ved retten i Damaskus, det sørgede Yahias far for. Men at Yahia og Mais har været gift i Syrien, er ikke det samme, som at ægteskabet anerkendes efter dansk ret, skriver Udlændingestyrelsen:
»Vi har lagt vægt på, at I ikke har dokumenteret, at I blev religiøst viet i 2012, hvor I begge var til stede.«
»Vi har yderligere lagt vægt på, at Yahia Mohamad Alhomsi ikke var til stede ved civilregistreringen den 16. april 2013 ved retten i Damaskus, hvorfor jeres ægteskab ikke kan tillægges retsgyldighed.«
Yahia og Mais er altså slet ikke gift i de danske myndigheders øjne – derfor ingen familiesammenføring.
 Yahia Mohamad Alhomsi viser et billede af sin datter Eva, som han efterlod sammen med sin kone i Jordan, da han flygtede over Middelhavet til først Europa og siden Danmark.
Asbjørn Sand
Information har set akterne i en stribe sager fra syriske flygtninge, og der tegner sig et mønster af, at Udlændingestyrelsen udbeder sig yderligere oplysninger om den mindste usikkerhed – et manglende vidne, en forkert dato, en uklar oversættelse.
Normalt kan man også opnå familiesammenføring ved længerevarende samliv, når parterne har boet sammen halvandet til to år.
Men heller ikke dette kan Yahia dokumentere, skriver Udlændingestyrelsen, derfor ingen familiesammenføring.
Yahia og Mais flygtede først til Jordan og har boet sammen som familie i Jordan siden den 25. april 2013 og frem til, at Yahia udrejste fra Jordan den 15. september 2014.
Det er 16 måneder – og akkurat ikke 18 måneder.
Som Udlændingestyrelsen formulerer det, er det deres vurdering, at »jeres etablerede familieliv anses for ophørt, eftersom Yahia Mohamad Alhomsi selv har valgt at afbryde jeres familieliv«.
»Det er Yahia Mohamad Alhomsis eget valg at rejse videre til blandt andet Danmark for at søge asyl.«
Derfor eksisterer der i Udlændingestyrelsens øjne ikke længere »et familieliv, der er beskyttelsesværdigt i medfør af den Europæiske Menneskerettighedskonventions (EMRK) artikel 8«.
Men hvad så med Eva – kunne barnet på 1 år ikke være et tegn på ’beskyttelsesværdigt’ familieliv?
Ikke ifølge Udlændingestyrelsen:
»Det forhold, at I har et fællesbarn, kan ikke føre til en anden vurdering.«
Linda Lund Pedersen er ph.d-studerende ved Institut for Menneskerettigheder, ved London School of Economics and Political Science.
Hun har som en del af sit projekt fulgt de syriske flygtninge og deres kamp for familiesammenføring i Danmark:
»Retssikkerheden virker reelt ikke til at være gældende i de her sager,« siger hun.
Hun peger på, at de syriske flygtninge i dag har meget svært ved at producere evidens for deres ægteskab og samliv:
»Er du gift, eller er du ikke gift? Alene det at producere et civilstands-dokument kan være svært for disse flygtninge – især for lande, hvor der er krig, og ingen repræsentation man kan gå til. Selv når de producerer evidensen, er meget åbent for fortolkning for myndighederne. Derfor bliver de ofte ikke godkendt af den danske stat, selv om de er ægtepar. Det er et krav, der kommet ind, fordi man gerne vil standse familiesammenføringer fra bestemte lande.«
Linda Lund Pedersen nævner, at det kan være vanskeligt at dokumentere længerevarende samliv:
»Syrien er jo ikke Danmark, hvor man går på folkeregistret og dokumenterer, hvor længe man har haft bopæl sammen. Derfor har de ingen chance for at producere dokumenterne. De er fanget i, hvad jeg kalder ærgrelsernes hav.«
Dansk Flygtningehjælps integrationschef, Anette Brodersen, hører om de syriske flygtninge fanget på det hav. Hun hører historierne fra de frivillige, som hjælper flygtningene med deres asyl- og familiesammenføringssager samt fra sprogskolerne.
»Det, vi hører, er, at både kommunerne og udlændingemyndighederne er meget pressede. Det betyder, at disse flygtninge venter og venter, mens deres familier opholder sig farlige steder. Det er i sig selv dybt ulykkeligt. Vi stiller samtidig en masse krav – om at følge sprogundervisning og lære dansk. Det siger sig selv, at ingen kan lære noget i den situation.«
Yahia er uddannet ingeniør. Han har svært ved at koncentrere sig om danskundervisningen, men er i gang. Han vil nemt kunne finde arbejde og forsørge sin familie her.
»Jeg er klar til at tage fat og knokle. Glem alt om jeres kontanthjælp eller integrationsydelse.«
Han venter og venter. På en ny afgørelse. En anden afgørelse. En bedre.
»Jeg kom til Danmark for at leve i fred og ro med min hustru og datter. Det er de to, mit liv og min eksistens drejer sig om. «

