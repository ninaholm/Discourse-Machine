Dalai Lama inviteret til Danmark
En tibetansk/dansk organisations invitation til Dalai Lama kan på ny skabe problemer for regeringen og Danmark, hvis han takker ja


 
	Statsminister Helle Thorning-Schmidt (S) kan nu blive tvunget til at leve op til sin opfordring til sin forgænger, Lars Løkke Rasmussen (V), om at mødes med Dalai Lama.

	Den herboende humanitære organisation Tibet Charity har nemlig inviteret tibetanernes åndelige leder på besøg. Tibet Charity stod også bag Dalai Lamas seneste besøg i Danmark i 2011.

	»Vi har inviteret Dalai Lama til at komme til Danmark næste forår eller sommer, men vi har endnu ikke fået et svar fra ham. Så vi arbejder på det,« siger organisationens formand og stifter, Lakha Lama.

	Ifølge formanden for den danske Støttekomité for Tibet, Anders Højmark Andersen, er det vigtigt for Dalai Lama fortsat at mødes med verdens stats- og regeringsledere, hvis ikke tibetanernes sag skal gå i glemmebogen. Der er stadig ingen fremskridt i striden om Tibet, som Kina besatte i 1950. I 2008 kom det til folkelige protester mod det kinesiske styre, og siden har kinesiske soldater holdt landet på ’verdens tag’ i et jerngreb.

	»Nu bliver spørgsmålet, om statsministeren vil mødes med Dalai Lama, når – og hvis – han kommer til Danmark. Selv om Helle Thorning-Schmidt tidligere har udtalt sig positivt, så går regeringen jo på listefødder, når det drejer sig om Tibet. Jeg tvivler i hvert fald på, at statsministeren vil – hvis det kommer til stykket,« siger Anders Højmark Andersen.

LÆS: Norges regering afviser Dalai Lama

	Besøgene i Danmark har altid været omstridte, siden daværende statsminister Poul Nyrup Rasmussen (S) første gang modtog tibetanernes åndelige leder i 2000. Siden har efterfølgerne i Statsministeriet, Anders Fogh Rasmussen (V) og Lars Løkke Rasmussen (V), også taget imod. Men da Løkke i 2009 så Dalai Lama, var dette dog – ifølge statsministeren – »et privat møde« uden sammenhæng med hverken VK-regeringen eller Danmarks politik over for Kina. En mødeform, som Helle Thorning-Schmidt, som ved den lejlighed selv mødtes med Dalai Lama, kritiserede. »Han bør mødes med Dalai Lama som statsminister. Det har tidligere statsministre gjort før ham,« forklarede den socialdemokratiske formand med henvisning til, at hun også mødte Dalai Lama som sit partis formand. Ikke som »Helle fra Østerbro«.

	Lige meget hjalp Lars Løkke Rasmussens forklaring nu. Kina aflyste adskillige ministerbesøg i årets løb og lagde kold luft til Danmarks bestræbelser på at få verdens store lande med i en klimaaftale på FN-topmødet i Bella Center i 2009.

	Beijing anser Tibet for at være en uadskillelig del af Kina og Dalai Lama for at være en separatist, som vil løsrive Himalaya-riget fra Folkerepublikken. »En ulv i munkeklæder«, lyder kinesernes karakteristik af den 78-årige buddhistleder, som selv vil anerkende Kinas overhøjhed til gengæld for »ægte tibetansk selvstyre«.

	’Kender Dalai Lama rigtig godt’

	Den kinesiske afstraffelse stoppede først, da et bredt flertal i Folketinget den 9. december samme år – midt under klimatopmødet – vedtog en erklæring, hvori Danmark lovede, at man aktivt ville modarbejde tibetansk selvstændighed. Kun Enhedslisten og Dansk Folkeparti gik imod. Efterfølgende havde Lars Løkke Rasmussen ikke lyst til at møde Dalai Lama, da denne atter kom på besøg i april 2011. Statsministeren mente dels slet ikke, at Dalai Lama havde bedt om noget møde. Og dels havde Løkke »en oplevelse af, at jeg kender Dalai Lama rigtig godt og har derfor egentlig ikke noget behov for at holde flere møder«.

	Senest har Dansk Folkepartis udenrigsordfører, Søren Espersen, forgæves forsøgt at få Folketinget til officielt at invitere Dalai Lama til Danmark.

	»Hvis det nu lykkes at få Dalai Lama til Danmark, vil Dansk Folkeparti i hvert fald tage imod ham. Og det samme vil jeg opfordre statsministeren til. Dalai Lama er leder af Tibet, så selvfølgelig bør Helle Thorning-Schmidt modtage ham,« siger Søren Espersen.

	Venstres udenrigsordfører Søren Pind vil dog i givet fald lade det være op til statsministeren, om hun vil mødes med Dalai Lama:

	»Det må være op til Helle Thorning-Schmidt. Lars Løkke Rasmussen gjorde det jo. Men jeg synes heller ikke, at statsministeren, eller regeringen, partout altid skal gøre det. Omvendt bliver spørgsmålet i længden hvorfor, hvis man ikke gør det. Men for at sige det rent ud er det selvfølgelig også altid en afvejning af Danmarks interesser. Man må møde det her nogenlunde pragmatisk – det må vel egentlig hedde en principfast pragmatisme,« siger Søren Pind.

