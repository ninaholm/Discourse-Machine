Sass Larsen om PET’s registrering af ham: Rystende ringe
For første gang udtaler den socialdemokratiske toppolitiker sig om kvaliteten af det PET-notat, som i september 2011 kostede ham en ministerpost
’Desværre kunne de ikke tage alle mine indvendinger i betragtning. Notatet var skrevet, og det stod ikke til at ændre. Det er da ejendommeligt. Det er da virkeligt ejendommeligt,’ mener Henrik Sass Larsen, Folketingsmedlem for Socialdemokraterne om PET’s registrering af ham.


 Jeg kan selvfølgelig ikke vide hvilket geni, der har forfattet det notat. Men hvis det er udtryk for en vanlig standard i PET, som jeg har lagt person til, så er jeg ganske rystet.«
Sådan siger Henrik Sass Larsen til Information. Det er første gang, den socialdemokratiske gruppeformand udtaler sig til pressen om sit syn på det notat fra Politiets Efterretningstjeneste, som sidste år kostede ham en ministerpost i Helle Thorning Schmidts regering, og som han efter mange armlægninger med Justitsministeriet højst usædvanligt endte med at få aktindsigt i.
»Jeg reagerer selvfølgelig meget subjektivt i den her sag. Jeg har været med til at vedtage lovgivning, der har givet PET en lang række beføjelser til at bekæmpe terrorisme og organiseret kriminalitet, men jeg havde måske ikke lige regnet med, at det var den her slags, efterretningstjenesten beflittede sig med,« siger Henrik Sass Larsen og tilføjer:
»Der er måske en højere retfærdighed i, at det rammer mig, der selv har stemt for meget af lovgivningen, hvis det endelig skulle ramme nogen.«
PET-notatet er udarbejdet af en kriminalassistent i PET’s Center for organiseret kriminalitet og gengiver bl.a. aflyttede mobilsamtaler mellem Torben Ohlsen Jensen og lokalpolitikeren Tommy Kamp, som er Henrik Sass Larsens barndomsven fra Køge.
Rocker som bodyguard
En af de aflyttede samtaler drejer sig om, at Tommy Kamp under et besøg på Hugo’s Kælder i Køge i maj 2011 sammen med Henrik Sass Larsen har følt sig utryg og derfor ringet efter ’Suzuki-Torben’, som er ’sergent of arms’ i Bandidos.
En af konklusionerne i notatet drejer sig netop om den episode: »Henrik Sass Larsen har i mindst ét tilfælde benyttet sig af Torben Ohlsen Jensens position som ledende bandemedlem, idet Torben Ohlsen Jensen har ageret vagt/bodyguard.«
Notatets knap tre sider er dateret den 16. august 2011, men Henrik Sass Larsen får først nys om PET’s vurdering godt en måned senere. Det sker ved frokosttid den 28. september til et hasteindkaldt møde med to af statens mægtigste embedsmænd, Statsministeriets departementschef Christian Kettel Thomsen og Justitsministeriets departementschef Anne Kristine Axelsson. Efter mødet beslutter Henrik Sass Larsen sig senere samme dag for at trække sig som ministerkandidat i Helle Thorning Schmidts kommende regering. Han har fået det indtryk, at han på grund af PET-notatets beskrivelse af rockerforbindelsen ikke ville kunne blive sikkerhedsgodkendt.
»Hvis jeg mere end et år efter mødet i Statsministeriet skal udtale mig om lødigheden af PET’s notat, så er min mening stadigvæk, at det er rystende ringe,« siger Henrik Sass Larsen.
Ingen høflig kop kaffe
Problemet ifølge toppolitikeren er, at PET bliver både lovgivende, dømmende og udøvende magt på én gang:
»De lægger rammerne for, hvad de vil registrere, og hvad de synes er vigtigt. PET træffer også konklusionen om, hvad der er sket, og hvad karakteren af det har været. Og det er også PET, der udmåler straffen. Det er jo ret vildt,« siger han og fortsætter:
»At man på baggrund af et tilfældigt møde på et værtshus og nogle sms’er mener at kunne konkludere, at jeg stod under beskyttelse af nogle rockere. Det er en helt vild konklusion, draget af nogle mennesker, der hverken kan stave eller sætte kommaer. Jeg håber ikke, at notatet er dækkende for det øvrige arbejde i PET, for det er virkelig rystende og forstemmende kvalitet.«
Én ting er, at en kriminalassistent ikke kan stave. En helt anden ting er, at »ingen af dem i højere lønramme har gjort noget for at kvalificere det notat eller foretaget en juridisk vurdering af de oplysninger. I stedet har man bare lagt kriminalassistentens skriverier til grund.«
Henrik Sass Larsen undrer sig også højlydt over, at ingen i ministeriernes »højere lønramme« har følt »anledning til, at ministeren eller ministeriet indkalder mig til en høflig kop kaffe for at sige, at du er ved at være i nærheden af noget betænkeligt, som du skal lige være opmærksom på.«
Han betoner, at hans undren ikke mindst skal ses på baggrund af den nu fremkomne oplysning, at Justitsministeriet fik kendskab til PET’s oplysninger allerede i juli 2011, hvor der stadig var et par måneder til folketingsvalget.
»De kunne i det mindste have spurgt mig, hvad jeg mente, der lå til grund her for – så kunne PET stadig have konkluderet, at det var meget alvorligt – men de end ikke overvejede at spørge mig.«
Fik særbehandling
Som kendt offentlig person og toppolitiker har Henrik Sass Larsen ellers på flere måder fået »særbehandling«, som ikke ville komme andre til del. Det lykkedes ham således at få arrangeret endnu et møde den 28. september 2011 på Christian Kettel Thomsens kontor, hvor også chefen for PET Jakob Scharf deltog.
»Som en slags særbehandling fik jeg mulighed for at drøfte indholdet med de mennesker, der havde stået for at videreformidle og beskrive oplysningerne.« Men det ekstra møde førte ikke til noget, for der var ingen mulighed for at ændre eller korrigere PET’s oplysninger:
»De synes egentlig, jeg havde nogle meget fine argumenter om, hvorfor jeg ikke stod i ledtog med nogen rocker, men jeg skulle forstå det sådan, at der var ikke tale om en almindelig retshandling med en forsvarer og en anklager, så desværre kunne de ikke tage alle mine indvendinger i betragtning. Notatet var skrevet, og det stod ikke til at ændre.«
– Hvad synes du om det?
»Det er da ejendommeligt. Det er da virkeligt ejendommeligt.«
På de to møder på departementschefens kontor i Statsministeriet blev Henrik Sass Larsen tillige pålagt tavshedspligt. Pålægget blev senere kritiseret af ombudsmanden.
»De giver mig et tavshedspålæg, hvor jeg kun må udtale mig i det, vi kalder firkanter – det er et cykeludtryk for, når man er rigtig træt i benene, så det ikke er i glidende tråd – så når jeg dagen efter skulle fortælle den undrende offentlighed, hvorfor jeg vælger at trække mig som ministerkandidat, så må jeg ikke fortælle, hvad det i virkeligheden drejer sig om.«
Henrik Sass Larsen kunne heller ikke få udleveret PET-notatet, og det var dråben, der fik bægeret til at flyde over: »Jeg havde ingen mulighed for at forsvare mig. Tværtimod var jeg hele tiden underlagt mistanke om, at der nok gemte sig meget mere i den sag, for der ligger en instinktiv fornemmelse hos mange om, at det må være vigtigt, siden det er PET, der har lavet registreringen.«
For Henrik Sass Larsen blev det afgørende at få fat i PET-notatet, så han ikke gik over i historien som én, der »vist nok var noget med…«
»Om det så skulle koste mig min politiske karriere, ville jeg gøre alt, hvad der stod i min magt for at få fremlagt det papir. De fælder en dom over mig, som er meget, meget vidtgående, og den kan hverken diskuteres, anfægtes eller drages i tvivl, for den er nu engang fastslået, og det står ikke til at ændre.«
Mere retssikkerhed, tak
»Jeg fandt heldigvis en vej gennem Ombudsmanden, som kunne presse systemet. Og det er kun med justitsministerens hjælpsomhed, at jeg endte med at få udleveret et konkret dokument, som jeg kunne lægge ud til offentligheden. Ellers havde jeg aldrig haft en chance for det. Alle kan nu bedømme, om det er rimelige konklusioner, PET er nået frem til.«
Som en af få politikere, der har prøvet selv at være i efterretningstjenestens søgelys, er Henrik Sass Larsen ikke i tvivl om, at borgere har behov for større retssikkerhed, når PET laver sikkerhedsmæssige vurderinger:
»Det ville da have været fint, hvis en dommer eller advokat på mine vegne havde bedømt, om det var rimelige konklusioner, PET var nået frem til.«
Han peger på, at når politiet vil foretage en aflytning, skal en domstol først give tilladelse:
»Det forekommer underligt, at man ikke laver en lignende konstruktion på en lang række andre områder, så man får sikret retssikkerheden bedst mulig.«
– Hvor kunne sådan en ordning være en forbedring?
»Der, hvor PET’s oplysninger danner genstand for en sikkerhedsmæssig vurdering, og hvor man skal konkludere på vegne af et individ om vedkommendes vilkår eller retstilstand fremover.«
Som folketingsmedlem har Henrik Sass Larsen stemt for, at PET har fået udvidet sine beføjelser og muligheder:
»PET har fået mulighed for at registrere i vidtgående omfang – og det kan der være gode grunde til – men i det øjeblik, der skal konkluderes på vegne af andre mennesker, der må det være rimeligt, at det indsamlede materiale udsættes for en kritik og granskning, og at man finder ud af, om den dragne konklusion er rimelig eller ej.«

