Bog: Regeringen beordrede belastende oplysninger slettet
Embedsmænd i en række ministerier blev beordret til at slette mail om en belastende rapport  med tal for overbetaling af privathospitaler, står der at læse i ny bog. 'Skandale' og 'brud  på grundlæggende forvaltningsprincipper', siger eksperter. S og SF kræver kulegravning


 Rettelse: I artiklen skrives det, at embedsmænd i Finansministeriet og Sundhedsministeriet havde fået ordre til at slette mails. Der dog ikke belæg i bogen for at at inddrage embedsmænd i Finansministeriet. Her henvises udelukkende til Sundhedsministeriet og andre ministerier. - red
Den langvarige sag om overbetalingen af privathospitaler i forbindelse med VK-regeringens 'udvidede frie sygehusvalg' truer nu igen statsminister Lars Løkke Rasmussen (V).
Ifølge en ny bog blev embedsmænd i Finansministeriet og Sundhedsministeriet i foråret sidste år beordret til at slette alle mail om en intern rapport, der angiveligt dokumenterede, hvorledes priserne til privathospitalerne var 25 procent for høj.
Ligeledes fik embedsmænd i Sundhedsministeriet besked på at »koordinere med andre ministerier for at sikre, at de mail, som bliver slettet det ene sted, også bliver slettet det andet«, skriver journalist Tanja Frederiksen og valgforsker Sigge Winther Nielsen i bogen Projekt Løkke, der bygger på interview med mere end 200 personer i og omkring regeringen og centraladministrationen.
Er oplysningerne i bogen korrekte, er der både tale om et brud på loven og med grundlæggende forvaltningsprincipper, siger eksperter, Information har talt med.
»Hvis det passer, er det en skandale,« vurderer mediejurist Oluf Jørgensen fra Danmarks Journalisthøjskole.
»Det er fuldstændig undergravende for offentlighedsloven. Det her er mailudveksling mellem styrelser og ministerier, og det er en sag, der har meget stor samfundsmæssig og offentlig interesse. Når dokumenter, som offentligheden har krav på, bliver slettet, så er det i lodret strid med offentlighedsloven,« siger han og understreger, at det er en yderligere skærpelse, at flere medier inden sletningen havde søgt aktindsigt i oplysningerne.
Interessen for rapporten opstod i marts sidste år, fordi Konservatives formand, Lene Espersen, i Politiken annoncerede, at der var belæg for at kunne spare 25 procent på privathospitalerne. Ifølge den nye bog stammede Lene Espersens oplysninger fra Jakob Axel Nielsen, som havde kendskab til sit eget ministeriums beregninger.
Jakob Axel Nielsen ville ifølge bogen gerne ændre på taksterne, men fik aldrig mulighed for det, fordi Lars Løkke Rasmussen trak sagen i langdrag. Dét fik Lene Espersen til at reagere i Politiken. Hun påstod senere over for Folketinget, at beregningerne stammede fra den konservative folketingsgruppe, men Jakob Axel Nielsen erklærede samme dag på et samråd, at Espersens udmeldinger baserede sig på »grundigt analysearbejde« og »interne papirer« om emnet i ministeriet.
Så sent som i juli fik Arbejdsdirektoratet hård kritik af Ombudsmanden for at have slettet dokumenter, men ifølge Oluf Jørgensen er denne sag »endnu grovere,« fordi der ifølge bogen er tale om systematisk sletning.
Politisk belastende
Oplysningerne i bogen får også professor i offentlig forvaltning, Jørgen Grønnegård Christensen til at »spærre øjnene op«.
»Hvis det er rigtigt, så er det politisk set stærkt belastende. Det er helt givet, at det strider mod principperne for, hvordan man skal handle i den offentlige forvaltning,« siger han.
Ifølge Grønnegård er det - foruden offentlighedsreglerne - også et grundlæggende princip i centraladministrationen at gemme væsentlige informationer, så embedsmænd og senere regeringer kan se, hvad grundlaget for tidligere beslutninger har været.
Det er altid en hårfin balance at afgøre, hvad der er væsentlige informationer, og hvornår der må sorteres, men i dette tilfælde er sagen relativ klar, mener Grønnegaard:
»Hvis bogens oplysninger er rigtige, så mener jeg, at det er ret alvorligt. Det her er ikke er en triviel oplysning,« siger Jørgen Grønnegård Christensen om rapporten.
Journalistforbundets forbundsformand, Mogens Blicher Bjerregård mener ligeledes, at »man skal se på sagen med meget alvorlige øjne,« og kalder det ligeledes »skandaløst, at det er sket og en meget alvorlig sag.«
S og SF: Kulegravning
Både i S og SF kræver man nu hele sagen kulegravet.
»Det her rejser en meget alvorlig mistanke mod Løk-ke. Hvis man virkelig har bedt medarbejdere om at slette oplysninger på den måde, har man både svækket den åbenhed, vi har tradition for i Danmark, og direkte obstrueret både Folketingets og Rigsrevisionens arbejde,« siger Jonas Dahl med henvisning til den rapport fra Rigsrevisionen, der sidste sommer konkluderede, at Sundhedsministeriet i forhold til privathospitalerne »ikke har sikret, at ydelserne er erhvervet under skyldig hensyntagen til økonomien.«
Rigsrevisionens beretning nævner intet om den interne rapport i Sundheds- og Finansministeriet, men oppositionen har længe uden held forsøgt at få beregningerne ud af Sundhedsministeriet.
»Jeg kan love, at når vi kommer i regering, vil vi have de her ting undersøgt til bunds,« siger Flemming Møller Mortensen (S).
Bogen Projekt Løkke udkommer fredag.


