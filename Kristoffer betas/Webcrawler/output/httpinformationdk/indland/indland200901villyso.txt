Villy Søvndal: Glem det, jeg sagde om euroen
SF trak i går truslen om at tage en euroafstemning som gidsel for at komme med i forhandlingerne om bankpakken tilbage. Fogh kvitterede straks med en invitation


 SF's formand, Villy Søvndal, trådte i går et skridt tilbage i sit og partiets bestræbelser på at blive en del af forhandlingerne om en ny bankpakke.
For at åbne døren til forhandlingslokalet trak han sammenkoblingen mellem en euroafstemning og de nuværende forhandlinger om en bankpakke tilbage.
"Vi vil gerne ud af den ordkrig, der har været den sidste uge. Vi foreslår, at vi nu går i gang, og at vi ser bort fra den. På den måde kan vi få en ren forhandling om bankpakken og ikke koble den anden diskussion på. Det er mit indtryk, at regeringen gerne vil have os med, så det tilbud vil vi gerne give," siger Villy Søvndal.
For en uges tid siden truede Villy Søvndal ellers statsminister Anders Fogh Rasmussen (V) med, at SF ikke ville gå ind i en dialog om en folkeafstemning om det danske euroforbehold, hvis ikke partiet blev en del af bankpakkeforhandlingerne.
'To fluer med et smæk'
Det fik EU-modstanderne i Dansk Folkeparti til at lukke døren endnu hårdere i end ellers. For ikke blot er DF og SF uenige om indholdet i bankpakken. Dansk Folkeparti er også arg modstander af at afskaffe kronen. Og hvis Dansk Folkeparti ved at holde SF ude af bankforhandlingerne kan blokere for SF i eurosammenhæng - Fogh har kaldt SF nødvendig for at få en euroafstemning - så er det med finansordfører Kristian Thulesen Dahls ord "to fluer med et smæk" for Dansk Folkeparti.
Villy Søvndal understreger, at han ikke har fortrudt truslen.
"Vi var bekymrede for, at vi ikke ville komme med i forhandlingerne jævnfør forløbet om den første bankpakke. Men nu har vi forstået, at regeringen gerne vil have os med. Jeg har ikke fortrudt det, jeg sagde dengang, men situationen er en anden nu," siger han. 
Samtidig rakte Villy Søvndal en hånd ud til Dansk Folkeparti.
"Det er afgørende for os, at der kommer gang i øgede offentlige investeringer for at afbøde krisen, sådan som også Dansk Folkeparti ønsker. Det kunne man jo så tage med i samme forhandling. Det ville være et ønske fra os, siger SF-formanden," men afviser, at det er et krav. 
Få timer efter at Villy Søvndal trak sin trussel tilbage, inviterede regeringen SF med til forhandlingsbordet.
"Efter Villy Søvndals nye melding er det regeringens opfattelse, at SF bør indkaldes til forhandlinger om kreditpakken. Jeg håber, at de øvrige partier bag forliget om den første bankpakke er enige i dette. Nu må vi koncentrere kræfterne om at gennemføre en kreditpakke hurtigst muligt til gavn for økonomi og beskæftigelse i Danmark," siger statsminister Anders Fogh Rasmussen (V). 


