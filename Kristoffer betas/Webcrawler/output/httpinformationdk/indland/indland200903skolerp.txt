Skoler på Nørrebro laver beredskabsplan
Institutioner og skoler på Nørrebro lægger slagplaner for, hvordan børn og voksne skal sikres, hvis en skudsalve fra den verserende bandekrig kommer tæt på


 - Elever og lærere bliver i lokalerne og går væk fra vinduerne, og skolens ledelse sørger for, at der sættes vagter ved udgangsdørene, der evt. låses automatisk. 
 Ovenstående instruktion har Blågård Skole på Nørrebro i København formuleret, fordi skolen ligger midt i det konfliktramte kvarter på Nørrebro, hvor unge med indvandrerbaggrund og AK81'ere med jævne mellemrum tørner sammen. 
 Sammen med andre skoler, vuggestuer og børnehaver på Nørrebro forsøger Blågård Skole at tage højde for, hvordan man bedst muligt tackler en kritisk situation, hvor børn og voksne skal sikres, og kommunikation til forældre samt offentligheden sættes på skinner.
 Kriseplanen er kommet til verden på foranledning af Københavns Kommunes børne- og ungdomschef for distrikt Nørrebro, Søren Thorborg. 
 - Vi har bedt vores skoler og institutioner lægge en plan for, hvordan man tager sig af børn og personale, håndterer bekymrede forældre og eventuelt får tilkaldt forvaltningens psykologer. Vi har lavet en huskeliste, som kan inspirere og tilpasses de lokale forhold, uddyber Søren Thorborg. 
Politiet sikrer mad til ældre
Samtidig må Københavns Politi nu sikre, at udbringningsfirmaet Multitrans kan køre ud med mad til ældre på Nørrebro. Mandag opgav firmaet efter trusler fra bandemedlemmer.
Københavns Politi skal derfor sørge for, at ældre på Nørrebro får leveret deres mad. På et møde tirsdag formiddag har politiet lovet kommunen, at madudbringsningsfirmaet Multitrans kan bringe maden frem uden at blive truet af bandemedlemmer.
 Ifølge sundheds- og omsorgsforsorgen i Københavns Kommune bliver der ikke tale om politieskorte, men en anden form for sikkerhed, der betyder, at chaufførerne kan færdes trygt i bydelen.
 Mandag opgav Multitrans at uddele mad, efter at de gennem flere dage er blevet truet på livet af bandemedlemmer.
 Vivian Buse, områdechef i Københavns Kommune for Bispebjerg og Nørrebro, siger til Ritzau, at 19 ældre blev berørt. De fleste havde mad i køleskabet eller fryseren, mens en lille gruppe måtte have maden leveret af hjemmehjælpere.
ritzau

