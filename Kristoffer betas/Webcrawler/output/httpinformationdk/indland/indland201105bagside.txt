Bagsiden: Radikal åbenhed
De radikale følger nu Enhedslistens eksempel og offentliggør deres bidragsydere. Blandt dem finder man A.P Møller; og man kan godt forstå hvorfor


 Radikale Venstre offentliggør nu som det andet parti på Christiansborg sine bidragsydere. Beslutningen blev taget i partiets forretningsudvalg, og landsformand Klaus Frandsen forklarer til Jyllands-Posten at initiativet er taget for at mindske spekulationer om korruption i dansk politik.
»Vi mener helt principielt, at der skal være langt mere åbenhed på dette felt. Det er pinligt, at Danmark ligger så langt nede på listen over lande med åbenhed om partistøtte,« siger Klaus Frandsen til avisen.
Efter længere tids debat valgte  Enhedslisten som det første parti nogensinde at fremlægge hele listen over bidrag, endda med navns nævnelse, hvilket ikke er påkrævet i den nuværende lovgivning.  Det viser sig nemlig, at Danmark halter bagefter vores naboer, når det gælder åbenhed omkring pengetilførelser fra private bidragydere til partierne.
Initiativet bliver hilst velkommen af professor ved Copenhagen Business School, Ove K. Pedersen, som mener det kan få flere partier til at følge trop.
En af de radikales største 'sugar daddies' viser at være Hr. Møller, der har sin daglige gang på Amalienborgs femte palæ på Esplanaden. Af det fremlagte regnskab fremgår det således, at A.P. Møller har ydet de radikale et mindre tilskud på 225.000  og det er endda kun i år.
Det kan egentlig heller ikke undre nogen, eftersom Information i går kunne fortælle, at et fejlskøn i udviklingen af oliepriserne har kostet den danske stat 76 mia. kr.  i tabte skatteindtægter siden 2003. Det sker, fordi man i 2003 ikke kunne forestille sig en tøndepris på mere end 25 dollar, og derfor lagde sig fast på en beskatning, der årligt tilgodeser Nordsøsaktørerne med ca. 10. mia.  Og gæt hvem, der lavede den aftale med regeringen! Nemlig: de radikale.
I dag ligger prisen på en tønde olie på ca. det firedobbelte. Aftalen løber helt indtil 2042, og intet tyder på, at den er til at lave om.
Det kræver nok ikke megen undersøgende journalistik for at finde ud af, hvor provenuet fra den høje oliepris er endt henne, hvilket gør hr. Møllers bidrag endnu mere forståeligt
I skrivende stund sidder de radikale og forhandler en tilbagetrækningsreform, der efter radikalt udsagn skal fremtidssikre dansk økonomi. Men med de radikales evner til at forudsige fremtidens økonomiske udvikling, burde de tænke sig om en ekstra gang, inden de lægger sig fast på de endegyldige rammer 39 år frem i tiden.  Herfra skal lyde en stille bøn: Tag ansvar!  Men spar os for jeres spådomme.

