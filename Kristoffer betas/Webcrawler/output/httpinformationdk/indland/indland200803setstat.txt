Set med statsministerens øjne
Nu er det SF, der anklager modstanderne for 'slaphed', 'relativisme', 'historieløshed' og stiller integrationsministeren til ansvar for kriminalitet. Kan man formulere en opposition på regeringens præmisser?
Et andet blik. SF-s Ole Sohn er en af bidragyderne til venstrefløjens nye brug af borgerlige briller.


 Der er en kamp om sandheder, og der er en kamp om vælgere. De to kampe kan ikke adskilles, men de falder heller ikke sammen. 
Kampen om de offentlige sandheder kan også kaldes en kamp om det politiske blik: Det kan være en definitionskamp om indvandring skal anskues som en trussel mod sammenhængskraften eller som en kulturel berigelse. Det kan være en definitionskamp at afgøre, om økonomisk vækst bør tilstræbes som det overordnede mål for samfundet eller bekæmpes som kilde til klimaforandringer. Det har været en aktiv kamp om det politiske blik at bestemme, om sociale uroligheder skal ses som kriminalitet eller som protest, om det er et anliggende for politiet eller for de sociale myndigheder. 
Det gælder alle disse modsætninger, hvor den første kan kaldes traditionelt venstreorienteret og den anden for traditionelt borgerlig, at den borgerlige position længe har domineret. Det regnes ikke for en politisk dyd at se forbrydelse som funktion af sociale og økonomiske strukturer. Det regnes for både slapt og elitært. Markering af nationale værdier anses ikke som den direkte vej til nationalisme, men som et værn mod den naiv venstreorienterede 'kulturrelativisme', der hævder, at alle kulturer er lige gode. Det er dårligt at være slap, og det er godt at være konsekvent. Det er dårligt at betjene sig af kriminologiske indsigter og hævde, at straf ikke virker, fordi fængsling fungerer som rekruttering af forbrydere. Det er rigtigt at ville slå ned og straffe. 
Demokrati udlægges ikke som den kollektive bestræbelse på at kultivere markedskræfterne, men som et værn imod totalitære trusler. Den normative konflikt står i denne optik ikke mellem kapitalismens ødelæggende effekter og de solidariske alternativer. Den står mellem demokrati og fundamentalisme, mellem de demokratiske kræfter og de anti-demokratiske trusler. 
Indstilling af blikket
Disse forskydninger i de offentlige sandheder, som sjældent er sandheder, man tænker over, men som regel sandheder, man tænker med, er manifesteret tydeligt efter valget i 2001. Det, som Anders Fogh Rasmussen selv kaldte en kulturkamp, var ikke en kamp for minimalstat, men en kamp om indstillingen af blikket. 
Det spektakulære ved Villy Søvndals seneste momentum er, at han har anerkendt de borgerlige sandheder som præmissen. Der er ikke tale om et venstreorienteret opgør med de venstreorienterede sandheder. Der er tale om en internalisering af det borgerlige blik. Det viste sig eksempelvis under en tv-debat torsdag aften, hvor SF's gruppeformand Ole Sohn anklagede en skribent fra Politiken for 'relativisme', 'historieløshed' og for at sidde i et 'elfenbenstårn'. Sohn talte til Politiken, som Anders Fogh Rasmussen plejer at tale til Politikens humanisme. 
Det viste sig også, da SF's nye retsordfører Astrid Krag for nylig i en Folketingsdebat afkrævede integrationsministerens håndfaste handling som reaktion på 'bilafbrændingerne' og 'optøjerne'. Denne forespørgsels adresse indikerer en indstilling af blikket: Social uro regnes for et indvandrerproblem. Nu var det ikke venstrefløjen, som advokerede for det lange seje træk, og højrefløjen som insisterede på akut handling. Det var Krag, som krævede konsekvens, og integrationsministeren Birthe Rønn Hornbech, der talte om langsigtede initiativer. Det var Hornbech, som mindede om, at politiarbejde hører under justitsministeren, og at indvandrerne ikke var de eneste 'uromagere' i dette land. 
De har ikke en chance
Villy Søvndal markerede den samme forskydning af blikket med sit allerede berømte udfald mod den ekstreme islamiske organisation Hizb-ut-Tahrir. Han sagde også det samme, som SF plejer at sige: Økonomiske og sociale strukturer fungerer diskriminerende i Danmark. Han sagde også, at regeringen Fogh havde et ansvar for urolighederne. Men han lagde det offentlige eftertryk på udfaldet mod organisationen, som egentlig ikke havde noget med urolighederne at gøre og in casu ikke havde lavet andet end at demonstrere både legalt og legitimt for synspunkter, som ikke har en parlamentarisk chance i Danmark. 
Men Søvndal benyttede lejligheden til at trække en hård streg i det venstreorienterede sand mellem demokrater og ikke-demokrater. Akkurat ligesom statsministeren, satte han distinktionen mellem demokrater og fundamentalister som den afgørende distinktion, og hævdede, at race, etnicitet og religion var irrelevante for det politiske fællesskab. Ingen kan være uenige i denne distinktions legitimitet, men forvaltningen af den forfalder ofte til en dyrkelse af 'demokrati' som værdi, og eksklusion af de borgerne, der argumenterer imod demokratiet. 
Intellektuelt skal demokratiet kunne rumme sin principielle modsigelse og legitimere sig over for kritikere. Når Hizb-ut-Tahrir demonstrerer legalt og legitimt, skal de imødegås med argumenter mod deres argumenter. Når de på deres hjemmeside opfordrer til drab på jøder, er det et anliggende for politiet. 
Demokratiet er ikke en værdi, som skal hyldes og beskyttes, men et princip til at oversætte vold til argumenter og til kultivering af sociale konflikter. Anti-demokratiske borgere skal ikke gå ad helvede til, men straffes, når de overtræder loven. 
En borgerlig præmis
Det vil være forkert at hævde, at SF's politik med ét er flyttet til højre. Det politiske program er ikke forandret. Derfor siger SF'erne også med rette, at de politisk står, hvor de altid har stået. Men præmisserne for den parlamentariske politik er indstillingen af blikket, som bestemmer problemformuleringen: Er det religiøse fundamentalister, der truer demokratiet, er kriminaliteten på Nørrebro et indvandrerfænomen og er 'akutplan' det rigtige svar på bilafbrændinger? Den borgerlige indstilling af blikket fungerer ikke længere som pointer, der kan diskuteres, men præmissenfor den fortsatte diskussion. Det store spørgsmål er, om SF kan formulere en opposition på statsministerens præmissen. Hvis det ikke lykkes, og det er endnu ikke lykkedes, er det største vælgermæssige momentum til et venstrefløjsparti i nyere tid, identisk med en resignation på den borgerlige kulturkamp. Så er den interne kamp om vælgerne på venstrefløjen realiseret som et knæfald for en optik, der diskvalificerer samfundsvidenskabelige indsigter som elitære, bruger demokrati som værdi til eksklusion og ikke skelner mellem politik og politi. SF's momentum giver dem alle chancer for at dementere dette forfaldsscenario. 

