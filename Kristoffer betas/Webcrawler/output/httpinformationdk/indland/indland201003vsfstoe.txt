V og SF: Større rolle til solenergi
Ny tilskudsordning til solvarme er kun et lille dryp. Mulighederne er meget større, siger de to partier


 Nu skal solens potentiale i varmeforsyningen ikke længere holdes ude i kulden. Både Venstre og SF er indstillet på, at solvarmen skal opprioriteres, og at der skal ses på de økonomiske incitamenter til udnyttelse af den klimavenlige energiform.
Klima- og energiminister Lykke Friis (V) offentliggjorde i fredags en redegørelse om Energiforsyningssikkerhed i Danmark, hvoraf det fremgår, at der er uudnyttede muligheder i solvarme- og varmepumpeanlæg på 12 gange det, der i dag er installeret. Energistyrelsen formulerede allerede i 2007 en Dansk Solvarmevision, der satte som mål, at 15 pct. af bygningernes varmeforbrug i 2030 dækkes af sol, stigende til 40 pct. i 2050. Alligevel har solvarmen været stort set usynlig i regeringens energistrategi og i den gældende energipolitiske aftale med Folketingets flertal. Salget af solfangere styrtdykkede, da den nytiltrådte regering i 2001 fjernede de daværende tilskud.
»Trods potentialet er det siden da gået uendelig langsomt, og det har virkelig været en kamp op ad bakke. Flertallet har kun lige gjort det, de ikke kunne slippe for,« mener SF’s energiordfører, Anne Grete Holmsgaard.
Ny ordning
I går åbnede faktisk en ny ordning med tilskud til solvarme og varmepumper ved boligejeres skrotning af oliefyr, og der var fra dag ét tryk på interessen. Men puljen på 400 mio. kr., der for solvarme muliggør et tilskud på 25 pct. af indkøbs- og installationsomkostningenerne, rækker kun til i størrelsesorden 30.000 af de ca. 300.000 oliefyr, der stadig kører i danske boliger.
»Det er et udmærket lille dryp. Der er sikkert en del boligejere, der bliver glade for det, men begrænsede solvarmetilskud, der kommer og går, er ikke nok. Solvarmen må rigtig ind i energiplanægningen, specielt i form af kollektive varmeforsyningsanlæg, hvor økonomien er bedst,« siger Anne Grete Holmsgaard.
Danmark skal inden juli fortælle EU-Kommissionen, hvordan vi lever op til forpligtelsen om 30 pct. vedvarende energi i 2020, og det er for SF den oplagte anledning til at få inddraget solenergien for alvor.
»Faktisk har vi så store potentialer i vedvarende energi, at vi bør gå højere end de 30 pct. Det er også en oplagt måde at skabe nye job på.«
En ny undersøgelse fra den europæiske branchefforening for solvarme, ESTIF, fortæller, at der i 2020 kan være skabt 3.600 job i Danmark og i 2030 12.000 job via produktion, installation og vedligeholdelse af solvarmeanlæg.
Større rolle til solen
Hos Venstre siger energiordfører Lars Christian Lilleholt, at »det er rigtig fornuftigt at inddrage solvarme i større skala til fjernvarme og i kombination med kraftvarme.«
»Jeg vil gerne være med til at kigge på, hvordan vi kan fremme solvarme yderligere. Med målsætningen om at gøre os fri af de fossile brændsler, skal solen spille en større rolle.«
»Som jeg har forstået det, er der først og fremmest brug for mere information om mulighederne,« siger Lars Chr. Lilleholt.
– Branchen siger, at der både er brug for information og for økonomiske incitamenter. Udelukker du at gøre noget ved de økonomiske rammebetingelser?
»Nej, det afviser jeg ikke.«

