Arla: Vi spiller ikke dobbeltspil i boykotsagen
To af Arlas lokale importører i Jordan har på Arlas vegne offentligt undskyldt for de danske Muhammedtegninger. Arla fralægger sig ethvert ansvar for deres handling


 På trods af advarsler fra Arla indrykkede to af dets jordanske importører for en måned siden en annonce i lokale aviser, hvor de på Arlas vegne undskyldte for genoptrykningen af de danske Muhammedtegninger. Som følge heraf er tre Arla-produkter ikke med på den plakat, der opfordrer til boykot af danske varer i Jordan. En plakat, der er trykt i en million eksemplarer.
"Det er vigtigt for mig at understrege, at Arla ikke spiller nogen dobbeltrolle," siger Astrid Gade Nielsen, kommunikationschef i Arla og uddyber:
"Det er absolut ikke i vores interesse at holde noget skjult. Jordan er et meget lille marked, og vi er nødt til at tage langsigtede hensyn, så naturligvis har vi hverken direkte eller indirekte støttet vores importører i sagen. De to importører sendte os for en måneds tid siden en mail, hvor de fortalte, at de ville offentliggøre en undskyldning for de danske muhammedtegninger i jordanske aviser. Annoncen skulle indeholde vores logo. Vi svarede, at det måtte de ikke, men de valgte alligevel at gøre det" 
- I har ikke fyret jeres to jordanske importører?
"Nej, men vi har givet dem en kraftig advarsel, og indtil videre har de holdt lav profil," svarer Astrid Gade Nielsen.
Ekstern lektor ved Center for Mellemøststudier ved Syddansk Universitet Morten Valbjørn vurderer, at der er to grunde til, at Det muslimske Broderskab, som står bag organisationen 'Profeten forener os', har taget de tre Arla-produkter af plakaten. 
"Dels er de ikke interesseret i at skade lokale jordanske erhvervsdrivende, dels vil de gerne vise, at danske virksomheder kan skræmmes til at sige undskyld, og at boy-kotten dermed kan have en effekt," siger han 
Ren symbolpolitik
Organisationen 'Profeten forener os' står bag publiceringen af en million plakater, der opfordrer til boykot af danske og hollandske varer. Her finder man ikke de varer, Arlas to importører fører. Det drejer sig om Lurpak og to osteprodukter. Derimod er der tre andre Arla-produkter på plakaten, blandt andet Harmonie - et produkt som udelukkende føres i Danmark. 
Det undrer ikke Morten Valbjørn, som mener, at boy-kotkampagnen i Jordan er udtryk for ren symbolpolitik.
"Det muslimske Broderskab og regimet i Jordan har på paradoksal vis en fælles interesse i at holde boykot-opfordringen af danske varer i kog. Det muslimske broderskab har siden 1989 været kørt ud på et sidespor rent indflydelsesmæssigt og bruger anledningen til at profilere sig og drille regeringen," vurderer han og tilføjer:
"Regimet derimod har en interesse i at aflede befolkningens frustration over de stigende fødevarepriser, den høje inflationen og den voksende ulighed. Ved indirekte at bakke op om boykotkampagnen forsøger regimet at kanalisere den menige jordaners vrede over i en frustration over danske Muhammedtegninger," siger Morten Valbjørn.

