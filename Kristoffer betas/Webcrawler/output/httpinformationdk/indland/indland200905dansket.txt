Danske tamiler foretrækker kasteægteskab
Tamiler er en af de mest velintegrerede etniske grupper i Danmark. Alligevel foretrækker de fleste at tage udgangspunkt i det rodfæstede traditionelle kastesystem, når de skal indgå et ægteskab


 Danske tamiler er nærmest en mønsterminoritet. De er i hvert fald den indvandrergruppe, der klarer sig bedst: De har en høj arbejdsmoral, behersker lynhurtigt dansk og anser uddannelse for det vigtigste mål i livet - udover at stifte familie. 
For når det kommer til at stifte familie, holder de sig ofte for sig selv. De fleste vælger således at gifte sig med en tamil - og helst en med samme status som en selv. Altså en fra egen kaste, der er det traditionelle sociale hierarki, som eksisterer i Indien og i Sri Lanka. 
"Langt de fleste tamiler foretrækker arrangerede ægteskaber, ligesom de bevidst går efter en tamilsk partner, der er fra den samme kaste som dem selv," siger Marianne Fibiger, der er lektor og ph.d. i religionsvidenskab ved Aarhus Universitet.
Det er i højere grad forældrene end de unge, der lægger vægt på kastesystemet, understreger hun. De unge er splittet mellem den danske og den tamilske kultur. 
Kastesystemet stammer oprindeligt fra Indien, men er også udbredt i Sri Lanka. Officielt blev det forbudt ved lov i 1947, men trives trods det i bedste velgående. Det er en hierarkisk opdeling af mennesket i forskellige kaster, som de fødes ind i og ikke kan bryde ud af. En højkaste må ikke gifte sig med en lavkaste. Det vil forurene ægteskabet og skabe ubalance i det sociale system. Selv om de fleste tamiler har boet i Danmark siden slutningen af 1980'erne, hænger kastesystemet ved.
Kærestespirer
Marianne Fibiger forklarer, at det tamilske samfund på mange måder har udviklet sig i Danmark, siden de første tamiler kom hertil i slutningen af 1980'erne. De unge tamiler har fået en anden opvækst end deres forældre. De fleste tager en længere uddannelse i modsætning til en stor del af forældrene, der er vokset op under trange kår i Sri Lanka. 
"De unge har langt flere muligheder end deres forældre, og de er opfostret med den danske kultur. De har lært at være kritiske over for deres egen baggrund og har taget en del af den danske kultur til sig," siger Fibiger. 
Det har haft den konsekvens, at mange unge tamiler i dag har prøvet at have en kæreste, inden de er blevet gift. De fleste forældre er imod, men nogle er også fulgt med tiden i deres nye hjemland.
"Især tamilske drenge har i stigende grad fået lov til at have en kæreste før ægteskabet. Det foregår også på tværs af kaster og indimellem med danske piger. De tamilske piger holdes for det meste i meget kortere snor, og de fleste forventes at være jomfruer ved ægteskabets indgåelse. Det er ikke altid tilfældet, hvilket selvfølgelig giver pigerne store vanskeligheder," siger Marianne Fibiger.
Hun bakkes op af Ramanan Balasubramaniam, der beskæftiger sig med tamilsk kultur i Danmark, og han er medstifter af Brobyggeren, et dansk-tamilsk ungdomsblad.
"En del forældre opmuntrer deres børn til selv at finde en kæreste, men vel at mærke med samme kastebaggrund. Hvis de opdager, at kæresten er fra en anden kaste, vil de forsøge at overtale børnene til at bryde forholdet," siger han. 
Selv om de danske tamilske unge har fået en større grad af frihed, er det altså med modifikationer.
"Lige så snart de unge er gifteklare, og forældrene begynder at snakke om ægteskab, lytter de unge efter. De begynder at overveje konsekvenserne af et 'blandet' ægteskab og beslutter sig som oftest til at følge forældrenes råd og gifte sig med en fra deres egen kaste," siger Balasubramaniam. Fibiger tilføjer, at en del af de unge opfatter arrangerede ægteskaber som den bedste løsning.
"De kan godt forstå det traditionelle i, at forældrene vælger en ægtefælle for dem. Forældrene kan se mere nøgternt på situationen og er ikke forblændet af kærligheden, som den unge er. Forældrene finder forskellige egnede kandidater, og det er tilladt for den unge at afslå," siger Fibiger. Ramadan Balasubramaniam og Marianne Fibiger er enige om, at grænserne for unge tamiler har flyttet sig, men kastesystemet står stadigt stærkt, når ægteskab kommer på tale.
Årtusinders ulighed
Ramadan Balasubramaniam forklarer, at kastesystemet gennemsyrer det tamilske samfund og ikke bare elimineres med et snuptag.
"Kastesystemet er værre end apartheid og har fungeret som et effektivt undertrykkelsessystem i det tamilske og indiske samfund i flere tusinde år. Lavkaster er blevet ekskluderet fra de sociale goder i samfundet og er aldrig blevet behandlet som ligeværdige mennesker. Det tager lang tid, selv om det i høj grad har hjulpet at komme til Danmark. Dog er det vigtigt at understrege, at de tamiler, der kom hertil for 20 år siden, har forandret sig meget. Den gang spiste man aldrig af lavkaste-tallerkener, hvis man var en højere kaste," siger Ramanan Balasubramaniam.
Marianne Fibiger er enig i, at kastesystemet er indlejret som en solid del af tamilernes kultur:
"Kastesystemet er fortsat en identitetsbærende faktor for tamiler, selv om de godt er klar over, at systemet ikke er velset her. Det er især højkastefamilier i Danmark, der gerne vil bevare kastesystemet. De opfatter blandede ægteskaber som en devaluering af familiens status, mens visse unge fra høje og lave kaster ser det som et undertrykkende system."
Balasubramaniam understreger, at lavkastefamilier til gengæld i lige så høj grad ønsker at undgå blandede ægteskaber som højkaster, men af andre årsager: "For lavkasteforældre handler det om, at beskytte deres børn mod ydmygelser. Deres barn vil aldrig opnå fuld accept eller respekt fra svigerforældre fra en højere kaste. Derfor vil der altid være ubalance mellem parret og dets familier," siger Ramanan Balasubramaniam.
Små samfund
I Danmark bor der cirka 10.000 tamiler. De fleste har bosat sig i Jylland i mindre eller meget små samfund. Det betyder, at tamiler tvinges til at omgås hinanden, selv om de er fra forskellige kaster, forklarer Ramanan Balasubramaniam,
"I Helsingør eller Holbæk bor der måske 20 tamilske familier. De kan ikke tillade sig at være kræsne, hvis de gerne vil omgås andre tamiler. Ellers ville de hurtigt blive meget ensomme," siger Balasubramaniam. 
Derfor har mange danske tamiler stille og roligt lagt visse dele af kastesystemet på hylden og omgås folk fra forskellige kaster. Det smitter af på de unge, som også i højere grad har venner på tværs af kaster.
Ramadan Balasubramaniam understreger, at det lave antal tamiler betyder, at kastesystemet ikke kan reproduceres i Danmark, mens der i Canada og England er flere hundrede tusinde, og derfor fastholdes det. 
"En del forældre er ikke tilfredse med udbuddet i Danmark. Derfor henter de en ægtefælle hjem fra eksempelvis England," siger Marianne Fibiger. Det relativt lille antal tamiler i landet tvinger både den ældre og den yngre generation til at modificere deres krav - også ægtefællers kastebaggrund.
"De unge befinder sig i en overgangsperiode, hvor de både oplever større frihed, og større forventninger og vedvarende fokus på kastesystemet," siger Fibiger. Hun vurderer, at der vil ske endnu større skred indenfor de næste fem-ti år.
Ramadan Balasubramaniam er rørende enig: "Jeg tror, kastesystemet vil forsvinde i Danmark i løbet af de næste 20 til 30 år, men de unge vil ikke komme nemt til deres frihed," understreger Ramanan Balasubramaniam.


