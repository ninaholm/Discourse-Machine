’Alt det, andre tager for givet, er en kamp herhjemme’
Når børn har autisme, påvirker det ikke blot dagligdagens rutiner, men også forældrenes overskud, psyke og arbejdsmæssige forhold. Det hænger blandt andet sammen med det offentlige systems måde at håndtere familierne på og en manglende forståelse i samfundet.
 Ida Jerlebrink, 43 år og i praktik i Kirkens Korshærs varmestue. Ida Jerlebrink er mor til Victor på 11 år, der har svær angst, ADD og autisme – formentlig infantil autisme. Ida Jerlebrink har udviklet panikangst og har som følge af det svært ved at klare dagligdagens rutiner.


 Fjern i blikket sidder Lotte Fjordby Rørholt i S-toget tilbage mod Albertslund. Efter to timers kognitiv angstterapi på Psykiatrisk Center Hvidovre er hun udmattet, både fysisk og psykisk. Hun træder ind ad døren i sit lille rækkehus i Albertslund, går direkte op i sin seng og falder i søvn. Hun sover i en time. Det er den tid, hun har til at bearbejde terapien, før Oliver kommer hjem fra skole.
Til maj er det tre år siden, at hendes 11-årige søn Oliver fik diagnosen infantil autisme og ADHD. Det var på omtrent samme tidspunkt, Lotte fandt ud af, at hun selv havde udviklet panikangst.
Se også: Fotoreportage: Når der er autisme i familien
»Jeg havde haft det skidt og været sløj i en periode. I Olivers vinterferie orkede jeg ikke at rejse mig fra sofaen, og jeg var træt på en måde, som jeg aldrig har været før. Det hele kulminerede, da jeg kom på arbejde efter ferien. Jeg trådte ind ad døren, og pludselig trak min hals sig sammen. Jeg følte, at jeg ikke kunne få vejret. Jeg hyperventilerede voldsomt og gik i panik over situationen,« fortæller Lotte.
I den modsatte ende af landet i Sønderjylland bor Mette og Fedor Steeman, som er forældre til tre børn – alle med infantil autisme. Deres yngste dreng, Liam, på 10 år, går i en specialklasse for børn med autisme, mens parrets to piger, Freia og Femke på henholdsvis 12 og 14 år, ikke kan klare at gå i skole. For Fedor har det betydet, at han nu går hjemme og passer sine to piger, der tilbringer deres dagligdag bag lukkede døre på hver deres værelse.
»Alt det, som andre tager for givet, er en kamp herhjemme. For Femke kan det visse dage være en udfordring at tage tøj på. Og hvis jeg udtrykker frustration, kommer hun slet ikke i tøjet,« fortæller Fedor.
»Det svære er ustandseligt at lægge låg på ens egne følelser. For vi skal hele tiden huske på, at det er pigernes udfordringer, der gør, at de reagerer, som de gør.«
Forældre ramt på psyken
Selvom Lotte Fjordby Rørholt føler, at hun står alene med følelsen af utilstrækkelighed over ikke at kunne leve op til de behov, som hendes søn har brug for, viser tal fra en spørgeskemaundersøgelse foretaget af Landsforeningen Autisme, at hun ikke er alene om den følelse. Ifølge undersøgelsen beskriver 915 ud af 1.202 forældre, at de har fået psykiske lidelser som direkte følger af den behandling, de er blevet mødt med af det off entlige, når de har søgt om hjælp til deres handikappede barn. I alt svarer 381, at de lider af depression, og 329 at de lider af angst. Samtidig svarer 835, at de lider af stress, og 125 at de har udviklet PTSD (posttraumatisk stress syndrom).
Spørgeskemaundersøgelsen blev udført i begyndelsen af 2015 og ifølge landsformand for Landsforeningen Autisme, Heidi Thamestrup, er der ikke siden sket forbedringer for forældrene.
Heidi Thamestrup forklarer, at forældrene typisk ender som en slags advokater for deres børn i stedet for at kunne fokusere på at være forældre, der yder støtte og omsorg. De skal sætte sig ind i jura, anke sager og gå til møder på både skolen, hos lægen, psykologen og kommunen. Og det slider i længden.
Det er Cecilia Brynskov, autismeforsker og ekstern lektor ved Københavns og Aarhus Universitet samt mor til en dreng med autisme, enig i.
»Det interessante er, at det ikke er barnet og dets handikap, der gør udfaldet hos forældrene, men derimod alt det uden om, såsom skiftende sagsbehandlere, alt for lange og nedslidende ankesager hos Ankestyrelsen, og ikke mindst misforståelser af hvad barnets handikap indebærer,« fortæller hun.
En kortlægning foretaget for Socialstyrelsen af Det Nationale Institut for Kommuners og Regioners Analyse og Forskning, KORA, viser ligeledes, at indsatsen over for familier til børn med handikap trænger til et løft.
»Netop forældre til et barn med handicap oplever ofte problematikker som f.eks. overhyppighed af mødres lægebesøg, psykologbehandling og brug for parterapi. Familielivet er mere præget af stress end hos andre familier. Der kan være utilfredshed med samarbejdet med det off entlige,« står der i kortlægningen.
For tiden går Lotte Fjordby Rørholt til angstterapi en gang om ugen, og sådan skal det fortsætte i to måneder. Det er et forløb, som hendes psykiater har henvist hende til. Selv tror Lotte, at det er de mange års usikkerhed i forhold til hendes måde at opdrage Oliver på og den konstante opmærksomhed, han har behov for, der har ført til angsten.
»Jeg elsker Oliver over alt på jorden, men jeg har aldrig lært at tackle ham på den rigtige måde og give ham de rammer, som han har brug for. Jeg har ofte følt, at jeg har håndteret ham forkert, og de nederlag er i sidste ende blevet til angst. Det mener min psykiater også,« fortæller Lotte.
Men psykiske lidelser er ikke den eneste pris, som forældrene betaler. Et handikappet barn betyder ifølge Landsforeningen Autismes undersøgelse, at mange familier oplever isolation fra deres netværk samt negative konsekvenser i forhold til arbejdslivet.
Kun 24 af de i alt 1.202 deltagende forældre har forbedret deres relation til arbejdsmarkedet, efter at deres barn har fået diagnosen, og det er i stillinger med direkte relation til autisme.
Begge dele kan familien Steeman nikke genkendende til. Familien ses ikke længere med venner og bekendte. Det er både af hensyn til børnene, der ikke kan rumme for mange mennesker omkring dem, og på grund af mangel på energi og tid hos Mette og Fedor Steeman. Desuden er Fedor, der er uddannet cand. scient. i biologi, ikke længere i stand til at arbejde som programmør, som han gjorde tidligere.
»Jeg brænder for at komme tilbage på arbejdsmarkedet. Det gør jeg. Men jeg har måttet trække bremsen for en tid. Jeg fokuserer på børnene, mens Mette fokuserer på arbejdet. Det er jo samtidig vigtigt, at vi har en god indkomst, der kan dække vores hus og udgifter. For det sidste, vi har brug for, er at flytte. Den forandring ville børnene slet ikke kunne klare, og de har nok at slås med for tiden,« siger Fedor.
Behov for mere støtte
I de senere år har kommunerne skåret ned på området, hvilket Cecilia Brynskov mener, er et dårligt udgangspunkt for både børnene og forældrene.
»Der er brug for et tættere forældresamarbejde. Der skal ske en bedre overførsel mellem institutionerne og hjemmene, hvilket på mange måder handler om at overføre viden på en frugtbar måde,« forklarer Cecilia.
I Århus Kommune sætter et nystartet projekt fokus på hele familien som et samlet hele.
»Grundtanken i ATLASS er at give værktøjer til familierne så tidligt som muligt, så man forebygger lange anbringelser og sygdomsforløb. Vi har særligt fokus på at arbejde med forældrenes stress og i det hele taget forståelsen af, at stress smitter. Derudover kombineres forskellige indsatser som blandt andet afl astning og andre tilbud,« fortæller leder af projektet, Ruth Lehm, men understreger, at de er forsigtige med at udtale sig om projektet, da evaluereingen endnu ikke er færdig. Indtil nu har ti familier deltaget.
Fedor og Mette Steeman har i det store hele været tilfredse med behandlingen af deres sag hos deres kommune. De er begge blevet tilbudt kurser, fl ere på opfordring fra deres sagsbehandler, og kan ikke forestille sig at være i en situation som deres uden den forståelse, som deres sagsbehandler har udvist. Nu venter og håber de på, at pigerne kan fl yttes til en anden specialskole for børn med autisme. De venter fortsat på svar fra kommunen. Indtil da er pigerne hjemme.
Lotte Fjordby Rørholt har til gengæld savnet bedre forståelse hos sin sagsbehandler. Hendes største ønske i nærmeste fremtid er at få tildelt kurser, der kan hjælpe hende til bedre at forstå og håndtere sin søn og hans handikap. Noget hun endnu ikke er blevet tilbudt.
»Når jeg har fået bedre styr på min angst og fået mere overskud tilbage, vil jeg igen forsøge at få tildelt relevante kurser. Både for min egen skyld, men mest af alt for Olivers og for resten af min families,« siger Lotte.
Siden Olivers diagnose har hun i alt modtaget fire timers vejledning af ADHD-konsulenter i hjemmet. Derudover har hun fået to afslag fra sin kommune på kurser omhandlende henholdsvis håndtering af stress hos børn med autisme samt et mere generelt kursus om handikappet. Begrundelsen har været, at de ikke var relevante for hende eller Oliver.

