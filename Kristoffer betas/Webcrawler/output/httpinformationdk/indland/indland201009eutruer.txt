EU truer med kvindekvoter
Øger erhvervslivet ikke andelen af kvinder i ledende stillinger inden 2012, er EU parat til at gribe ind med kvotelovgivning, lyder det fra kommissionen. Ligestillingsminister Lykke Friis (V) kalder ideen 'uklog' og 'unødvendig'


Vil erhvervslivet ikke selv øge andelen af kvinder i ledende stillinger inden 2012, vil EU overveje kvotelovgivning. Sådan  lyder det nu fra ligestillingskommissær Viviane Reding.Hun har ikke tidligere været fortaler for kvoter, men  »i lyset af, at der ikke sker fremskridt på dette område, er det noget, der fremover må overvejes, når der tages initiativer på EU-plan«, lyder det i en pressemeddelelse fra Europa-Kommissionen, der i dag offentliggjorde en samlet ligestillingsstrategi.I foråret vil Reding indkalde EU's største børsnoterede virksomheder til en diskussion af, hvordan de egenhændigt kan øge antallet af kvinder, bebuder hun og tilføjer truende: Er det ikke nok, må kommissionen regulere.Herhjemme er ligestillingsminister Lykke Friis (V) »helt og aldeles uenig« i, at kvoter er vejen frem. Kvoteregulering er kun »symptombehandling« af ligestillingsproblemet, mener hun. Lykke Friis understreger, at der allerede er gang i initiativer, som vil komme Redings eventuelle kvote-direktiv i forkøbet.»Der skal ske reelle fremskridt i antallet af kvinder i bestyrelser i EU, så blandt andre kommissæren indser, at kvote-instrumentet ikke bare er uklogt, men også unødvendigt,« siger hun.Turbo på nuReding er kendt for sin politik på teleområdet, hvor hun gav brancherne to år til selv at sætte mobilpriserne ned. Da det ikke skete, indførte hun trods protester et prisloft.Og der er intet til hinder for, at det rent lovgivningsmæssigt kan lade sig gøre at lave EU-kvindekvoter, vurderer chefkonsulent i DA, Lise Bardenfelth, der ligesom Lykke Friis håber, at det aldrig kommer så vidt:»Frivillighedens vej er bedst. Kvoter, regler og direktiver bør være absolut sidste udvej, for der er ingen grund til tvang, når man kan nå samme resultat af frivillighedens vej,« siger hun og tilføjer, at »nu sætter vi turbo på i medlemslandende«.SF's Emilie Turuen jubler derimod over udmeldingen:»De fleste regeringer, også den danske, har kigget ned i bordet, når det er kommet til stykket. Heldigvis tør Viviane Reding kigge de bagstræberiske regeringschefer og virksomhedsledere i øjnene og forlange, at der sker noget.«
