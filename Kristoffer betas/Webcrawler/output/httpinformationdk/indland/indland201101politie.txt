Politiet misinformerede statsløs kvinde
Et halvt år efter Integrationsministeriet satte en stopper for de ulovlige afslag på statsborgerskab til statsløse unge, fejlbehandlede politiet Sara Husnis sag. Problemet er, at statsløses rettigheder ikke klart fremgår af loven, mener ekspert
Sara Husni er 19 år gammel, statsløs palæstinenser og født i Danmark, og i modstrid med politiets forklaring har hun derfor krav på dansk statsborgerskab, selv om hun ikke har taget indfødsretsprøven, sådan som almindelige ansøgere skal
 ifølge reglerne.


 Nok har Integrationsministeriet nu sat en stopper for de ulovlige afslag på ansøgninger om statsborgerskab til statsløse unge. Men det betyder ikke, at statsløse kan vide sig sikre på at få det statsborgerskab, som de har konventionsbeskyttet krav på.
»Politiet forklarede mig, at det ikke handler om, om jeg er født her, eller hvad jeg er. De sagde, alle skulle tage indfødsretsprøven, og at jeg ikke kunne blive statsborger, før jeg havde taget den. De sagde, reglerne gjaldt for alle,« fortæller Sara Husni.
Hun er 19 år gammel, statsløs palæstinenser og født i Danmark, og i modstrid med politiets forklaring har hun derfor krav på dansk statsborgerskab, selv om hun ikke har taget indfødsretsprøven, sådan som almindelige ansøgere skal ifølge reglerne.
Sara Husni ringede til politiet, efter hun havde indgivet en ansøgning om statsborgerskab på Frederiksberg Politistation og dernæst modtaget et brev fra samme politistation, hvor der stod, at hun skulle »vedlægge følgende originale dokumenter: Erklæring om selvforsørgelse og Indfødsretsprøve«, før behandlingen af hendes ansøgning kunne begynde i Integrationsministeriet.
Sara Husni mente nok, hun kunne skaffe dokumentation for, at hun kunne forsørge sig selv, men hun havde ikke taget nogen indfødsretsprøve og frygtede for, om hun kunne bestå den vanskelige test, der skal afgøre, om udlændinge kender nok til dansk historie og kultur til at kunne blive danskere.
»Jeg har hørt, at den er rigtig svær. Der er vist rigtig mange, som ikke består.«
Ingen orientering
Som Information i går kunne fortælle, orienterer Integrationsministeriet ingen steder om statsløse unges særlige rettigheder. Rettighederne fremgår ikke af selve lovteksten til indfødsretsloven og heller ikke af cirkulærer, vejledninger til ansøgning om statsborgerskab eller af Integrationsministeriets hjemmeside, selv om det snart er et år siden, at Integrationsministeriet den 27. januar 2010 orienterede Folketingets Udlændingeudvalg om, at der var sket en fejlbehandling af statsløse unges sager, idet ministeriet ikke havde været opmærksom på deres særlige rettigheder.
»Sara Husnis historie viser, hvor stort et problem, det er, at der ikke er klar lovgivning om de statsløses rettigheder,« siger Danmarks førende indfødsretsekspert, seniorforsker ved Institut for Menneskerettigheder Eva Ersbøll.
»Man kan gå ud fra, at mange statsløse slet ikke søger om statsborgerskab, fordi de ikke kender deres rettigheder. Men sagen viser, at der også er problemer for dem, der faktisk tager skridt til at søge, når de risikerer at blive afvist, fordi politiet ikke kender til konventionen,« siger Eva Ersbøll.
Hun mener, løsningen bør være, at de statsløse unges rettigheder bliver indført i indfødsretsloven, sådan som det tidligere var tilfældet.
»Det følger af almindelige principper om effektiv implementering af en konvention, og det ville medføre, at det også kom til at fremgå af for eksempel Integrationsministeriets hjemmeside,« siger Eva Ersbøll, der, som det fremgår af dagens Information, allerede i 2005 sendte et  notat til daværende integrationsminister Rikke Hvilshøj, hvor hun understregede, at statsløse unges særlige retskrav burde fremgå af selve indfødsretsloven, hvilket ministeren imidlertid afviste.
Indtil i går troede Sara Husni, hun skulle til indfødsretsprøve, der næste gang finder sted i juni. Men i dag vil hun igen gå ned på Frederiksberg Politistation og søge om statsborgerskab.
»Det er en stor lettelse for mig. Jeg har været rigtig ked af ikke at være rigtig dansker. Nu kan jeg stemme og alt muligt,« siger Sara Husni.
Integrationsminister Birthe Rønn Hornbech har ikke ønsket at udtale sig til Information, og det har ikke været muligt at få en kommentar fra Frederiksberg Politi.


