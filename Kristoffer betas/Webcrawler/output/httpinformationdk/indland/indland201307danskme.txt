Dansk mester frygter, at DF-annonce ødelægger EM-chance
Dansk Folkeparti afviser, at kontroversiel annonce gør det sværere for nye statsborgere at rejse rundt og/eller søge stillinger. ’Der er kun én person, som er inkrimineret,’ siger Søren Espersen
Aladdin Bouhania er tidligere dansk mester på distancen 800 meter. Her sikrer han sig guldmedaljen på Odense Atletikstadion i august 2009. Nu er Bouhania en af de 16, der har stævnet Dansk Folkeparti for ærekrænkelse på grund af partiets kontroversielle statsborgerskabsannonce. Han frygter, at annoncen kan skade hans muligheder for bl.a. at komme på træningslejr i USA.


 
	En række af de nye statsborgere, som har stævnet Dansk Folkeparti for ærekrænkelse på grund af partiets kontroversielle statsborgerskabsannonce, står nu frem og fortæller, at de ikke blot frygter, at den skader deres omdømme. De i alt 16 sagsøgere frygter for deres karriere- og rejsemuligheder.

	Én af de 16 sagsøgere er den 28-årige marokkanske Aladdin Bouhania. Den tidligere danske mester på 800 meter er i første omgang bange for, at annoncen kan ødelægge hans chance for at komme med til EM i atletik næste sommer.

	»Jeg har en træner i USA, og jeg vil gerne på træningslejr derovre i begyndelsen af januar for at gøre mig klar til EM. Men nu frygter jeg, at mit navn skal dukke op som terrorist hos de amerikanske myndigheder, så jeg ikke kan komme ind i landet. Det kan ødelægge mange ting for mig fremover,« siger Aladdin Bouhania.

	I annoncen nævner Dansk Folkeparti navnene på de nye 685 statsborgere, hvor »én er til fare for Danmarks sikkerhed«. Teksten blev efterfulgt af navnene (og kommunerne) på de 685 borgere, der jævnfør Lov om indfødsret fik dansk statsborgerskab i juni.

	I forbindelse med Folketingets behandling af den seneste indfødsretslov kom det nemlig frem, at Politiets Efterretningstjeneste (PET) i fortrolighed havde meddelt indfødsretsudvalget, at én af ansøgerne »kan være til fare for landets sikkerhed«.

	Modsat andre ansøgere er vedkommende omfattet af FN-konventionen om statsløshed og kan derfor ikke udelukkes fra at få statsborgerskab med den begrundelse, at ansøgeren er i PET’s søgelys. Først hvis statsløse bliver dømt for forbrydelser mod statens sikkerhed, kan Folketinget uden at begå konventionsbrud nægte dem at blive danske statsborgere.

	Dansk Folkeparti har imidlertid kritiseret, at vedkommende alligevel får dansk statsborgerskab og indrykkede af denne grund i maj annoncen i en række dagblade.

	Vil nogen ansætte mig?

	Den 22-årige irakisk fødte religionsstuderende Helin Ali havde i begyndelsen ingen problemer med Dansk Folkepartis annonce: »Jeg tænkte: Nå, det er bare igen noget fra Dansk Folkeparti. Men da jeg så hørte folks reaktioner og selv begyndte at undersøge det, så kunne jeg se, at det også handler om min fremtid. Selv om mit navn er offentligt på lovforslaget om indfødsret, så er det altså ikke offentligt på den måde. Hvis jeg skal søge et arbejde, og arbejdsgiveren googler mig, så forbindes mit navn med terror. Og endelig så risikerer jeg ved rejser til udlandet også at blive sat i forbindelse med terror,« siger Helin Ali.

	Den 37-årige burmesiske tolk Zakaria Abdul Rahim mener, at Dansk Folkeparti misbruger hans navn i partipolitisk øjemed.

	»De er velkomne til at have deres politiske mål, men ikke velkomne til at bruge mit navn. Når jeg fremover skal søge arbejde eller skal ud og rejse, så dukker ordet terrorist op sammen med mit navn. Det er hverken godt for min eller min families fremtid,« siger Zakaria Abdul Rahim.

	Den 41-årige colombianske Andrés Felipe Valderrama Pineda er medlem af og aktiv i Facebook-gruppen »Gruppesøgsmål mod Dansk Folkeparti«.

	Andrés Felipe Valderrama Pineda, der forsker i design, innovation og bæredygtig omstilling på Aalborg Universitet, har også opdaget, at når han googler sit navn, så dukker det op i forbindelse med Dansk Folkepartis annonce.

	»Det frygter ikke bare jeg, men flere af os, kan få betydning, når vi skal flyve til lande som USA, Israel eller Colombia – hvis en eller anden myndighed går på nettet og tror, at det er en liste over terrorister eller potentielle af slagsen. Og så frygter jeg, at hvis det bliver accepteret, at folk bare kan blive krænket på den her måde, så kan det blive endnu værre i fremtiden,« siger Andrés Felipe Valderrama Pineda.

	DF: Det betyder ikke noget

	Advokat Thorkild Høyer havde oprindeligt på vegne af de 16 bedt Dansk Folkeparti om, at hans klienter hver fik en undskyldning, at denne blev offentliggjort på partiets hjemmeside – samt at det fik fjernet annoncen fra diverse hjemmesider og søgemaskiner.

	Da Dansk Folkeparti netop har afvist dette, er Thorkild Høyer gået i gang med at udforme stævningen. Det sker med henvisning til paragraf 267 i straffeloven. Paragraffen taler om »den, som krænker en andens ære ved fornærmelige ord eller handlinger eller ved at fremsætte eller udbrede sigtelser for et forhold, der er egnet til at nedsætte den fornærmede i medborgeres agtelse«.

	Dansk Folkepartis næstformand, Søren Espersen, imødeser retssagen med sindsro. Selv om Søren Espersen understreger, at det ikke har været Dansk Folkepartis hensigt at krænke alle de nye statsborgere, så afviser han deres kritik.

	»Google ligger der altid, og hvis man begynder at tage hensyn til det, så kan man næsten ikke foretage sig noget. Der er så mange ting, som bliver googlet og fundet frem, om hvad der er skrevet og sagt, og det inkriminerer dem jo ikke. I forvejen ligger navnene på Justitsministeriets hjemmeside. Der er kun én person, som er inkrimineret på det her lovforslag. Og når PET kender personen, så kender CIA ham nok også, hvis vedkommende søger visum til USA. Så det er ikke det, som betyder noget,« siger Dansk Folkepartis næstformand.

	 

