De skulle bare hente en pizza ... og så endte de i brummen
Efter uroligheder i sommeren 2013 i Bispehaven i Århus blev 15 personer frihedsberøvet administrativt. Amir var en af dem. Han skulle ellers bare hente en pizza sammen med sin kæreste. Østjyllands Politi beklager


 Amir Djavaherian taler tøvende med Information i telefonen. Nej, han ønsker ikke at blive fotograferet. Men ja, han vil gerne fortælle, hvad han oplevede en sen aften den 12.–13. juni sommeren 2013.
»Jeg føler mig sat i bås som ballademager,« siger han.
Den nu 25-årige Amir forstår det stadig ikke. De ville bare hente en pizza med kebab. Ham og Nanna.
Nanna var hans kæreste på det tidspunkt. Det var næsten midnat, og det eneste sted, de kunne komme i tanke om, var pizzeriaet ved Hasle Butikscenter nær Bispehaven i Århus, hvor de forudbestilte deres pizza.
Mens Nanna ventede i bilen på p-pladsen foran, hentede og betalte Amir pizzaen. Det tog højst to-tre minutter.
Amir kom tilbage, og de forlod p-pladsen i deres bil, da politiet standsede dem:
»Betjentene var helt oppe at køre. De hev os ud af bilen, gav os plasticstrips på og anbragte os på jorden. Vi sagde nok 200 gange, at vi bare havde købt pizza,« siger Amir. Lige lidt hjalp det: »Vi endte i hullet.«
’Hullet’ er detentionen. De var 15 personer i alt den aften, som blev administrativt frihedsberøvet kort efter midnat.
Læs også: Syg kultur
Nanna var hans kæreste på det tidspunkt. Det var næsten midnat, og det eneste sted, de kunne komme i tanke om, var pizzeriaet ved Hasle Butikscenter nær Bispehaven i Århus, hvor de forudbestilte deres pizza.
Administrativ frihedsberøvelse er et helt usædvanligt indgreb, som hører til de klassiske menneskerettigheder at beskytte borgere imod. Politiloven tillader politiet at foretage en administrativ frihedsberøvelse, hvis der er væsentlig fare for forstyrrelse af den offentlige orden.
Men Amir og Nanna udgjorde ingen fare mod den offentlige orden den aften.
Alligevel blev de frihedsberøvet. De blev anholdt kort efter midnat. Først mere end fem timer senere blev Amir sluppet fri, selv om betjentene ifølge indsatslederen den aften allerede kort efter anholdelsen fik en mistanke om, at de havde fat i de forkerte.
Derfor har parret fået erstatning.
»Det beklager vi rigtigt meget. Det er ikke noget, vi synes er sjovt,« siger sekretariatschef René Pedersen fra Østjyllands Politi:
»Men det var en ophedet situation, hvor der havde været nogle uroligheder. Derfor fandt vi det nødvendigt at foretage frihedsberøvelse, og de kom med. Efterfølgende finder vi ud af, at de ikke havde noget med det hele at gøre, og giver dem erstatning, da det går op for os.«
Ambulancetransport
Information har set lidt nærmere på, hvad baggrunden for den administrative frihedsberøvelse af de øvrige 13 personer var:
Ifølge døgnrapporten havde der i dagen op til frihedsberøvelsen været uro i Bispehaven med ildspåsættelser og stenkast mod politiet.
Den 12. juni var der med tre timers mellemrum to tilfælde af stenkast mod politiet foran pizzeriaet, som er et sted, hvor en del af Bispehavens unge hænger ud. Men politiet så ikke, hvem der kastede stenene.
Læs også: Er der for meget korpsånd i politiet?
Sagen kom for byretten i januar 2015. Indsatslederen og vagtchefen fortalte i byretten, at de over radioen talte sammen om, at der var behov for at få en ambulance ind i Bispehaven. En kvinde var angiveligt alvorligt syg, og nu frygtede politiet, at ambulancen risikerede at blive fanget i det urolige område.
Men ambulancetransporten blev aldrig til noget. En patruljevogn fandt ingen på adressen, og faktisk viste det sig, at den pågældende slet ikke var syg – det hele drejede sig om misforståelse, viser sagens akter.
Hvis politiet kunne godtgøre, at de unge udgjorde en fare for en ambulancetransport, ville det være et stærkt argument for en administrativ frihedsberøvelse.
Men al radiokorrespondance er slettet i sagen. Derfor er det umuligt for retten at opklare, hvad der blev sagt over politiets radioer den aften.
Reglerne for en administrativ frihedsberøvelse kræver, at faren mod den offentlige orden stadig skal være aktuel på tidspunktet for frihedsberøvelsen.
Selv om der havde været stenkast foran pizzeriaet tidligere på aftenen, var der ifølge Amir og Nannas forklaringer roligt blandt de unge, da politiet slog til.
O tte-ti af de frihedsberøvede sad faktisk ved stole og borde inde på pizzeriaet ifølge en af politets hundeførere på stedet, og ingen gjorde modstand ved anholdelsen. Selv politiet var overrasket over, hvor roligt den forløb.
Bonnez: Anholdt tilfældige
Advokat Claus Bonnez har netop ført den meget omtalte Tibet-sag, hvor politiets radiokommunikation godtgjorde, at politiet var gået efter demonstranter med tibetanske flag under et kinesisk statsbesøg stik imod politiets forklaringer.
I sagen fra Århus, som begyndte ved landsretten mandag, har han repræsenteret en af de øvrige 13 frihedsberøvede personer, som mener, at frihedsberøvelsen var ulovlig.
»Det er min opfattelse, at politiet kun har kunnet fremskaffe eksempler på mindre uro den aften – én gang er der kastet en sten i retning af politifolk, én gang er en patruljevogn blevet ramt af en sten,« siger advokat Claus Bonnez: »Vi er slet ikke i nærheden af noget, der kan begrunde administrative frihedsberøvelser. De har anholdt nogen tilfældige, fordi de ikke kunne finde ud af, hvem der kastede sten.«
Tænketanken Justitia er kritisk over for politiets anvendelse af administrativ frihedsberøvelse, siger direktør og jurist Jacob Mchangama:
»Vi har set flere eksempler på administrative frihedsberøvelser, som ikke holder: Under COP 15, på Dronning Louises Bro og i Tibet-sagen. Jeg synes, at det er endnu et eksempel på, at der er behov for at stramme op på reglerne for de administrative frihedsberøvelser.«
Læs også: Politi sletter lydfiler i sag om ulovlig frihedsberøvelse

