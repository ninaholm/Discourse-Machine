Frygt for makulering af PET-sager fra Den Kolde Krig
Efter partierne bag den kommende PET-lov har afvist at give indsigt i personsager fra tiden frem til Murens Fald, frygter kritikere, at sagerne vil blive makuleret. På tiende måned afventer Rigsarkivet svar fra PET og Justitsministeriet om bevaring af historiske sager
Det vakte opstandelse, da det for knap et år siden kom frem, at PETS’s oplysninger om daværende erhvervsminister Ole Sohn var belvet makuleret. Nu frygtes det, at PET vil makulere flere sagsakter fra tiden under Den Kolde Krig.


 Siden april 2012 har PET overvejet, om nye bestemmelser fra Rigsarkivet vedrørende bevaring af historisk vigtige dokumenter i efterretningstjenestens arkiv kan offentliggøres. Som beskrevet i gårsdagens Information har regeringen samt V, K og DF i den nye politiske aftale om en PET-lov i mellemtiden besluttet, at der ikke skal indføres den tidligere foreslåede historiske indsigtsordning. Ordningen skulle give borgere registreret af PET under Den Kolde Krig indsigt i deres sager hos efterretningstjenesten.
Den uaklarede situation får nu kritikere til at frygte, at de mellem 1.200 og 1.500 bevarede personsager, som PET har oprettet i perioden fra 1945 til Murens Fald, vil blive makuleret, sådan at de berørte borgere uigenkaldelig mister muligheden for at se, hvad efterretningstjenesten har indsamlet af oplysninger om dem. Og at historisk vigtigt materiale vil gå tabt for eftertiden.
»Det er et stort problem, at vi står i en situation med så megen usikkerhed om, hvad der vil blive bevaret, og hvad der vil blive slettet. Af hensyn til retssikkerheden for de enkeltpersoner, der er blevet registreret af PET, er det afgørende, at de kan få deres sag at se,« siger Enhedslistens retsordfører, Pernille Skipper.
Også professor i historie på Copenhagen Business School Kurt Jacobsen mener, det må være »en basal demokratisk rettighed« for personer registreret af PET under Den Kolde Krig at få indblik i deres sager hos efterretningstjenesten. Og ud fra et historisk synspunkt bør sagerne heller ikke efterfølgende makuleres, understreger han:
»Arkivalierne er en vigtig kilde til at forstå, hvordan PET har arbejdet. Man må se at komme i gang med at få dem ud af PET og ind på Rigsarkivet og få dem gennemgået .«
Travlhed ved makulatoren
For knap et år siden vakte det voldsomt røre, da det i medierne kom frem, at PET havde makuleret et antal mapper med registreringer af tidligere statsministre og tidligere fremtrædende kommunister, blandt andre daværende erhvervsminister Ole Sohn (SF). Makuleringen af sagerne var sket til trods for en aftale fra 1965 mellem Rigsarkivet og PET, der blandt andet sigtede på at bevare »enkeltakter vedr. personer, der har haft en mere fremtrædende politisk, kulturel, økonomisk eller administrativ position«.
Også andre sager var kørt gennem makulatoren. Eksempelvis var det meste af sagsmappen om den trotskistiske smågruppe SAP blevet slettet umiddelbart inden udsendelsen af en kritisk tv-dokumentar, der afslørede, hvordan PET havde infiltreret gruppen med en civil agent. En afsløring, der førte til nedsættelsen af PET-Kommissionen i 1999.
Selv om der i 1998 var fastsat et midlertidigt, generelt makuleringsstop i PET, udsendte Rigsarkivaren i kølvandet på presseomtalen af de makulerede mapper den 12. april 2012 en bestemmelse om bevarelse af »papirarkivalier i varetægt hos PET«, der skulle træde i kraft i stedet for aftalen fra 1965.
Aftalen, som Information har fået aktindsigt i, består af fire korte paragraffer, men det er i aftalens seks underbilag, at det konkret beskrives, hvad der skal bevares for eftertiden. Disse underbilag er endnu ikke offentligt tilgængelige, og foreløbig venter Rigsarkivet altså på tiende måned på svar fra PET om, hvorvidt en offentliggørelse vil afsløre fortrolige oplysninger om blandt andet tjenestens operationsmetoder.
Enhl. kræver klare linjer
Justitsministeriet har siden maj 2012 været inddraget i sagen og skriver i en mail til Information:
»Der pågår for tiden overvejelser om, hvorvidt der i bestemmelserne, som de er formuleret, indgår oplysninger af fortrolig karakter. Når disse overvejelser er afsluttet, vil der blive taget stilling til offentliggørelse af bestemmelserne.«
I første omgang gælder det midlertidige makuleringsstop hos PET kun indtil Blekingegade-kommissionen fra 2010 er færdig med sit arbejde. Ifølge kommissoriet for kommissionen er det til sommer, og derefter vil PET altså muligvis kunne begynde makuleringen af de sager fra Den Kolde Krig, der ikke måtte være omfattet af de foreløbig hemmeligholdte bevaringsbestemmelser fra Rigsarkivet.
Pernille Skipper opfordrer Justitsminiseriet til at sikre, at bevaringsbestemmelserne fra Rigsarkivet bliver offentliggjort, inden det generelle makuleringsstop udløber ved afslutningen af Blekingegade-kommissionens arbejde.
»Og under alle omstændigheder vil jeg gerne understrege, at det er helt uforståeligt, at partierne bag den politiske aftale om PET-loven ikke vil give historisk indsigtsret. Der er kun gode argumenter for at indføre ordningen og ingen argumenter for at lade være,« siger hun. »Hvorfor har de behov for at skabe mere mystik om PET’s arbejde, end der allerede er? Morten Storm-sagen, Sass-sagen og hele fadæsen om makulering af historisk vigtige sager har allerede ført til spekulationer, og nu afviser man så åbenhed om nogle sager, som måske endda risikerer at blive slettet. Jeg forstår det simpelthen ikke.«
Da PET i foråret 2012 kom med en redegørelse i sagen om makulering af historisk fremtrædende personers sager, understregede efterretningstjenesten, at dens indsamling af oplysninger »alene sker med henblik på at understøtte PET’sarbejde og således ikke med henblik på andre formål, f.eks. dokumentation eller forskning«.

