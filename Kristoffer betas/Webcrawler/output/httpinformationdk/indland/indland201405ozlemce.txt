Özlem Cekic: Valgvideo skulle aldrig have været lagt op
Folketinget gør klogt i at fjerne valgvideoen, selvom den aldrig burde være lagt op, mener SF'eren
 
	Stillbillede fra Voteman-videoen, som nu er fjernet fra Folketingets Youtube-kanal. Filmen kan ses via link nede i artiklen


 
	Det er positivt, at Folketinget har fjernet valgfilmen omkring valget til Europaparlamentet på grund af den kritik, som filmen har genereret.

	Sådan lyder det fra SF's ligestillingsordfører Özlem Cekic, efter at valgfilmen tirsdag er trukket tilbage fra Folketingets YouTube- og Facebook-side.

LÆS: Folketinget fjerner omstridt valgvideo

	»Det er godt, at formanden for Folketinget, Mogens Lykketoft (S), vælger at lytte til den massive kritik, der har været,« siger ordføreren.

	»Selvfølgelig havde jeg helst undgået, at vi skulle bruge et døgn på at diskutere, hvorvidt der skulle være fem kvinder til at tilfredsstille en mand eller ej.«

	Filmen fra Folketinget har den fiktive person Voteman i hovedrollen. Han har sex med flere kvindefigurer og uddeler tæsk til de unge vælgere, der ikke stemmer ved valget til Europaparlamentet.



	»Man burde i stedet have diskuteret, hvad det betyder, at de unge stemmer til EP-valget, og hvilken betydning det har, når man stemmer og faktisk også er med til at bestemme, hvilke værdier vores samfund skal bygges op omkring,« siger Özlem Cekic.

	Ligestillingsordføreren mener, at videoen aldrig skulle have været udsendt med Folketinget som afsender, idet den har et nedladende syn på både mænd, kvinder og unge.

	»På den måde er jeg utroligt tilfreds over, at Mogens Lykketoft har valgt at lytte til den massive kritik, der stort set har været fra både højre- og venstrefløjen i Folketingssalen,« siger hun.

	»Selve videoen har sexobjekter i form af kvinder, hvis hovedformål er at tilfredsstille en mand rent seksuelt, mens en mand bliver fremstillet som den her meget voldelige og uintelligente person, som kun kan trues til at stemme,« lyder det fra Özlem Cekic.

	I forbindelse med den fjernede video erkender Mogens Lykketoft i en e-mail, at Folketinget som institution i fremtiden skal udvise større varsomhed med, hvad man lægger navn til.

