Universiteterne holder vejret
De seneste år er universiteterne blevet tilskyndet til at tage flere og flere studerende ind. Nu er flere universiteter bremset op for at tage bestik af de skiftende politiske vinde. De frygter at blive straffet økonomisk for at have gjort det, politikerne selv havde bedt om
 
	De seneste år har universiteterne taget flere og flere studerende ind i tråd med den politiske målsætning om, at 25 pct. af en årgang skal have en lang videregående uddannelse.


 
	Kort før påske var der ansøgningsfrist på et ledigt lektorat i kontinentalfilosofi på Institut for Kulturvidenskaber, Syddansk Universitet. Men stillingen står stadig ubesat. Ikke fordi der manglede kvalificerede ansøgere. Men fordi instituttet har sat en række fastansættelser i bero i lyset af anbefalingerne fra Produktivitetskommissionen og Kvalitetsudvalget om at sætte loft på nogle uddannelser, siger institutleder Anne Jensen.

	»Vi trækker vejret og ser, hvad der kommer ud af den dimensionering, som vel kommer til at ske,« siger Anne Jensen.

	Det er dekanen, institutlederne, akademisk råd og fællestillidsrepræsentanten på det humanistiske fakultet, der sammen har besluttet at holde igen med nyansættelser på alle institutter det næste halve år. På Anne Jensens institut har man udskudt at ansætte forskere til tre faste stillinger ud af omkring 90 faste videnskabeligt ansatte.

	»Vi vil hellere lade være med at ansætte nu, hvor vi ikke helt ved, hvad der sker, end at vi om et år skal ud at fyre,« siger Anne Jensen.

	De seneste år har universiteterne taget flere og flere studerende ind i tråd med den politiske målsætning om, at 25 pct. af en årgang skal have en lang videregående uddannelse. Men nu har både Produktivitetskommissionen og Kvalitetsudvalget kritiseret det voldsomt voksende optag og anbefalet at lægge loft på de uddannelser, der i for høj grad uddanner til arbejdsløshed. Samtidig har begge ekspertgrupper kritiseret den model, der fordeler pengene til universiteterne efter antallet af studerende, det såkaldte taxametersystem.

	Vendt 180 grader

	Det er regeringen, der har nedsat ekspertgrupperne, men endnu har uddannelsesminister Sofie Carsten Nielsen (R) ikke afsløret, hvilke anbefalinger hun vil tage med sig i en reform af de videregående uddannelser.

	Alligevel forbereder den humanistiske dekan på SDU, Simon Møberg Torp, sig på, at han kan ende med færre studerende og færre penge pr. studerende.

	»Hvis bare en tiendedel af det, de snakker om, bliver til noget, vil det have konsekvenser,« siger Simon Møberg Torp.

	»Vi har oplevet en voldsom vækst i antallet af studerende, som man jo har bedt os om. Men det kunne se ud, som om det, vi burde få ros for, er det, vi nu bliver kritiseret for,« siger han.

	Det samme siger rektor på Aalborg Universitet, Finn Kjærsdam, der også er begyndt at holde igen med at slå ledige stillinger op på især humaniora og samfundsvidenskab.

	»Man er næsten vendt 180 grader i landets uddannelsespolitik. Lidt færre igen skal have en uddannelse, og måske skal alle ikke have så høj en uddannelse,« siger Finn Kjærsdam med henvisning til Kvalitetsudvalgets anbefalinger.

	Humaniora-bashing

	Både Produktivitetskommissionen og Kvalitetsudvalget er blevet kritiseret for i for høj grad at bestå af økonomer, for at være for overfladiske i deres analyser, ligesom de er blevet kritiseret for ikke at have tilstrækkeligt øje for samfundsværdien af de humanistiske uddannelser.

	Derfor skal universiteterne også passe på med at læne sig for meget op ad de politiske udmeldinger, der er kommet i kølvandet på rapporterne, siger postdoc David Budtz Pedersen, Københavns Universitet, der forsker i de humanistiske uddannelser.

	»Der foregår en humaniora-bashing, og nogle universitetsledere kan komme til at bekræfte den tendens ved at reagere lidt for hurtigt på de her udmeldinger i medierne,« siger han.

	Universiteterne har tidligere været tilbageholdende med at bruge penge af frygt for forestående politiske nedskæringer.

	Således havde universiteterne i 2012 sparet flere milliarder kroner op i egenkapital for at sikre sig mod udsving i de politiske bevillinger. Her lykkedes det at få Folketinget til at give universiteterne tre-årige bevillinger og dermed bedre budgetsikkerhed i stedet for de hidtidige et-årige bevillinger, påpeger David Budtz Pedersen.

	»Universiteterne har en tendens til at overreagere på udmeldinger i pressen i stedet for at samle kræfterne om et forsvar,« siger han.

	På Københavns, Roskilde og Aarhus universiteter ser man ingen grund til at holde igen med ansættelser, så længe der ikke er truffet en politisk beslutning. Aarhus Universitets humanistiske dekan Mette Thunø er dog stadig bekymret for, hvad ekspertgruppernes anbefalinger vil føre til.

	»Det er foruroligende for os, hvis vi får færre humanistiske kandidater ud på arbejdsmarkedet, fordi nogle betragter den humanistiske arbejdsløshed som et stort problem. Det mener jeg generelt set ikke, at vi har med at gøre, i betragtning af det stadigt stigende antal humanistiske kandidater, der ansættes på det private arbejdsmarked,« siger Mette Thunø.

	Uddannelses- og forskningsminister Sofie Carsten Nielsen (R) mødes i dag med 130 rektorer, studerende og andre aktører for at diskutere kvalitet og relevans i de videregående uddannelser. Hun har tillid til, at universiteterne kan træffe de rigtige beslutninger for dem uanset de politiske diskussioner.

	»Vi er i fuld gang med at kigge på, hvordan uddannelserne skal løftes, så de studerende får en uddannelse, de kan bruge. Det gør vi grundigt, for det er en vigtig og langtrækkende beslutning,« siger hun.

