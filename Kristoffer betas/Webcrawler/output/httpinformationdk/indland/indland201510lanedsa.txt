LA vil have nedsat narkotikakommission
Der er brug for en narkotikakommission, der kan kulegrave narkoloven, mener Liberal Alliance. Det får opbakning fra eksperterne – og heller ikke politikerne afviser ideen


 Skader den danske narkotikalovgivning egentlig mere, end den gavner?
Det spørgsmål vil Liberal Alliance gerne have svar på og foreslår derfor, at der bliver nedsat en narkotikakommission, som skal undersøge de sociale og økonomiske konsekvenser af det nuværende forbud mod euforiserende stoffer.
»Når vi taler om alle mulige andre udsatte grupper, så ved vi, at det er den helhedsorienterede indsats, som er vigtig,« siger Liberal Alliances socialordfører, Laura Lindahl, og fortsætter. »Men når det her handler om den måske mest udsatte gruppe borgere, stofmisbrugerne, så kigger man kun på behandlingsdelen. Hvis vi bare fortsætter med den nuværende politik, er der nok nogle stofmisbrugere, som vi kan prøve at hjælpe, men problemet forsvinder jo ikke.«
Liberal Alliance foreslår derfor i forbindelse med de igangværende forhandlinger om de såkaldte satspuljemidler, at der afsættes fem millioner kroner til en sådan undersøgelseskommission, der skal følge op på den arbejdsgruppe under Sundheds- og Ældreministeriet, som netop har kortlagt behandlingsindsatsen på stofmisbrugsområdet.
Ifølge Sundhedsstyrelsens seneste rapport blev der i 2013 registreret 213 narkotikarelaterede dødsfald i Danmark, mens det tilsvarende tal i 2012 var 210. I perioden 1994-2011 lå tallet på omkring 250 dødsfald om året, dog med 285 narkotikarelaterede dødsfald i 2011.
Trine Ry, leder af Stofrådgivningen, støtter Liberal Alliances forslag med henvisning til, at den nuværende lovgivning i hvert fald ikke afholder de unge fra at prøve de ulovlige euforiserende stoffer. Hver anden ung har prøvet at ryge cannabis.
»Derudover sker der mange spændende ting rundt om i verden i forhold til andre måder at forholde sig til rusmidler på, og det kunne være relevant at få en kommission til se på om nogen af disse erfaringer med held kunne overføres til en dansk kontekst. Så specielt hvis kommissionen også har et fremadrettet perspektiv, der har fokus på, hvilken slags lovgivning og redskaber vi skal have for at nå vores mål, kunne det være helt fantastisk,« siger Trine Ry.
Undersøgende tilgang
Lektor i kriminologi ved Aalborg Universitet, Kim Møller, har svært ved at se, hvad der taler mod nedsættelsen af en narkotikakommission.
»Det kan være svært – og i visse aspekter umuligt – at sætte en pengeværdi på de tilknyttede problemer og gevinster, men det vil efter min overbevisning være en god ide at prøve at gøre det. Hvorfor ikke? Alle andre aspekter af brug af skattekroner endevendes,« siger Kim Møller.
Liberal Alliance har tidligere foreslået at lovliggøre besiddelse af hash og hård narko til eget brug, samt øget brug af medicinsk anvendt cannabis i sundhedssektoren, hvilket har mødt modstand hos et flertal af partierne.
I dag ønsker social- og indenrigsminister Karen Ellemann (V) og flere af de andre partiers socialordførere ikke at kommentere Liberal Alliances forslag på grund af de igangværende forhandlinger om satspuljemidlerne.
»Når man er i et forhandlingsforløb, så er det ikke korrekt at gå ind og sige ja eller nej til de enkelte ting, for vi har jo alle sammen nogle ting, vi gerne vil have med, og andre vi ikke vil have med,« siger Dansk Folkepartis socialordfører, Karin Nødgaard.
Alternativets socialordfører, Torsten Gejl, er dog positivt stemt over at bruge fem millioner kroner af satspuljemidlerne på opgaven (kun Enhedslisten er ikke med i forliget om satspuljen).
»Det lægger sig i hvert fald op ad vores linje med en undersøgende tilgang til spørgsmålet,« siger han.
Selv om en eventuel afkriminalisering i dag kan komme i karambolage med en række FN-konventioner, der regulerer området internationalt, kan disse konventioner være på vej til at blive ændret. Tidligere på måneden kom det frem, at FN’s kontor for narkotikakontrol og kriminalprævention overvejer at opfordre verdens regeringer til at droppe kriminaliseringen af illegale stoffer.
Laura Lindahl håber i hvert fald at komme igennem med forslaget om en narkotikakommission:
»Det ville være ærgerligt, at man ikke vil undersøge et spørgsmål, fordi man er bange for, hvordan svaret – Narkotikakommissionens anbefalinger – vil lyde. Hvorfor skulle vi ikke ønske at blive klogere? Hvis vi gør, som vi altid har gjort, så ændres intet jo.«

