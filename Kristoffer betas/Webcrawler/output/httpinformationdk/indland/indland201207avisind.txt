Avis: Indien vil afslå visum til skandinaver
Som en yderligere eskalering af krisen mellem Danmark og Indien vil visumansøgninger fra både Danmark, Norge og Sverige nu blive afvist, skriver indisk avis


 Indiens vrede over Danmarks behandling af landets udleveringsanmodning i sagen om den terroranklagede Niels Holck får nu håndgribelige konsekvenser, skriver det indiske dagblad The Telegraph. Visumansøgninger fra Danmark, Norge og Sverige vil blive afvist, skriver avisen.
De nye retningslinjer er allerede i værk hos de indiske ambassader i København, Oslo og Stockholm, men endnu ikke officielt annonceret.
Visumstramningerne skal ses som en besked til alle EU-lande om ikke at behandle Indien ’urimeligt’, fortæller en højt placeret regeringskilde til avisen.
Han medgiver, at det kan ramme Indiens forhold til EU. »Men de har mere brug for os, end vi har for dem. Deres investeringer i Indien skaber tusinder af job i deres lande,« siger kilden.
Ingen Ngo’er
Ifølge The Telegraph gælder det alle officielle besøgende, forretningsmænd og ansatte hos ngo’er, men ambassaderne har også fået besked på at udskyde ansøgninger om turistvisum for »næsten alle, der ønsker at besøge Indien,« som avisen formulerer det.
Samtidig kan det få konsekvenser for skandinaviske ngo’er, der arbejder i Indien. Avisen skriver, at skandinaviske borgere tilknyttet organisationer, der arbejder i det urohærgede Nordøst, blandt oprindelige folk, eller i den omstridte Kashmir-provins vil »komme under scanneren« og »nogle få vil blive bedt om at forlade landet, hvis deres aktiviteter anses som værende imod indiske interesser.«
Ifølge avisen straffes Danmark for ikke at have prøvet udleveringsafvisningen af den danske statsborger Niels Holck, i Indien kendt under et af sinedæknavne, Kim Davy, ved højesteret.
Niels Holck er anklaget for i 1995 at smide våben ned over den indiske delstat Vestbengalen tiltænkt den religiøse hindu-kult Ananda Marga.
At Norge i samme omgang underlægges visumbegrænsning, handler ifølge avisen om en helt anden sag.
I maj 2011 blev to børn tvangsfjernet af de norske myndigheder fra deres indiske forældre, der midlertidigt arbejdede i Norge.
De indiske myndigheder var kritiske overfor begrundelsen og mente ikke, at deres norske kolleger behandlede sagen hurtig nok og med nok følsomhed og respekt for kulturelle forskelle.
Artiklen i Telegraf forklarer ikke, hvorfor Sverige også skal pålægges visumbegrænsning.
Det var i går ikke muligt at få bekræftet historien i det danske udenrigsministerium.
ansp@infornation.dk

