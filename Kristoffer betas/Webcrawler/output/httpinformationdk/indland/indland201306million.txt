En million udvandret til andre EU-lande i jagten på arbejde
EU besluttede at bruge 45 mia. kr. på at aktivere især EU’s  syv millioner unge ledige. OECD-tal viser en stor stigning i antallet af øst- og sydeuropæere, der forlader hjemlandet for at finde arbejde. I ny serie rejser vi ud for at møde dem
 
	Lettiske Uvis Paul er et af de utallige børn, der bor hos sine bedsteforældre, fordi hans forældre er rejst til et andet EU-land for at arbejde.


 
	Lettiske Andis Berzins kører mælk for et mejeri, men ikke for det lokale mejeri i Koceni i Letland. Siden 2004, da Letland blev EU-medlem, har han nemlig boet i Coventry i England, fremfor i sit forfaldne, men idylliske hus dybt inde i Teterisu-skoven.

	»Letland blev medlem af EU den 1. maj 2004, og jeg rejste allerede den 9. maj,« siger den 50-årige far til to, der er hjemme på besøg hvert halve år. »Ingen arbejdsgiver vil have mig her,« tilføjer han.

	Erkendelsen af, at der ikke er job i hjemlandet, har medført en stigning i den interne migration i EU på 15 procent fra 2010 til 2011, viser en ny rapport fra OECD. I alt forlod knap en million ud af Europas 26 millioner ledige i 2011 hjemlandet til fordel for et andet EU-land.

	Det er første gang siden masseudvandringen fra Øst til Vest, som Andis Berzins var del af, at den interne migration i Unionen er steget, efter et fald i finanskrisens første år, hvor midlertidige job i lande som Spanien, Italien, Storbritannien og Irland forsvandt.

	»Vores midlertidige tal for 2012 viser, at det er en tendens, der fortsætter,« siger medforfatter til OECD-rapporten Thomas Liebig til Information. Årsagen til stigningen er især de »større forskelle inden for eurozonen« mellem lande i krise og lande, der klarer sig godt, tilføjer han. Ifølge rapporten er antallet af udvandrere fra de hårdest ramte lande – især Grækenland og Spanien – steget med 45 procent fra 2009 til 2011. Især Tyskland har mærket folkevandringen fra Syd til Nord, hvor antallet af græske indvandrere steg med hele 73 procent fra 2011 til 2012, mens det tilsvarende tal for spaniere og portugisere var tæt på 50 procent.

	»Vi oplever en periode, hvor det europæiske arbejdsmarked fungerer på en mere paneuropæisk måde, og hvor vi igen har mere intern mobilitet. Selv om hovedparten stadigvæk er udvidelsesrelateret, så er den mere blandet, fordi vi nu ser større syd-nord-migration,« tilføjer Liebig, der i det store hele mener, at øget jobmobilitet er »positivt«.

	I de baltiske og øst- og centraleuropæiske lande ser de imidlertid en række negative konsekvenser knap 10 år efter, at masseudvandringen begyndte. Mange af dem, der udvandrede – heriblandt Andis Berzins – efterlod nemlig deres børn hos bedsteforældrene. I dag anslås der at være omkring en halv million såkaldte euro orphans i EU.

	»Omkring 10 procent af børnene bliver triste, depressive, og trækker sig ind i sig selv. Børn oplever det som noget virkelig voldsomt, at forældrene rejser. Hvis kun én rejser ud, ender det ofte i skilsmisse,« siger den polske børneombudsmand Marek Michalak.

	 

