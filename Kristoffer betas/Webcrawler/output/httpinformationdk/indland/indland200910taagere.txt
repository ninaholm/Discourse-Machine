Tåge over regeringens interne klimakamp
Klimaministeren indrømmer, at der var en regeringskonflikt om klimaet. Statsministeren tavs om, hvorvidt Connie Hedegaard truede med at gå


 Mystikken breder sig om et stormfuldt møde mellem klimaminister Connie Hedegaard (K) og statsminister Lars Løkke Rasmussen (V) og andre topministre engang i april. 
Statsministeren afviser kategorisk, at der fandt noget møde sted den 23. april, som det har været fremme. Det gør Klimaministeriet også, for da var Connie Hedegaard i Italien. Hendes ministerium mener imidlertid, at de to ministre »sikkert har været et sted samtidig« i ugen forinden. Det får stå hen i det uvisse, om Connie Hedegaard ved den lejlighed truede med at sige op, fordi en embedsmand fra Statsministeriet skulle erstatte hende til et internationalt ministermøde om klima.
Connie Hedegaard indrømmer, at der har været knas i forholdet, men nu er det repareret og alt er godt, forsikrer hun.
»Der var en gammel kontrovers om nogle ting, der er ligegyldige, fordi vi har et godt samarbejde,« siger hun til DR.
Statsminister Lars Løkke Rasmussen kan ikke genkende fremstillingerne af konflikten mellem Statsministeriet og Klimaministeriet, som DR-programmet 21 Søndag har beskrevet. Statsministeren vil ikke svare på, om Connie Hedegaard har truet med at forlade sin stilling.
»Jeg kunne ikke drømme om at kommentere på den slags løse anbringender,« siger han.
Samtidig fortæller han, at han var i Sverige og til skolekomedie den 23. april, som har været nævnt som mødedato. 
»Mødet har ikke fundet sted,« fastslår statsministeren.
Mødet ændrede karakter
Han siger, at topembedsmanden Bo Lidegaard fra Statsministeriet oprindeligt var udset til at deltage i det pågældende klimamøde. Men en række andre lande valgte at sende ministre.
»Så ændrer mødet karakter. I lyset af det træffer jeg den beslutning, at det er den danske klimaminister, der repræsenterer Danmark,« siger han.
Samtidig roser han klima- og energiminister Connie Hedegaard for hendes håndtering af forberedelserne til klimatopmødet i december.
Han afviser, at der er uenighed i regeringen om målsætningerne for topmødet.
»Vi har i regeringen én og kun én målsætning, nemlig at lande den mest muligt ambitiøse, bindende aftale i København,« siger Lars Løkke Rasmussen.
Han mener, at de rige lande skal afsætte nye midler til u-landene i forbindelse med de krav, der stilles til dem i en ny klimaaftale.
Klimaordfører Anne Grete Holmsgaard (SF) kalder det for en prisværdig klar udmelding. Der er nu overensstemmelse mellem ambitionerne i Klimaministeriet og Statsministeriet,
»Det er rigtigt godt, at det endelig lykkes at få en så klar udmelding,« siger hun til Berlingske.dk.
Socialdemokraterne fastholder, at de vil have et samråd med statsministeren for at få klarhed over, om regeringen er enig med sig selv om klimaet.

