Brugerbetaling på uddannelse skal undersøges
Et enigt videnskabsudvalg vedtog i går en beretning imod brugerbetaling på uddannelse. Udvalget opfordrer samtidig regeringen til at undersøge om lovgivningen er klar nok
I går vedtog et enigt videnskabsudvalg alligevel en beretning, der slår fast, at uddannelse skal være et gratis gode i Danmark. Arkiv

Videnskabsminister Helge Sander har gentaget det gang på gang: Der er ikke behov for en lov imod brugerbetaling. Det har venstrefløjen ellers opfordret til flere gange, siden det i efteråret stod klart, at en række danske universiteter stik imod loven og med ministeriets godkendelse har opkrævet brugerbetaling fra de studerende på de såkaldte Erasmus Mundus-uddannelser. Hidtil har regeringspartierne og Dansk Folkeparti dog været imod en sådan lov.I går vedtog et enigt videnskabsudvalg alligevel en beretning, der slår fast, at uddannelse skal være et gratis gode i Danmark. Folketingets Udvalg for Videnskab og Teknologi, som universitetsuddannelserne hører under, opfordrer også regeringen til at se på om lovgivningen er klar nok.Beretningen er blevet til på Enhedslistens opfordring, og partiets forsknings- og uddannelsesordfører Johanne Schmidt-Nielsen ser den enige udvalgsbeslutning som et udtryk for, at regeringen erkender, at der er problemer med brugerbetaling."Erasmus Mundus-sagen er et godt eksempel på, at den nuværende lovgivning på området kan tolkes, fordi det ikke er direkte formuleret, at det er ulovligt, derfor er vi godt tilfredse med, at et enigt videnskabsudvalg nu opfordrer regeringen til at se på om lovgivningen på området er tilstrækkelig," siger Johanne Schmidt-Nielsen.'EU kan ikke pådutte'De konservatives videnskabsordfører Charlotte Dyremose mener ikke, at regeringen har ændret mening, når det gælder sikringen af gratis uddannelse."Jeg mener ikke, at beretningen er nødvendig, for jeg synes, det er ret tydeligt, at den nuværende lovgivning ikke åbner op for brugerbetaling, men vi har stemt for den alligevel, fordi vi er enige i intentionen bag: at vi går ind for gratis uddannelse. Vi kan konstatere, at der en udvikling i gang i landene omkring os med øget brugerbetaling på uddannelse, derfor mener vi ikke, det kan skade at slå fast, at EU ikke kan pådutte os at indføre brugerbetaling," siger Charlotte Dyremose.EU-Kommisionen og ministerrådet har vedtaget, at der skal opkræves brugerbetaling fra alle studerende uanset, hvor de kommer fra, på de fælles europæiske eliteuddannelser kaldet Erasmus Mundus. Forslaget skal op i EU-parlamentet i løbet af sommeren.
