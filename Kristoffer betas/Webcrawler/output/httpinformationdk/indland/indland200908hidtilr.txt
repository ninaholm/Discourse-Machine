Hidtil ringeste service til togpassagerer på Kystbanen
Passagererne på den udliciterede togstrækning på Kystbanen har aldrig fået et så dårligt produkt som nu, viser Trafikstyrelsens seneste opgørelse. Pendlerne raser. Den nye private togoperatør betaler rekordstore store bøder


Pendlerne på Kystbanen føler sig så ilde betjent, at de har set sig nødsaget til at oprette en forening og en velbesøgt hjemmeside for at kunne fortælle hinanden, at de hver især bestemt ikke står alene på stationen med dårlig information, stribevis af forsinkede tog eller aflyste togafgange.Kommunikationen mellem pendlerne på den ene side og på den anden det private selskab DSBFirst, som står for togtrafikken, og Banedanmark er gået helt i hårdknude, siger pendlernes talsmand. Han er blevet lovet forbedringer igen og igen. Men intet sker, fortæller han, og fortsætter:»Kystbanen blev renoveret, så den var helt klar til at køre på. De bedste skinner i Danmark. Vi blev lovet supertog, inden DSBFirst skulle begynde at køre. Det er bestemt ikke sket. Så har vi fået løfter om, at det hele ville blive bedre fra den ene og den anden, hvis blot vi havde tålmodighed. Men der sker ikke noget,« siger Michael Randropp.Togtrafikken på Kystbanen er den hidtil største udlicitering af togtrafik i Danmark. DSB kørte den tidligere og vandt dernæst kørslen i licitationen via aktieselskabet DSBFirst, hvor DSB ejer 70 procent af aktierne. Det skotske transportselskab First de resterende. At der bliver budt via et selvstændigt selskab, er et af kravene til DSB, når man vil byde på kørsel i licitation. Det sker, da økonomien i det 'store' DSB og selskabet ikke må sammenblandes.Bod på 10 millioner kr.Trafikstyrelsen er ansvarlig for licitationen. I kontraktperioden på syv år sparer staten mere end en milliard kroner i forhold til tidligere, har styrelsen beregnet. Men lige nu viser andre beregninger foretaget af chefkonsulent i Trafikstyrelsen, Benny Mølgaard Nielsen, at den samlede service til kunderne er den hidtil ringeste siden starten af året. Nedgangen har været støt siden marts måned. Det skyldes især problemer med signaler, med skinnearbejde og forsinkede tog. Chefkonsulenten oplyser videre, at det som udgangspunkt ikke var forventningen, at den nye operatør skulle betale bod for, hvad der betegnes som 'dårlig kvalitet'.Men i første kvartal blev der betalt bod på 9,9 millioner kroner. I det seneste blev det til 8,2 millioner. I alt 18,1. Beløbene svarer til, at DSBFirst modtager omkring 90 procent af det vederlag, de var stillet i udsigt.»De tal ryster mig, men bekræfter, hvad det er, vi oplever. Det er ganske simpelt utilfredsstillende, og vi er på noget af de laveste niveau nogensinde. Når jeg taler med Trafikstyrelsen, siger man, at det er blevet bedre med DSBFirst. Alligevel betaler de store bøder. Hvordan skal vi forstå det her,« siger pendlernes talsmand.DSB's adm. direktør, Søren Eriksen, der også er bestyrelsesformand i DSBFirst, siger i DSB's medarbejderavis:»DSBFirst har også været ramt af endda rigtig dårlig rettidighed - men her er det alene det svenske sporarbejde, der har givet dårlig rettidighed på Kystbanen, mens de forsinkelser, som DSBFirst er skyld i, har ligget på et acceptabelt niveau.«Benny Mølgaard Nielsen siger, at det samlede resultat passagerne oplever, der skyldes infrastrukturen og togselskabet, på ingen måder er acceptabelt.DSBFirst betaler ikke bod for de forsinkelser, andre er skyld i, forklarer han, og hvad den nye operatørs præstation angår, siger han, at det går fremad. Det er hans forventning, at bodsbetalingen kan vendes til bonus på et tidspunkt.Et uddrag af augusts nyhedsbrev fra Pendlerklubben På Kystbanen taler også sit eget sprog:»Ud over disse elendige rettidighedstal er manglende information skyld i, at passagerer ikke kommer med de tog, som afgår, da passagererne er henvist til de forkerte afgangsspor. Vi er ligeglade med, hvad årsagerne er til dette, og hvem som har skylden. Vi vil have det, vi er blevet lovet ... «Det fortsætter i samme spor, så at sige:»Det skriger til himmelen. Vi har igennem de første mange måneder forsøgt at være konstruktive, hvor repræsentanter for de forskellige afgange har meldt ind, hvad de har oplevet. Dette gjorde vi for at hjælpe Kystbanen godt på vej for vores alle sammens skyld. Vi må dog konstatere, at vi står med ensartede problemer igen og igen. Jeg foreslog derfor at tage et samlet møde med DSBFirst og Banedanmark, hvilket man ikke har ønsket. Bolden er derfor spillet over til Trafikstyrelsen, som vi har fået en god dialog med og de nikker genkende til vores oplevelser og er enig i problemstillinger, som vi har påpeget. Hilsen en ærgelig talsmand for Kystbanen, Michael Randropp.«
