For megen snak i den grønne væksts snakkeklub
Vejen frem er at skabe ’villige koalitioner’ af de virksomheder, lande og organisationer, der faktisk vil handle, siger manden, der har indledt omstillingen af giganten Unilever fra miljøsynder til grøn foregangsvirksomhed
’Min observation gennem syv år som generalsekretær er, at endskønt politiske ledere i høj grad har forpligtet sig på visioner for fremtiden, bliver de let hæmmede af folkestemninger eller af at opnå kortsigtede gevinster, fordi de har en vis begrænset mandatperiode,’ siger Ban Ki-moon (nr. tre fra højre).


 
	En slipseklædt veteran fra de tidligere konferencer i Global Green Growth Forum, GGGF, og fra talløse andre højprofilerede bæredygtigheds-seancer gennem mange år kommer hen og næsten hvæser:

	»Så mødes vi igen. Her er de samme politikere, erhvervsledere, organisationsfolk som alle de andre gange, og de vil sige det samme en gang til. Men hvad sker der? Ingenting.«

	Bemærkningen falder ved indgangen til Eigtveds Pakhus på Christianshavn, hvor den danske regering i denne uge har været vært for tredje år i træk for det, der blandt venner blot hedder 3GF. Et betydeligt opbud af politibetjente, sikkerhedsfolk, tv-kameraer og smilende assistenter fra udenrigstjenesten tager imod de tilrejsende premierministre, CEO’er, FN-udsendinge, internationale organisationsrepræsentanter og andre deltagere i to dages plenumdebatter, workshops og morgenmadssessioner.

	Og der er vitterlig noget deja-vu over det.

	»Vi har taget vigtige skridt. Men meget skal stadig gøres. Udfordringens enorme omfang fordrer, at vi ændrer vores måde at tænke på,« siger forummets vært, statsminister Helle Thorning-Schmidt (S) i sin velkomst til de op mod 500 deltagere.

	»En del af svaret er en gradvis omstilling til en grøn økonomi. Med effektiv anvendelse af ressourcer og med mindre negativ virkning på bæredygtigheden.«

	Samme budskab som på 3GF-konferencen i 2012, om end tonen da forekom mere alvorstynget:

	»Verden bevæger sig for langsomt mod en grøn økonomi,« lød meldingen dengang fra statsministeren, der beklagede, at det internationale samfund kun talte i overskrifter, men ikke vedtog præcise mål og køreplaner.

	»På et tidspunkt hvor den grønne dagsorden har tabt fart, vil vi, at processen kommer tilbage på sporet, og at gode hensigter omsættes til handling,« sagde hun.

	Mest alarmeret var Thorning-Schmidt nok på det allerførste 3GF-møde for to år siden:

	»Vi har hørt de grønne ord før. Udfordringen nu er at omsætte grønne ord til grøn handling.«

	»Lad mig være ekstremt tydelig: Vi må være rede til at træffe hårde beslutninger. Dette er ikke et simpelt win-win-forslag. Nogle dele af vort samfund vil blive negativt påvirket af de skridt, vi er nødt til at tage for at nå disse mål. Det er vi nødt til at gøre helt klart,« understregede statsministeren tilbage i 2011.

	Denne gang er det lykkedes de danske arrangører at sikre regeringschefen selskab på podiet af Sydkoreas, Frankrigs og Etiopiens premierministre foruden ministre og viceministre fra Kenya, Qatar, Kina og Mexico. Men det rykker ikke rigtig. Bortset fra opsigtsvækkende tal fra Kina, hvor alt er stort – 100.000 megawatt vindkraft i 2015 og 35.000 megawatt sol, fortæller viceminister Liu Qi – er talerne rutineprægede.

	»Vi har brug for konsensus. Vi har brug for, at befolkningen bakker op. Det afgørende er at mønstre en positiv tilgang. Folk vil ikke føle sig skyldige,« siger Frankrigs Jean-Marc Ayrault.

	»Qatar vil fortsat arbejde utrætteligt sammen med jer for at klare disse udfordringer,« læser oliestatens miljøminister Al-Hemaidi fra sit manuskript.

	I konferencesalen begynder folk at tjekke deres iPhones for mere ophidsende budskaber.

	De nye koalitioner

	Men så sker det, som ofte sker, når disse store internationale events om bæredygtigheden finder sted. En eller flere CEO’er fra denne verdens multinationale giganter får mikrofonen og begynder at sige radikale ting. Her i Eigtveds Pakhus er det bl.a. Mærsk, IKEA og Nikes direktører, der forlanger, at politikerne tager sig sammen og sikrer regulering og rammer, som giver erhvervslivet mål at styre og investere grønt efter.

	Men det er Paul Polman, der stjæler billedet. Den 57-årige hollænder, der ville være præst eller læge, men blev økonom og siden 2009 har siddet som CEO for Unilever, det multinationale selskab, som med 150.000 medarbejdere i 100 lande producerer 400 varemærker inden for fødevarer, vaskemidler og hygiejne. Et selskab, hvis produkter bruges af to milliarder mennesker hver dag, og hvis omsætning er vokset med 30 pct. til over 380 mia. kr. i Polmans tid. Og et selskab, som nu er i gang med en stor omstilling fra at være skydeskive for Greenpeace og andre ngo’er for bl.a. at ødelægge regnskoven via sit køb af palmeolie til at blive, hvad chefen kalder et bæredygtigt selskab, som over 10 år skal halvere sit økologiske fodspor. Ifølge Polman annoncerede han omstillingen på sin første dag som CEO – det var dagen, hvor han ikke kunne fyres.

	Det globale selskab har sat sig 50 konkrete mål. Såsom at sikre, at alle Unilever-producerede fødevarer er baseret på bæredygtig landbrugspraksis, at skabe 500.000 nye job for småbønder, at halvere CO2-udledningen ved produktion og brug af Unilevers produkter, halvere vandforbruget og affaldsmængden til lossepladser m.m.

	»Der er for mange paneldiskussioner som denne, alt for mange teoretiske diskussioner,« siger Paul Polman fra podiet.

	I stedet for flere ord, store konferencer og abstrakt tale om globalt lederskab vil han have ’koalitioner af villige’, som sætter sig sammen, finder konkrete løsninger og fører dem ud i livet.

	»De kræfter, der er imod forandring, får en uforholdsmæssig stor andel af dækningen i mange medier. De bruger en uforholdsmæssig stor del af pengene. Og de siger én ting her, mens deres lobbyister siger det modsatte der. Det er vi meget bevidste om, vi er ikke naive,« siger han.

	Samtidig er de store internationale institutioner og fora størknede i deres form, og de nationale politikere alt for kortsigtede i deres tidshorisont. Derfor arbejder Polman med at opbygge koalitioner af dem, der faktisk vil forandring. F.eks. så nogle af de store aktører, når det handler om CO2-udledning – selskaber som Walmart, Nike, IKEA og Unilever – sætter sig sammen med bl.a. FN’s miljøkontor UNEP og progressive regeringer og frem mod 2015 laver planer for, hvad der konkret skal gøres i transportsektoren, energisektoren, fødevaresektoren etc.

	»Man behøver ikke mere end 30-40 af de største virksomheder for at sætte gang i omstillingen,« siger han.

	»Jeg har en opfordring til regeringerne og virksomhederne, der er til stede her: Slut jer til sådanne koalitioner. Hold op med at agere løsrevet. Vi ved, hvad der skal gøres.«

	Den ny forbrugermagt

	Drivkraften for Unilever-chefen er ikke bare omtanken for miljøet. Det er også omtanken for virksomhedernes overlevelse. På flere niveauer.

	»Prisen for ikke at handle er større end prisen for at handle. De selskaber, vi samarbejdede med sidste år, havde antagelig klimarelaterede ekstraomkostninger på 300 mio. i form af oversvømmelser, tørke, ustabile fødevarepriser osv.«

	Samtidig koster det virksomhederne dyrt, hvis de mister forbrugernes tillid.

	»De store selskaber ser deres markedsværdi svinge 10 gange så meget op og ned som nogensinde før. Det skyldes, at folk har fået nok af uansvarlig adfærd, hvad enten det handler om sikkerhed og arbejdsforhold eller forbrug af knappe ressourcer, der faktisk tilhører de kommende generationer – folk accepterer det ikke mere.«

	De stemmer med tegnebogen og fjerner det forretningsmæssige grundlag for virksomheder, der agerer uansvarligt, siger Polman. Eller organiserer kampagner via netværk og sociale medier.

	»Efter Kina og Indien er Facebook den største nation i verden. Forbrugerne – især de unge – har opdaget denne mulighed for at kræve ordentlig besked eller for at samle sig.«

	Det er en trussel for de virksomheder, der ikke handler ansvarligt. Men også et redskab for omstillingen.

	»Hvis vi mobiliserer dem, kan vi virkelig skabe forandring. Og det sker. De mennesker, der samledes på gaden i Brasilien, Tyrkiet, Egypten og andre steder i verden, er de unge. På to minutter kan de få en million på gaden i Brasilien.«

	Barrierer

	For Unilevers CEO er målet at »kunne se alle i øjnene og sige: Vi bidrager til samfundet, vi tager ikke noget fra samfundet«.

	Men der er barrierer.

	»Der mangler lederskab. Den gennemsnitlige embedsperiode for en CEO er tre år og for politikere endnu kortere, og derfor er mange optaget af deres omdømme eller genvalg.«

	Samtidig er mange virksomhedsledere presset af aktionærerne til kortsigtet gevinst. Paul Polman kalder det »absurd«, at man i multinationale selskaber, der skal investere i fremtiden, må bruge enormt mange kræfter på hver 90. dag at fremlægge et kvartalsregnskab for aktionærerne. Derfor har han straks ved sin ansættelse i Unilever afskaffet kvartalsregnskaberne.

	Polman, som synes, der er for mange paneldebatter i verden og for megen snak, deltager i flere af dem på 3GF-mødet og siger flere opsigtsvækkende ord. Man kan mærke på mødedeltagerne, at oplevelsen af et sådant personligt, brændende engagement nærer det håb, som ellers har lidt trange kår mellem de mange bæredygtighedsveteraner i mørke jakkesæt og spadseredragter.

	En af veteranerne, også i rollen som optimist, er Nikes vicepræsident for bæredygtighed, Hannah Jones. Hun er overbevist om, at erhvervslivet i dag står ved et tipping point, hvor tilstrækkelig mange af de store selskaber sadler om og trækker andre med sig.

	»Nogle gange har det kunnet føles ensomt og ubehageligt at gå foran, men det ændrer sig. Jeg siger med William Gibson: Fremtiden er ankommet, den er bare ikke ligeligt fordelt endnu.«

	Uden for Eigtveds Pakhus minder sommertemperaturerne sidst i oktober om, hvad fremtiden også rummer.

