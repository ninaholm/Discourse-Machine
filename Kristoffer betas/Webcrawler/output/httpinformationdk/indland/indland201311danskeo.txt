De danske økonomistuderendes oprør har mistet gejsten
Sidste år startede danske økonomistuderende en kritisk studenterforening, der vil have mere mangfoldig undervisning. Den har ikke haft stor succes, erkender en af personerne bag


 
	Det nåede også forsiden af Information, da en gruppe økonomistuderende på Københavns Universitet i maj sidste år gik sammen i den kritiske studenterforening ’Kritiske Politter’. Halvandet år efter vil foreningen stadig gerne have ændret økonomiundervisningen, men der er ikke megen gejst tilbage i det kritiske projekt, der foreløbig ikke har ført til ændringer på studiet. Det fortæller Christian Duffau-Rasmussen, talsperson for Kritiske Politter.

	»Økonomi har en storebror. Vi ser meget op til fysikere. Man har prøvet at formulere modeller, der skal være universelle. Men hvis man tager udgangspunkt i, at modellen skal være universel, giver det ikke så meget mening at have modstridende teorier. Vi vil prøve at ændre det, så man får et mere samfundsvidenskabelig syn og mindre fysisk syn. Vi vil gerne have mere pluralisme.«

– Hvad er der sket, siden I startede foreningen sidste år?

	»Vi har holdt nogle arrangementer. Og vi har skrevet et oplæg til instituttet, hvor vi foreslår specifikke måder at ændre undervisningen på, så den bliver mere kritisk og mere pluralistisk.«

– Institutlederen fra Økonomisk Institut siger, at det ikke er hans oplevelse, at de økonomistuderende er utilfredse eller savner mere pluralisme. Hvad er din oplevelse?

	»Det tror jeg, han har ret i. Den generelle stemning på studiet følger det, man bliver undervist i. Når man starter på første år og lærer en særlig måde at tænke på, en særlig måde at analysere økonomi på, er det også den, man vil følge.«

	»Det er ikke undervisningens kvalitet, vi kritiserer. Det er mere den grundlæggende tilgang. Et eksempel: Alle andre samfundsvidenskabelige studier – statskundskab, sociologi, psykologi, antropologi osv. – dem, vi deler undervisningslokaler med til daglig, de har enten teorihistorie eller videnskabsteori på første år. På økonomistudiet er teorihistorie et valgfag, man kan vælge på kandidaten. Og videnskabsteori ligger på sjette semester. Du har overstået alt din introducerende teori, og så får du – som et lille ’men’ – noget videnskabsteori. Det er den diametrale modsætning til de andre samfundsvidenskabelige studier, vi prøver at gøre op med. Det er tilgangen til videnskaben og ikke videnskaben i sig selv. Vi er ikke kritikere af teorien, det har vi ikke faglig formåen til, vi er kritikere af måden, økonomi bliver undervist på.«

– I fik megen omtale, da I kom med initiativet sidste år. Institutlederen siger, at der ikke er sket ændringer på studiet siden. Kan du forstå, hvis nogen tænker, at det er et oprør, der er løbet lidt ud i sandet?

	»Ja, det kan jeg godt forstå. Det er måske også sandheden. Det er nogen gange svært at holde gejsten. Hverdagen melder sig. Jeg tror, det er det bedste, man kan sige.«

	 

