Bred opbakning til Bendtsen i bijobsag
Selv Socialdemokraterne bakker Bendt Bendtsen (K) op efter anklager om interesse­konflikter i forhold til EU’s råstofspolitik. Bendtsen har intet ulovligt gjort, og der er ingen dokumentation for problemer, påpeger ekspert


 Den tidligere konservative partiformand Bendt Bendtsen får nu en kærkommen håndsrækning efter anklager om problematisk bijobberi i Europaparlamentet.
Både Venstre, Socialdemokraterne og en ekspert i lobbyisme afviser de anklager om dobbeltspil, som Ekstra Bladet i går offentliggjorde. Ifølge historien i Ekstra BLadet skal Bendt Bendtsen have plejet egne særinteresser parlamentet, fordi han både går ind for udvidet adgang til Grønlands råstoffer og samtidig har bestyrelsesposter i to maritime virksomheder, som ifølge en kritisk ngo-rapport kunne profitere af råstofsstrategien.
»Men vi er helt enige med Bendt Bendtsen på det her område,« lyder det fra det socialdemokratiske medlem af parlamentsudvalget, Britta Thomsen, som  har deltaget i møder om emnet sammen med Grønlands landsstyreformand, Kuupik Kleist, og Bendt Bendtsen.
Tynd kritik
Eklstra Bladets historie bygger på en rapport fra anti-lobbyorganisationen Corporate Europe Observatory, som oplyser, at Bendt Bendtsen skal have opført sig særligt aggressivt i sagen om Grønland. Der er dog hverken dokumentation for, at de virksomheder, som Bendtsen har bestyrelsesposter i, skulle komme til at tjene på den grønlandske råstofsudvinding, eller for, at Bendt Bendtsen skulle have ladet sig påvirke til at mene noget bestemt.
Venstre-medlemmet af EU-Parlamentet Jens Rohde, som er næstformand i det udvalg, hvor råstofsinitiativet er blevet diskuteret, afviser også, at Bendt Bendtsen skulle have opført sig afvigende eller, som rapporten konstaterer ,»aggressivt«
»Det har jeg ikke oplevet,« siger Rohde og understreger, at der for ham at se ikke er noget i vejen med at pleje en interesse, eftersom det er politikernes opgave
»Politik handler om interessevaretagelse. Ligesom du ikke ville forbyde en landmand at sidde i Folketinget  og stemme hverken det ene eller det andet. På samme måde bør reglerne gælde for parlamentsmedlemmer, herunder Bendt Bendtsen,« siger Jens Rohde.
Intet ulovligt
Heller ikke ekspert i lobbyisme Mads Christian Esbensen har noget at udsætte på Bendt Bendtsens rolle i forhold til råstofinitiativet.
»Jeg deler ikke opfattelsen af, at her er et stort problem,« siger han og forstætter:
»Bendt Bendtsen har ikke gjort noget ulovligt. Han har bijob, ligesom hver ottende parlamentsmedlem har. Derfor er det ikke et principielt problem, ligesom der heller ikke konkret er noget, som indikerer, at Bendtsen har ladet sit bijob påvirke sine synespunkter i parlamentet.«
Hos Dansk Folkeparti anviser Morten Messerschmidt mellemveje, som man kan vælge at gå for at undgå eventuelle interessekonflikter. For eksempel bad han selv om at blive fritaget fra Landbrugsudvalget i EU, da han fik en ulønnet post som bestyrelsesmedlem i Havets Hus, et forsknings- og oplevelsescenter tilknyttet Kattegatcenteret.
»Hvis man som politiker har et hverv ved siden af det politiske, stiller det større krav til, hvordan man agerer politisk. Det kan f.eks. betyde, at man udtræder af udvalg eller undlader at stemme,« siger Messerschmidt og tilføjer:
»Jeg vil ikke tage stilling til Bendts sag, men for mit vedkommende har det været vigtigt at sende et signal om, at jeg adskiller tingene. Også for at undgå at blive kritiseret for at blande interesser sammen,« siger han.
Bendtsen selv har intet til overs for kritikken:
»Jeg kan fuldstændig afvise det hele,« siger han og uddyber:
»Jeg har ingen særinteresser her, og jeg synes faktisk, jeg bliver en bedre politiker af at være engageret i det private erhvervsliv. At påstå at disse virksomheder skulle have interesse i udvinding af sjældne jordarter på Grønland er derudover fuldstændig ude i hegnet,« siger Bendt Bendtsen.
Han påpeger, at de to bestyrelsesposter ikke just udgør en guldgrube for ham. I den ene virksomhed får han intet honorar, mens han i den anden får 15.000 før skat om året.
Bendt Bendtsen forventer ikke, at sagen får yderligere konsekvenser herfra.
»Det betyder intet, for der ikke noget i det. Jeg sover lige så godt i nat, som jeg gjorde i går.«


