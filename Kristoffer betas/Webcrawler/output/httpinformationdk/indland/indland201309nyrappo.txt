Ny rapport: ’Danmark har skabt grøn vækst’
Trods det danske BNP’s fordobling er det lykkedes at nedbringe CO2-udledningerne, siger ny analyse. Men det holder ikke, mener tænketank


Selv om Danmarks økonomi er fordoblet siden 1975, er udledningerne af CO2 faldet. Danmark har dermed præsteret ’absolut afkobling’ mellem bruttonationalproduktets vækst og udviklingen i udledningerne af drivhusgasser.Det konkluderer en ny undersøgelse foretaget af den globale revisions- og analysevirksomhed PricewaterhouseCoopers (PwC) for The European Climate Foundation. PwC har sammenlignet resultater af den førte energipolitik i Danmark, Sverige, Tyskland, Storbritannien og Holland, og de finder, at alle landene minus Holland har præsteret en absolut afkobling mellem BNP og CO2-udledning.Rapporten understreger dog fra start et vigtigt forbehold: Landenes transportsektorer er ikke medtaget i analysen. Det har ikke mindst betydning for Danmark, hvor den store handelsflåde ikke blot bidrager til det danske BNP, men også er ansvarlig for betydelige CO2-udledninger.Men ses der bort fra transportsektoren, så er den danske energipolitik ifølge PwC en succeshistorie. Rapporten bruger udtrykket ’dekarbonisering’ om nedtrapningen af den fossile energi og CO2-udledningerne og fastslår for Danmark, at når BNP er vokset med én pct., er CO2-udledningerne faldet med 0,5 pct. som gennemsnit for perioden.»Danmark har dekarboniseret sin økonomi ved brug af vedvarende energi og naturgas i stedet for kul og olie samt øget energieffektiviseringen ved hjælp af fjernvarme og kraftvarmeværker,« skriver PwC.Af de undersøgte lande er Danmark i dag det, der har den største andel af vedvarende energi i energiforsyningen.»Danmark har stimuleret væksten i industrien for ny vedvarende energi og energieffektivisering ved at skabe et hjemligt marked og investere i forskning og udvikling,« påpeges det.Rapporten understreger, at det private ejerskab til vindmøller via lokale vindmøllelaug i de første mange år var en afgørende faktor bag succesen for den danske vindmølleindustri. Det ændrede sig fra 1998 med liberaliseringen af energisektoren, som åbnede for, at investorer uden for lokalområdet kunne opføre og eje møller, »resulterende i et fald i den folkelige deltagelse« i projekterne.Den modstand mod nye mølleprojekter, som efterfølgende er dukket op, har siden ført til en beslutning om, at 20 procent af hvert enkelt nyt projekt skal ejes af personer i lokalområdet.Rapporten siger, at Danmarks resultater med at øge energieffektivisering var størst frem til år 2000.»En del af energibesparelserne ædes op af ’rebound-effekten’,« advarer PwC med henvisning til det fænomen, at energibesparelser også giver pengebesparelser, som tit omsættes i nye ting og aktiviteter, der i sig selv indebærer et nyt og ekstra energiforbrug.Industrien skånetEn drivkraft bag energibesparelserne har været, at de danske energipriser er steget over tid »og i dag er blandt de højeste i EU«.Det gælder dog ikke elprisen for industrivirksomheder, som »i dag er 13 pct. lavere end EU-gennemsnittet«.»Den danske energiindustris konkurrenceevne er blevet beskyttet via afgiftsundtagelser,« bemærkes det. Den tidlige mærkbare satsning på vedvarende energi og især vindmøller har banet vejen for, at den danske vindmølleproducent Vestas har en global markedsandel på 12,7 pct., samt at eksport af vindmøller og anden energiteknologi i 2011 stod for 11 pct. af den samlede danske eksport. At det varer ved er imidlertid ikke givet, advarer rapporten.»For at forblive konkurrencedygtig må den danske vindkraftindustri skabe innovation i et højere tempo, sikre højere kvalitet og/eller reducere omkostningerne ved at flytte produktionen til lande med lave omkostninger.«CONCITO afviserBundlinjen er ifølge PwC, at Danmark har præsteret den eftertragtede absolutte afkobling af den økonomiske vækst og CO2-udledningerne – ifølge nogle definitionen på grøn vækst. Den grønne tænketank CONCITO er skeptisk.»Rapporten slår fast, at fremme af vedvarende energi og energibesparelser ikke er nogen hindring for økonomisk vækst – tværtimod. Men den viser ikke, om Danmark reelt har afkoblet den økonomiske vækst fra klimabelastningen,« siger projektleder og kommunikationschef Michael Minter, CONCITO.»En faglig korrekt vurdering af dette vil nemlig kræve, at man også medregner det stigende CO2-udslip fra transportsektoren samt udslippet fra produktionen af alle de varer, vi importerer. Derudover bør man tage højde for, at Danmarks store indtjening fra skibsfarten er med i opgørelsen af vores BNP, mens CO2-udslippet fra skibsfarten ikke er medtaget. Lader man disse forhold indgå i vurderingen, kan vi med sikkerhed sige, at Danmark ikke har opnået en absolut afkobling. Man kan endda stille spørgsmålstegn ved, om vi har opnået en relativ afkobling,« siger Michael Minter.Han er på linje med Danmarks Statistik, som har vist, at hvis udledningerne fra den store danske handelsflåde – primært A.P. Møller-Mærsk mange containerskibe – medregnes i CO2-regnskabet, så har »der for den danske økonomi som helhed ikke (…) fundet nogen afkobling sted i tyveårsperioden fra 1990 til 2010.«&nbsp;
