Forslag: Glade studerende skal udløse flere penge
Universiteterne skal fremover belønnes efter, hvor tilfredse deres studerende er. Det foreslår Danske Studerendes Fællesråd, der præsenterer sin egen taxametermodel, dagen inden regeringens Kvalitetsudvalg præsenterer sin første rapport


 
	Alle vil gerne have bedre kvalitet i uddannelserne, og de bedste til at vurdere, om det sker, er de studerende selv. Det mener Danske Studerendes Fællesråd (DSF), der derfor vil lade studenter- evalueringer spille en nøglerolle i forbindelse med fordelingen af uddannelsesmidler til universiteterne.

	»Kvalitet og medindflydelse hænger sammen for os. Vi vil sikre, at universiteterne økonomisk bliver holdt op på, om de leverer studiemiljøer, der udfordrer de studerende. Der er det vigtigt, at universiteterne lytter til de problemer og udfordringer, de studerende har,« siger Jakob Ruggaard, formand for Danske Studerendes Fællesråd.

	Det nye fokus på glade studerende er blot ét af elementerne i et forslag til et nyt taxametersystem for universiteterne, som Danske Studerendes Fællesråd præsenterer i dag. Forslaget lægger også vægt på studenteraktivitet og social mobilitet, mens det lægger mindre vægt på beståede eksamenspoint, de såkaldte studenterårsværk (STÅ).

	Det nuværende taxametersystem tilskynder nemlig i for høj grad universiteterne til at sende de studerende hurtigt og billigt igennem med sit ensidige fokus på at afkorte studietiden, mener Jakob Ruggaard.

	»Der har været for mange incitamenter til bare at mase studerende igennem i stedet for at se på, hvor dygtige vi kan blive. Især i en tid med høj ledighed skal man hellere fokusere på kvalitet,« siger han.

	Væk med fremdrift

	Ideen er, at de studerendes taxameterforslag skal træde i stedet for det nuværende taxametersystem, færdiggørelsesbonussen og den netop vedtagne fremdriftsreform, der ligeledes skal belønne universiteterne for at afkorte studietiderne.

	Den sidste del kan de studerende glemme alt om, siger Venstres uddannelses- og forskningsordfører, Esben Lunde Larsen. Men han er åben for at diskutere, om studentertilfredshed skal spille en rolle i et eventuelt nyt uddannelsestaxameter.

	»I øjeblikket har vi det mindst ringe taxametersystem, men det har også sine åbenlyse uhensigtsmæssigheder,« siger Esben Lunde Larsen.

	For at undgå unødigt bureaukrati foreslår de studerende at indbygge de nye studenterevalueringer i de studiemiljøundersøgelser, som universiteterne i forvejen laver. Men den idé tror formand for Rektorkollegiet Ralf Hemmingsen ikke på.

	»Jeg er bange for bureaukratiet i denne model. Jeg ved, at de studerende også gerne vil have flere penge til uddannelser, men jeg tror, at pengene hurtigt vil ende med at gå til at levere data til modellen,« siger Ralf Hemmingsen i en skriftlig kommentar.

	Frygter nye anbefalinger

	De studerendes forslag kommer dagen inden regeringens Kvalitetsudvalg præsenterer sin første rapport, der netop forventes at omtale taxametersystemet. Studenterformand Jakob Ruggaard lægger ikke skjul på, at DSF’s udspil også er et forsøg på at få værdier som medindflydelse og social lighed ind i en debat, der hidtil har handlet meget om beskæftigelse.

	»Vi vil selvfølgelig også gerne gardere os imod endnu mere uheldige incitamenter, som Kvalitetsudvalget kunne foreslå,« siger Jakob Ruggaard.

	Af samme årsag vil Uddannelses- og forskningsminister Sofie Carsten Nielsen (R) ikke tage stilling til de studerendes forslag, før hun har hørt de andre forslag på området.

	»Jeg er enig i, at vi skal gøre mere for social mobilitet, og at studenterbedømmelser er vigtige og måske skal fylde mere. Men om det også skal indgå lige i den måde, vi betaler til uddannelser på, vil jeg ikke lægge mig fast på,« siger hun.

	Hun holder fast i, at fokus også skal være på, at de studerende kommer hurtigere igennem.

	»Men det er et problem, hvis taxametersystemet er med til at forhindre højere kvalitet i uddannelserne,« siger Sofie Carsten Nielsen.

