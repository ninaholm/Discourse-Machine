SF’s venstrefløj vil diskutere boligskatter
De tabte på SF’s landsmøde, men et halvt år senere vejrer partiets venstrefløj morgenluft, efter Vilhelmsens chance for at vinde formandsvalget i partiet vokser. Også kandidaten selv vil ’politikudvikle’


Flere af SF’s formandskandidat Annette Vilhelmsens støtter sætter atter boligskatter og overførselsindkomster på den politiske dagsorden.Efter at Annette Vilhelmsen har åbnet mulighed for at diskutere dagpengeforringelserne »på den lange bane«, opfordrer støtterne hende til netop også at diskutere rigtigheden i at forringe overførselsindkomsterne og fredningen af boligejernes rentefradrag. Begge dele er resultater af SRSF-regeringens skatteaftale med Venstre og Konservative. Ifølge aftalen er boligskatterne fredet helt frem til 2020.»Vi har jo selvfølgelig lavet en aftale om, at boligskatterne rører vi ikke. Og det er en del af regeringsgrundlaget. Men efter næste folketingsvalg håber jeg, at de kan komme i spil igen,« siger tidligere folketingsmedlem Kresten Touborg.Sammen med blandt andre Annette Vilhelmsen, Özlem Cekic og Karina Lorentzen var Kresten Touborg forud for SF’s landsmøde i april – og altså før skatteaftalen – ikke alene med til at stille forslag om »på sigt« at regulere boligbeskatningen. De forslog, at »overførselsindkomsterne ikke skulle udhules«. Begge forslag faldt.En anden af forslagsstillerne, tidligere folketingsmedlem Pernille Frahm, ønsker i dag ikke at sige, hvem hun støtter i formandsvalget. Det sker af »frygt for, at det kan skade vedkommende«, som Pernille Frahm udtrykker det. Men hun står ved sine tidligere forslag.»Jeg er enig i, at der er et regeringsgrundlag, som er forhandlet og aftalt – og så er den ikke længere. Men derfor kan man da godt tage disse ting op hen ad vejen. Man mener jo noget, fordi man mener det,« siger Pernille Frahm.Ifølge Thomas Krog, medforslagsstiller, folketingskandidat og formand for socialudvalget i Brønderslev Kommune, skyldtes nederlaget på landsmødet snarere, at SF’s medlemmer frygtede, at forslagene ville besværliggøre skatteforhandlingerne, end at medlemmerne ikke var enige.»Jeg både håber og tror, at vi kommer til at se på boligskaterne igen – uanset hvem der bliver formand. Det er vi nødt til, når vi skal spare så mange steder. Så kan det godt være, at timingen ikke er den rigtige i dag, men SF skal turde sige, hvad vi mener. Og der har SF fejlet,« siger Thomas Krog. Tidligere folketingsmedlem og medforslagsstiller Leif Hermann er enig: »At være i regering skal ikke afholde partiet fra at mene noget. Ellers kan man lige så godt ophøre med at være parti.«Vilhelmsen vil politikudvikleEndnu en af forslagsstillerne, tidligere folketingsmedlem Hanne Agersnap, advarer dog mod at skrue forventningerne for højt i vejret.»Annette Vilhelmsen vil selvfølgelig klart trække i den retning, som hendes ændringsforslag indikerer. Jeg tror dog ikke på nogen større ændringer i regeringens politik. Så jeg er lidt nervøs ved at rejse forventningerne til hende. Det bliver mere et spørgsmål om, hvor meget SF tør udfordre med vores politik i forhold til regeringens politik,« siger hun.Selv er Annette Vilhelmsen forsigtig med at udtale sig om såvel boligskatter som overførselsindkomster, efter at hun i går igen og igen måtte understrege, at hendes udtalelser om dagpengesystemet ikke anfægter regeringsgrundlaget.»Selvfølgelig er jeg loyal over for regeringsgrundlaget, men på lang sigt skal vi også turde politikudvikle på de svære ting. Det er jo ikke anderledes end Radikale, som lige har vedtaget, at de efter 2020 vil prøve at tage fat i det med boligskat. Det er fint at melde ud og sige, at det kan man arbejde med. Og der er i hvert fald behov for, at vi i SF får diskuteret, hvordan vi diskuterer de her ting!«
