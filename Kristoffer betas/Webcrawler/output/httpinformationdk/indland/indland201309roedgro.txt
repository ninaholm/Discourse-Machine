Rød-grønt trafikkryds skal stoppe Venstre
Venstres modstand mod togfonden giver SRSF to fordele: Regeringen står pludselig alene med en vindersag, og de langstrakte investeringer fremstår mere ambitiøse, end de i realiteten er


 
	Endelig er det lykkedes for SRSF-regeringen at skabe en letforståelig kombination af en højere skatteregning til big business og fælles investeringer i offentlig service. Selv om ingen kan forklare den indre logik i, at øget beskatning af de udenlandske olieselskaber i Nordsøen skal gå direkte til en opgradering af det nedslidte jernbanenet i et lukket cigaræske-system, står regeringspartierne med en sjælden succes.

	Multinationale olieselskaber er lige så forhadte i den brede befolkning som hurtigere togforbindelser på tværs af Danmark er populære. At Venstre, som i de seneste måneder har tiltrukket op mod en tredjedel af vælgerne, samtidig fører kampagne imod den samlede pakke, skaber begejstring i regeringskontorerne. SRSF befinder sig pludselig på den samme side som vælgerflertallet.

	Før valget var arkitekten bag ’Fair Løsning’, nuværende finansminister Bjarne Corydon (S), begejstret for en politisk taktik, som i det interne kodesprog kaldes for ’kryds’: I valgkampen ville S og SF flytte penge »fra banker til børn«. Dengang skulle en øget lønsumsafgift i finanssektoren betale for en ekstra lærer til de små klasser i folkeskolen.

	Efter valget blev ingen af løfterne dog ført ud i livet.

	Selve kongstanken om at skabe letbegribelige ’kryds’ mellem acceptable indtægtskilder og populære investeringer er ikke opgivet. Tværtimod. At mildne det sure med det søde ses stadig som opskriften på en valgsejr for SRSF-regeringen.

	Krydset mellem øget olieskat på multinationale selskaber og hurtigere tog er snedigt udtænkt. Danmark har en svag beskatning af olieudvinding, som konsekvens af den erhvervsvenlige Nordsø-aftale, som VK-regeringen indgik tilbage i 2003, og som er noget nær umulig at ændre uden at skulle give milliarderstatninger til Mærsk & co.

	Vilkårene er f.eks. langt hårdere i Norge. Så langt kan og tør SRSF-regeringen ikke gå. I stedet sidestilles skattereglerne for de danske og udenlandske olieselskaber, som suger olie op af den danske undergrund. Og med et trylleslag tilføres statskassen op mod 28,5 mia. kr. frem mod 2042.

	Trods et lobbyist-iscenesat raseri fra to af de ramte firmaer, Bayerngas og Hess, vil udvinding af olie og gas fortsat være lukrativt i netop de danske felter i Nordsøen. I disse dage får olieselskaberne fuld valuta for sponsorkronerne, som de giver til de borgerlige partier. De voldsomme reaktioner har efterladt et indtryk af brutalitet fra SRSF-regeringens side.

	Vreden fra Venstre

	Baggrunden er blot, at de borgerlige partier har lavet en så gavmild Nordsø-aftale, at det i en tid med lavvande i statskassen ville have været ren Ebberød Bank, hvis regeringen ikke havde strakt sig til det yderste for at trække flere skatter op af undergrunden.

	Stik imod intentionen giver Venstres reaktion også indtryk af, at ambitionsniveauet i togfonden er større, end det reelt er. Planerne om at indføre timedrift mellem de største byer ved at elektrificere hovedbanenettet frem mod 2025 er et klart fremskridt for den kollektive trafik i Danmark. Men målt i forhold til udviklingen i vores nabolande er planen ikke vidtgående. Som et af de sidste lande i Europa har Danmark stadig ingen højhastighedstog.

	Venstres angreb får den moderate pakke til at virke som en modig satsning, der skaber en klar ideologisk kontrast mellem blokkene i den valgkamp, som nu officielt er blæst i gang.

	Det politiske forlig bag togfonden rummer en yderligere trumf: Dansk Folkeparti støtter kombinationen af skat på udenlandske selskaber og bedre jernbanedrift. Togfonden er dermed sikret et solidt flertal efter næste folketingsvalg, uanset udfaldet.

	Efter to udskældte år, hvor SRSF-koalitionen kun er lykkedes med ’højrekryds’, f.eks. da besparelser på kontanthjælpen blev brugt direkte til at sænke selskabsskatten, er det et både substantielt og symbolsk gennembrud, at regeringen nu satser på et ’venstrekryds’, altså at flytte penge fra toppen af erhvervslivet til bunden af vælgerkorpset.

	Det tværpolitiske trafikforlig er et signal om, at det såkaldt ’sociale flertal’ mellem Socialdemokraterne, SF, Enhedslisten og Dansk Folkeparti er mere end en tankeleg. På samme måde som Radikale Venstre lagde gift ud for den nuværende regering ved at indgå dagpenge- og efterlønsforlig med VK-regeringen, er Dansk Folkeparti ved at komplicere livet for en eventuel ny borgerlig regering.

	Togfonden har fanget Venstres formand Lars Løkke Rasmussen i et trafikkryds, hvor de borgerlige partier for en gangs skyld er blevet tvunget til at stoppe op for rødt.

