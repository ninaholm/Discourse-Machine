Stadig færre irakere får humanitært ophold
Markant færre irakere har fået humanitært ophold inden for de senere år. Det viser nye tal fra Integrationsministeriet. Amnesty International og De Radikale efterspørger en undersøgelse


 I 2006 gav integrationsministeren 31 irakere humanitært ophold i Danmark. I 2007 dalede tallet til 11, og i 2008 til 10, mens kun to irakere har fået tilkendt humanitært ophold i første halvdel af 2009.
I samme periode har antallet af førstegangsansøgninger fra irakere om humanitær opholdstilladelse ligget stabilt på mellem 40 og 50 om året og på 28 i første halvdel af 2009.
Det viser en ny optælling, som Integrationsministeriet har foretaget på Informations forespørgsel. Faldet i antallet af tildelinger synes altså ikke umiddelbart at kunne forklares med færre ansøgninger.
»Faldet er bemærkelsesværdigt,« siger juridisk konsulent i menneskerettighedsorganisationen Amnesty Claus Juul, der understreger, at han ikke har gennemgået Integrationsministeriets afgørelser i sager om humanitært ophold til irakere.
Ifølge Claus Juul kan der være flere grunde til, at færre irakere får humanitært ophold.
»Men under alle omstændigheder kunne tallene give anledning til, at man gennemgår samtlige afgørelser fra ministeriet for at undersøge, om der kan være sket en uhensigtsmæssig praksisændring - særlig fordi vi nu befinder os i en situation, hvor Danmark udviser irakere i modstrid med FN's anbefalinger, og hvor der synes at være eksempler på, at myndighederne har udvist irakere på et grundlag, som ikke var fuldstændigt,« siger  han.
Hvidt som sneen?
Det Radikale Venstres gruppeformand, Margrethe Vestager, mener også, at integrationsministerens tildelinger af humanitært ophold til irakere bør undersøges nærmere.
»En uafhængig instans bør se på forvaltningspraksis. Bliver der forvaltet efter lovens hensigt? Bliver der truffet de beslutninger, der bør træffes?« siger Margrethe Vestager.
Hun understreger, at integrationsministerens afgørelser meget vel kan vise sig at være »fuldstændig efter bogen og hvide som sneen«.
»Men med den forhistorie, der ligger, kan jeg ikke frigøre mig fra mistanken om, at man formelt eller uformelt har taget den beslutning, at irakerne bare skal ud af landet. De skal være det skilt, som advarer andre flygtninge mod at komme til Danmark,« siger Margrethe Vestager.
Hun henviser til, at anonyme medlemmer af Flygtningenævnet for nylig i Information kritiserede Birthe Rønn Hornbech for at lade offentligheden forstå, at alene nævnet bærer ansvaret for, at Danmark nu tvangshjemsender irakere:
»Det er nu engang hende, der har kompetence til at give humanitære opholdstilladelser, og ikke Flygtningenævnet, og det er vigtigt at få undersøgt, om hun lever op til det ansvar,« siger Margrethe Vestager.
Ingen ændringer
Folketinget godkender de såkaldte praksisnotater fra Integrationsministeriet for til	deling af humanitær opholdstilladelse. I det seneste notat fra 2008 er der ingen markante stramninger af retningslinjerne for, hvem der kan få humanitært ophold i forhold til det foregående notat fra 2006.
Information ville gerne have talt om sagen med Birthe Rønn Hornbech, der har været integrationsminister siden november 2007. Men det har ikke været muligt at få en kommentar fra ministeren. Den tidligere integrationsminister, Rikke Hvilshøj, har heller ikke ønsket at kommentere sagen.


