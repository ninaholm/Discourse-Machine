Der kommer altid en sporvogn og en Helveg til
Vi skifter minister, men vi kommer ikke til at skifte politik, lyder det fra udviklingsminister Rasmus Helveg Petersen. Den tidligere journalist på Information samt radikal forhuds- og udenrigsordfører er det oplagte valg på posten, lyder det fra alle
 
	Rasmus Helveg Petersen (R) har tidligere arbejdet på bl.a. Dagbladet Information, for Verdensnaturfonden og hos Folkekirkens Nødhjælp. I går blev han præsenteret som udviklingsminister, efter at Christian Friis Bach valgte at træde tilbage. Foto: Claus Bech


 
	Udenrigsministeriets departementschef, Ulrik Vestergaard Knudsen, kunne trods alt se det positive i situationen. Også selv om Udenrigsministeriets fejl-information af udviklingsminister Christian Friis Bach (R) lige havde kostet denne posten, ført til igangsættelsen af en intern undersøgelse i ministeriet og krav fra Venstre om en undskyldning til Lars Løkke Rasmussen.

	»Som jeg har hørt flere gange i ministeriet i dag, bliver det godt med en Helveg i huset igen. Det har vi nemlig rigtige gode erfaringer med,« lød det fra departementschefen, da han ved overdragelsesceremonien i Udenrigsministeriet bød velkommen til den nye udviklingsminister, Rasmus Helveg Petersen (R). En henvisning til faderen Niels Helveg Petersens (R) huseren i ministeriet i 1990’erne.

	Fra det øjeblik Christian Friis Bach onsdag aften SMS’ede til sin partiformand, Margrethe Vestager, at han stoppede, var der da også kun to navne på tale: næstformanden for Radikale Venstres folketingsgruppe og partiets udenrigsordfører, Rasmus Helveg Petersen, og gruppeformand Sofie Carsten Nielsen.

	Hvor sidstnævnte dog ville blive savnet på posten, gjorde førstnævntes tidligere poster til gengæld ham til den bedst kvalificerede.

	»Rasmus Helveg Petersen har jo beskæftiget sig med udviklings- og udenrigspolitik i mange, mange år – fra han var helt ung mand og så til nu. Jeg er ikke et sekund i tvivl om, at han kommer til at løse den opgave meget, meget godt«, forklarede statsminister Helle Thorning-Schmidt (S), da hun præsenterede ham på Amalienborg Slotsplads.

	Det oplagte valg

	»Da jeg hørte det med Christian Friis Bach, tænkte jeg: Rasmus er det oplagte valg som afløser til den post, selv om jeg ikke rigtig troede på, at han ville få den. Ligesom Christian Friis Bach har været dygtig, fordi han ved noget om sit område og interesserer sig for det, så gælder det samme nemlig for Rasmus,« siger dennes ven og tidligere kollega i Verdensnaturfonden, generaldirektør Gitte Seeberg.

	Den journalistuddannede Rasmus Helveg Petersen, der blandt andet har været på Dagbladet Information, arbejdede således fra 2009 og frem til folketingsvalget i 2011 som kommunikations- og marketingschef i Verdensnaturfonden. Og forinden var Rasmus Helveg Petersen fra 1999 til 2006 strategirådgiver hos Folkekirkens Nødhjælp. Det sidste år var Christian Friis Bach international chef i organisationen, hvilket får denne til at spøge med at have »knæsat princippet« om, at man skal have arbejdet i Folkekirkens Nødhjælp for at blive udviklingsminister. Den 45-årige Rasmus Helveg Petersen, der er gift og har to børn, har tidligere fortalt, at når han blev radikal, skyldtes det »et realistisk syn på økonomien, men et idealistisk syn på en række andre områder«.

	Med det efternavn er det dog svært at forestille sig noget andet partivalg.

	Ikke bare var faderen i en menneskealder de radikales politiske leder samt udenrigs- og økonomiminister. Farfar K. Helveg Petersen beklædte også flere ministerposter. Og hans stedmor, Kirsten Lee, og broderen Morten Helveg Petersen har begge været medlemmer af Folketinget, og broderen er partiets spidskandidat til det kommende EU-valg.

	Selv om Helveg’erne altid har befundet sig på Radikale Venstres højrefløj, og broderen forgæves kæmpede med Margrethe Vestager om af få magten efter Marianne Jelved, så har Rasmus Helveg Petersen fra begyndelsen gjort det klart, at han ikke er blevet valgt for at videreføre dennes kamp. De to brødre skulle angiveligt heller ikke være så nære, som de ellers lader forstå udadtil i interview.

	Forhudsordfører

	Det tidligere radikale folketingsmedlem Ole Glahn, som i 2004 besejrede Rasmus Helveg Petersen, da denne forsøgte at blive opstillet i Holbæk-kredsen, beskriver ham som humoristisk, venlig og vidende. Og »så har han jo navnet med sig«, som Ole Glahn siger:

	»Fra opvæksten har Rasmus Helveg Petersen været i radikal politik og har det i blodet, hvilket har givet ham nogle kompetencer, som nærmest er fulgt med i opdragelsen. Det er evnen til at tænke politisk og altså formulere sig på en måde, så du får sagt, hvad du vil, uden at du taber, hvis du ikke får det igennem. Man har nogle runde formuleringer, hvor du dækker dig ind og altid kan sige: Det er da rigtigt, at jeg har ment det. Men jeg vidste godt, at det ikke var så nemt at få igennem.«

	Rasmus Helveg Petersen der – med egne ord – også var de radikales forhudsordfører under debatten af omskæring af drenge, kalder selv karriereskiftet for et »drømmejob«.

	Under overdragelsesceremonien understregede den nye udviklingsminister, at der i den anden ende af udviklingsbistanden gemmer sig virkelige mennesker, hvis eksistensgrundlag afhænger af de danske penge: »Det at hjælpe mennesker i nød er det største, vi kan gøre. Ingen har gjort mere for udviklingspolitikken end dig, Christian. Jeg er ked af skiftet, men jeg kan love, at vi ikke kommer til at skifte politik.«

