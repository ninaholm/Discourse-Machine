Uroen ulmer i Enhedslisten
’Det er et slag om Enhedslistens sjæl,’ hedder det fra arrangører af konferencen ’Hvor skal Enhedslisten hen?’. Selv om ingen endnu officielt taler om det i partiet, er der ved at blive dannet to fraktioner i Liste Ø


Forud for efterårets finanslovforhandlinger trues Enhedslisten af intern uro. Efter debatten om sidste års finanslovaftale med SRSF-regeringen og det seneste årsmøde er henholdsvis støtter og kritikere af Enhedslistens linje og ledelse begyndt at organisere sig.Fredag mødtes støtterne til det første af foreløbig tre møder i forummet ’Progressiv Politik’ under overskriften »Kan regeringen reddes?«.Og på lørdag har kritikerne af ledelsens linje indkaldt til en konference under overskriften »Hvor skal Enhedslisten hen?«. 130 har foreløbig tilmeldt sig konferencen på Mølleholmsskolen i Taastrup, som arrangeres af fem københavnske lokalafdelingerNiels Frølich fra Enhedslisten Østerbro håber, at konferencen kan føre til dannelsen af et netværk, der kan prøve »at bringe Enhedslisten tilbage på sporet«.»Det er et slag om Enhedslistens sjæl. Det handler om nogle centrale elementer i Enhedslisten: det udstrakte demokrati, som er ved at sande til, og forholdet til regeringen og Socialdemokratiet. Det er afgørende punkter, hvor Enhedslisten er nødt til at mande sig op. Hver gang man siger nej til regeringen for til sidst at sige ja, svækker det troværdigheden. Enhedslisten bør lade regeringen sejle sin egen sø og klare skærerne med finansloven selv,« siger Niels Frølich.En af oplægsholderne, Jonathan Simmel fra Socialistisk Arbejderparti, SAP, tror heller ikke, at Enhedslisten endnu engang vil blåstemple en finanslov. Sidste år godkendte Enhedslistens hovedbestyrelse finanslovaftalen med stemmerne 15 for, ni imod og en fraværende.»I forhold til det som ligger på bordet, ser det fuldstændig usandsynligt ud, at Enhedslisten skal lægge stemmer til – i hvert fald udfra de principper, vi har vedtaget. Man kan vel aldrig afvise, at der i teorien kan nå at komme et godt finanslovforlig. Men det skal i hvert fald bryde radikalt med det forslag, regeringen har fremlagt,« siger Jonathan Simmel.Blå bog over venstrefløjenListen over konferencens oplægsholdere har karakter af en ’blå bog’ over Enhedslistens venstrefløj – hvoraf mange kommer fra SAP og Internationale Socialister, IS. Netop de var forment adgang til mødet i ’Progressiv Politik’ i Kulturhuset Indre By i København i fredags. Her var 40 mødt op for at høre politisk rådgiver og folketingskandidat Pelle Dragsted samt sundhedsordfører og finanslovforhandler Stine Brix tale.Arrangøren, Anders Jonassen fra Enhedslisten Nørrebro og ansat i partiets sekretariat på Christiansborg, havde på forhånd bedt flere om at holde sig væk fra møderne – herunder det mangeårige medlem af hovedbestyrelsen Hans Jørgen Vad, der har tilknytning til Internationale Socialister – med henvisningen til, at de er »uden for afgrænsningen«.På Facebook skriver Anders Jonassen, at »arrangementet er for medlemmer af Enhedslisten, som er glade for Enhedslistens udvikling i de seneste år i retning af at blive et bredt, demokratisk og udogmatisk socialistisk parti, der kombinerer klare holdninger og konkrete resultater mv.«.Legitimt at diskutereEn afgræsning SAP på forhånd advarede imod og kaldte »en farlig tendens – til underløbning af medlemsdemokratiet«.»Reelt er der tale om et møde om et højaktuelt emne med to kendte Enhedslisten-politikere, som er åbent for alle medlemmer af Enhedslisten – undtagen for nogle håndfulde medlemmer, som har formuleret sig specielt højlydt og kritisk over for den linje, der aktuelt bliver ført,« hed det for nylig i SAP’s ugekommentar.Stine Brix kan dog ikke ikke genkende billedet af, at der foregår en kamp om »Enhedslistens sjæl«. Sundhedsordføreren henviser til, at Enhedslisten er et parti, som er dannet af forskellige partier – ud over SAP nemlig Danmarks Kommunistiske Parti, DKP, og Venstresocialisterne, VS.»Jeg synes, at vi hele tiden diskuterer, hvilken vej Enhedslisten skal. Det gør vi også på vores årsmøder. Og den debat er vigtig. Den handler om, hvordan vi kommer videre og får skabt et samfund, som er mere solidarisk og grønt – og det er vi ikke altid fuldstændig enige om. Derfor er det nødvendigt og legitimt at diskutere det,« siger Stine Brix.Senest anklagede Enhedslistens venstrefløj efter årsmødet i april partiets ledelse for at foretage en »udrensning«. Der blev nemlig hverken plads til Anna Rytter, IS, eller Jonathan Simmel blandt de 21 navne på Enhedslistens kandidatliste til det kommende folketingsvalg. Det på trods af, at de to blev henholdsvis nummer 16 og 18 i den vejledende urafstemning blandt medlemmerne.Niels Frølich understreger, at han ikke mener, at »der sidder nogle onde ovre i krogen og konspirerer mod det sande demokrati«. Selv er han hverken medlem af SAP eller IS.»Men Enhedslisten har været uforberedt på den voldsomme medlems- og vælgermæssige fremgang. Det er noget af det, som er grunden til miseren. Man har aldrig taget sig tid til at tænke: Hvad skal vi nu egentlig stille op? Strategien med at trække regeringen til venstre er jo øjensynligt kollapset, men der er ikke kommet noget i stedet for. Det bliver aldrig diskuteret, hvilket er en af grundene til, at vi er utilfredse. Det foregår udelukkende i folketingsgruppen og blandt de ansatte rådgivere,« siger Niels Frølich.Fire mod énPå forhånd har kun én af folketingsgruppens 12 medlemmer – til arrangørerne skuffelse – meldt sin ankomst på lørdag, nemlig gruppeformand Per Clausen. Gruppeformanden er inviteret til at være med i en paneldebat – Stine Brix har meldt afbud på grund af en 30-års fødselsdag – hvilket han mener kan forklare folketingsmedlemmernes fravær.»Arrangørerne har valgt en form med en række indledende oplæg, hvor man – uden at overdrive – kan sige, at her er det udelukkende den meget kritiske holdning til partiets flertal og de trufne beslutninger, som er repræsenteret. Og så har man så for skams skyld inviteret mig med i panel, hvor der sidder fire andre med en anden opfattelse. Man har ikke lagt op til, at der skulle være en bred dialog på tværs af uenighederne i partiet. Men så kan man ikke blive overrasket over, at folk, som har en anden opfattelse, synes, nå, ja, det er måske ikke det, jeg skal bruge min weekend på,« siger Per Clausen.
