R kræver mildere asylpolitik for at gå i regering



 Den radikale leder, Morten Østergaard, slår fast, at partiet i en ny regeringsperiode ønsker et opgør med det sæt af udlændingestramninger, som Venstre-regeringen har gennemført med opbakning fra Socialdemokraterne.
»Det er vores fuldstændig klare holdning, at hvis der kommer en ny regering, som vi bringer til magten og meget gerne er en del af, så skal den selvfølgelig også på udlændingeområdet føre en anden politik,« siger Morten Østergaard til Politiken.
Socialdemokraternes leder, Mette Frederiksen, har ikke ønsket at kommentere det radikale krav. Men hun har gennem længere tid forberedt sit bagland og vælgerne på, at den stramme kurs over for flygtninge og asylansøgere ligger fast. Også efter et valg.
De Radikale har længe kritiseret Socialdemokraterne for at have rykket sig markant væk fra den udlændingepolitik, som blev ført, da de to partier var i regering.
Ritzau

