Ombudsmand afviser at gå ind i mail-sag
Folketingets Ombudsmand  ser ikke noget grundlag for at gå ind i sagen om de angiveligt slettede mails i flere ministerier. Rigsrevisor skal drøfte sagen med statsrevisorerne


 Folketingets Ombudsmand, Hans Gammeltoft-Hansen, afviser nu at gå ind og undersøge sagen om de angiveligt slettede mails i Sundhedsministeriet og andre ministerier.
»Som ombudsmand er jeg altid begrænset i mine undersøgelser af, at jeg kun kan behandle sager på skriftligt grundlag. I denne sag er det påstand mod påstand, og det vil kræve afhøringer, hvis den skal undersøges nærmere. Det ligger uden for mine rammer, derfor er det noget, jeg indtil videre kun følger med i,« siger han til Information om sagen.
Både ordførere i oppositionen og fra regeringspartierne har efterlyst en undersøgelse af oplysningerne i bogen »Projekt Løkke« - blandt andre de to statsrevisorer Helge Adam Møller (K) og Mogens Lykketoft (S). Og på statsrevisorernes næste møde med rigsrevisor Henrik Otbo den 13. oktober vil sagen da også være på dagsordenen.
»Rigsrevisor kan ikke opklare sagen om sletning af mails. Men han kan udtale sig om, hvorvidt det her har haft indflydelse på hans egen rapportering,« siger Mogens Lykketoft med henvisning til Rigsrevisionens undersøgelse af overbetalingen af private sygehuse.
Ifølge bogen slettede embedsmænd i flere ministerier efter ordre oppefra mails om en rapport, der dokumenterede, at prisen til privathospitalerne kunne sænkes med 25 pct.
Rigsrevisor Henrik Otbo til ikke kommentere, om Rigsrevisionen fik kendskab til sådan en rapport som led i undersøgelsen.
»Jeg vil sige det på den måde, at vi omtaler ikke nogen rapport i vores beretning - for det var vores undersøgelse af, hvad vi vurderede,« siger han

