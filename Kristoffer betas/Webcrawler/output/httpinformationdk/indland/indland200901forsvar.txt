Forsvarskommission skal sikre ro på bagsmækken
Det er slet ikke meningen, at Forsvarskomissionen skal anbefale et nyt type af kampfly. Istedet skal den sikre konsensus i forsvarspolitikken oven på Irak-krigen


 Når Forsvarskommissionen om godt to måneder barsler med dens endelige anbefaling, skal den slet ikke forholde sig til den største, forsvarspolitiske beslutning i mange år: Hvilket nyt kampfly, det danske forsvar skal have. Kommissionen skal nemlig udelukkende pege på, hvilke funktioner, flyet skal kunne løse - og altså ikke om, det skal være et Super Hornet, Gripen eller JSF-fly. Det siger forsvarsminister Søren Gade (V). 
"Der er tale om en potentiel milliardinvestering, som vi fra politisk side står til ansvar for. Derfor må det naturligvis også være os - de ansvarlige politikere - der træffer valget. Kommissionen behandler en række kapaciteter for at anbefale, hvilke kapaciteter Danmark fremadrettet bør råde over i forsvaret. I sagens natur omfatter det også stillingtagen til kampfly som kapacitet. Men selve typevalget træffes af politikerne," siger Søren Gade.
At kommissionen ikke skal vælge type af kampfly, møder kritik fra SF's medlem af kommissionen, Holger K. Nielsen: 
"Når vi nu gennemtrawler hele forsvarsområdet, så burde vi også pege på det fly, der er bedst. Det er jo en meget stor investering," siger Holger K. Nielsen.
I stedet skal beslutningen tages i forbindelse med de politiske forhandlinger om et nyt forsvarsforlig, der begynder her til foråret. 
Højere formål
Ifølge Peter Viggo Jakobsen, lektor ved Institut for Statskundskab på Københavns Universitet, er det dog ret ligegyldigt, hvad Forsvarskommission når frem til at anbefalinger. Det handler meget mere om, hvorvidt kommissionens medlemmer kan finde ud af at være i stue sammen.
"Nedsættelsen af Forsvarskommission er et forsøg på at sikre den konsensus mellem den militære og den politiske ledelse, der har kendetegnet forsvarspolitikken, siden fodnotepolitikken opførte (i 1988, red.)
En konsensus, som blev afbrudt af alt bøvlet omkring Irak-krigen. En forudsætning for at kunne føre den aktivistiske udenrigspolitik er jo, at alle er enige om kursen," siger Peter Viggo Jakobsen.
Alene i sin sammensætning adskiller Forsvarskommissionen sig afgørende fra kommissioner inden for blandt andet arbejdsmarked, klima og skat, som politikerne nedsætter i disse år. Disse kommissioner består udelukkende af eksperter på det pågældende område, der kommer med klare forslag til politiske initiativer. Forsvarskommissionen består til gengæld både af eksperter, politikere og Forsvarets ledelse.
Selv om konsensus i forsvarspolitikken altså sikrer, at Danmark kan fortsætte sin aktivistiske udenrigspolitik, så er der ifølge Peter Viggo Jakobsen dog en bagside ved denne form for kommission.
"Man mindsker den offentlige debat om, hvordan Forsvaret skal se ud, og holder det i en lille lukket kreds," siger han. 
Lidt kritiske røster er der dog fra nogle af kommissionens medlemmer. Ud over den aktuelle kritik fra Holger K. Nielsen har flere af kommissionens medlemmer for nyligt kritiseret kommissionens arbejde for, at der ikke er tid nok til at gå i dybden med de store spørgsmål, som kommissionen skal undersøge.


