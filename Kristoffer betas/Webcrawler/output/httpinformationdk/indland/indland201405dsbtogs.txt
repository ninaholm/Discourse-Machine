DSB-tog stadig propfyldt af farlige sodpartikler
Selv om DSB har kendt til massiv luftforurening i tog i mere end et år, er en række kupeer fortsat fyldt med sundhedsskadelige sodpartikler, viser en ny måling, Information har fået foretaget
 
	Selv om man hverken kan se, smage eller lugte det, vandrer den DSB-medarbejder, der tjekker vores billetter, dagligt frem og tilbage i et miljø, der svarer til et lukket rygerum.


 
	Rejser man med tog fra København til Kalundborg eller fra København til Aarhus i de travle perioder fredag og søndag, er der gode chancer for, at luften i togkupeen indeholder så mange sundhedsskadelige sodpartikler, at det svarer til at sidde i en gammeldags rygekupé.

	Bevæbnet med en blå partikelmåler, der ligner en håndstøvsuger, springer Information onsdag den 7. maj på et tog fra Østerport station med retning mod Kalundborg. Vi er sammen med miljøingeniør og ph.d. Kåre Press-Kristensen fra Det Økologiske Råd og skal måle luftkvaliteten i toget.

	Allerede inden toget sætter i gange, afslører måleren, at luftkvaliteten i kupeen er på niveau med fortovet langs Danmarks mest forurenede vej i myldretiden, H.C. Andersens Boulevard i København. 40.000 partikler pr. kubikcentimeter står der på tælleren.

	Men det bliver meget værre.

	Efter Valby, hvor der er længere mellem stationerne, og lokomotivet for alvor kan komme op i fart, stiger partikeludledningen voldsomt. Måleren, der står i hovedhøjde tre vogne bag lokomotivet på første sal i en dobbeltdækkervogn, stopper på 350.000 – et niveau, der ligger syv-otte gange højere end på H.C. Andersens Bouldevard i myldretiden.

	»Her er helt vildt forurenet,« konstaterer Press-Kristensen. »De her partikler er opklassificeret til at være kræftfremkaldende på niveau ét, dvs. samme niveau som rygning og asbest.«

	Kræft og lungesygdom

	Ifølge professor Steffen Loft fra Institut for Folkesundhedsvidenskab på Københavns Universitet kan partikelforurening af denne kaliber fremkalde kræft, give hjertekarsygdomme, blodpropper, lungesygdomme og forværre astma: »Hvis du bliver udsat for dieseludstødningspartikler dagligt, har du en øget risiko (for at få de omtalte sygdomme, red.). Det kunne godt være analogt til passiv rygning. Den forreste vogn kan godt komme op på niveau med en rygerkupé,« siger Steffen Loft. Selv om man hverken kan se, smage eller lugte det, vandrer den DSB-medarbejder, der tjekker vores billetter, altså dagligt frem og tilbage i et miljø, der svarer til et lukket rygerum.

	»Niveauet her er væsentlig højere end det, der er målt i Københavns Lufthavn, hvor der er medarbejdere, der har fået anerkendt deres kræftbetingede lidelse som arbejdsbetinget og har fået fuld erstatning,« fortæller Kåre Press-Kristensen.

	»Hvis medarbejderne her gik til Arbejdsskadestyrelsen med en lidelse, der kan relateres til luftforu-rening – og de vel at mærke ikke er storrygere – så tror jeg faktisk, de ville have en rigtig god sag,« vurderer Press-Kristensen.

	Forureningen opstår, fordi diesellokomotivet, der trækker den dobbeltdækkervogn, vi sidder i, er produceret i begyndelsen af 1980’erne og udsender store mængder af sodpartikler. Når toget ruller, bliver røg- søjlen fra lokomotivets skorsten trukket som en hestehale langs passagervognene, hvor udsugningsanlægget i taget suger sodpartiklerne direkte ind i kabinen. Der er ikke noget problem, når toget kører den modsatte vej, for der sidder lokomotivet bagerst.

	Egentlig skulle de berygtede IC4-tog have løst problemet. IC4 skulle erstatte IC3-togenes køreture mellem landets store byer, og så skulle IC3 erstatte de osende diesellokomotiver. Men IC4 lader stadig vente på sig, og derfor besluttede regeringen med SF, Dansk Folkeparti og Enhedslisten i april at brug 780 mio. kroner på at købe 67 dobbeltdækkertogvogne, som DSB lige nu lejer – det er sådan en, vi sidder i. Dobbeltdækkerne skal trækkes af de 32 gamle, osende diesellokomotiver, som DSB råder over. Lige nu står valget altså imellem tog med massiv partikelforurening eller ingen tog.DSB erkender selv problemet, som de blev opmærksomme på for over et år siden, og oplyser, at de arbejder på at lave højere skorstene på de gamle lokomotiver og på bedre partikelfiltre i både lokomotiv og togvogne.

	Ingen lovgivning

	På Høje Tåstrup station stiger vi ud af den dieselforurenede kupé og tager et el-drevet S-tog tilbage mod København. Her er luften anderledes ren, og måleren ligger stabil på 5.000 partikler pr.kubikcentimeter; dvs. samme niveau som i et almindeligt kontormiljø.

	»Der er ikke nogen lokalforurening fra el-drift, det er mere energieffektivt, og CO2-mæssigt er det også en fordel,« forklarer Press-Kristensen. »Vi er håbløst bagud i Danmark. Det er kun Albanien, Irland, Grækenland og de baltiske lande, der har en højere andel af dieseldrevet transport end os i Europa.«

	Lidt uden for Valby drøner et sæt dobbeltdækkervogne med et diesellokomotiv forrest forbi os på vej mod Kalundborg. Ganske få sekunder efter stiger forureningsniveauet i S-togskupeen til over 350.000, fordi togets ventilationsanlæg indfanger den forurenede røg. Trods de dokumenterede sundhedsmæssige konsekvenser ved partikelforurening er der ingen lovgivning og ingen grænseværdier på området – hverken på nationalt eller på EU-plan. Christel Schaldemose, medlem af Europa- Parlamentet for Socialdemokraterne, vurderer over for Radio24syv, at det vil tage minimum fem år, før en eventuel EU-lovgivning på området, kan være på plads.

	Rasmus Prehn, trafikordfører for samme parti, kalder situationen for »uholdbar«, men peger på, at regeringen via togfonden vil elektrificere alle togstrækninger i landet: »Her og nu sætter DSB bedre filtre i diesellokomotiverne, og så har vi sat penge af til at indkøbe nye el-lokomotiver, der kommer hurtigst muligt.«

