Forsvarer: ROJ-TV er et lille lys i mørket for kurderne
Sagen mod den kurdiske tv-station ROJ, der er tiltalt for at være talerør for en terrorbevægelse, er politisk. Det fremhævede advokat Bjørn Elmquist under sin procedure i går. Men hvis ROJ-TV ikke viser propaganda for PKK, er der slet ingen sag — uanset forbindelser til PKK
En række kurdiske organisationer demonstrerede foran byretten i København, da retssagen mod ROJ-TV blev indledt den  15. august i år. I går procederede forsvarer Bjørn Elmquist i sagen, og han  fremførte blandt andet, at retssagen mod den kurdisk tv-station er politisk.


 Der var fyldt på tilhørerpladserne i Københavns byret i går, da advokat Bjørn Elm-quist skulle procedere i sagen mod ROJ-TV.
Tv-stationen er tiltalt for at være talerør for den kurdiske separatistbevægelse PKK, der optræder på blandt andet EU’s terrorliste på grund af bevægelsens militante modstand mod den tyrkiske stat. Det er første gang, at et massemedie er tiltalt for at støtte en terrorbevægelse.
Bjørn Elmquist fremhævede i sin procedure, at de danske myndigheder har været under pres fra både Tyrkiet og USA for at anlægge sagen, og at det kan påvirke udfaldet.
Anklagemyndigheden har brugt meget tid på at påvise, at det i virkeligheden er PKK, der finansierer og dikterer ROJ-TV. Men det mener forsvareren er irrelevant, hvis det ikke kan bevises, at ROJ-TV driver propaganda for PKK.
Der er ingen sag
Anklagemyndigheden har gennem sagen forsøgt at bevise, at ROJ-TV er finansieret af PKK, at der blandt medarbejdere i produktionen af udsendelserne i Belgien er tidligere medlemmer af PKK, og at PKK har indflydelse på, hvad ROJ-TV sender.
Men forsvareren Bjørn Elmquist mener, at retten først og fremmest skal afgøre sagen ud fra de udsendelser, der er blevet vist i retten: »Hvis der ikke er tale om propaganda, er der ingen sag. Resten er en tryllekunstners taskenspil,« sagde Elmquist om anklagemyndighedens bevisførelse.
Forsvareren mener, at de tv-klip som anklageren har vist, må være de værste, man kunne finde. Men der fremkommer kun udtalelser fra PKK i form af citater med angivelse af, hvem der bliver interviewet og deres position i for eksempel PKK.
»Så længe der ikke er tale om tilkendegivelser fra ROJ-TV, er der ikke tale om propaganda,« mente Elmquist, der kunne henvise til afgørelser fra den Europæiske Menneskerettighedsdomstol, der flere gange har frifundet massemedier for at viderebringe kontroversielle udtalelser.
Forsvareren mener desuden, at ROJ-TV måtte være i god tro, når det danske Radio- og tv-nævn tre gange har frifundet tv-stationen for at bryde lovgivningen på området.
»Er det strafbart at modtage penge fra en terrororganisation,« spurgte Elmquist retorisk. Og svarede selv, at det er det ikke.
Men han mente slet ikke, at anklagemyndigheden havde bevist, hvor pengene til ROJ-TV kom fra, hvis de ikke kom fra indsamlinger blandt kurdere i hele Europa, sådan som forsvareren påstår.
»Bevisførelsen omkring økonomien i ROJ-TV er overflødig og har kun til hensigt at hævde, at den, der betaler for musikken, også bestemmer, hvad der skal spilles,« sagde Elmquist.
Enestående tilfælde
Sagen mod ROJ-TV er usædvanlig på flere måder, mener Bjørn Elmquist.
Det er første gang, at et massemedie er tiltalt efter terrorloven. Men også efterforskningen har været speciel.
»Der er tale om et enestående tilfælde af samarbejde mellem anklageren og en anden stat. Her Tyrkiet. Anklageren har givet de tyrkiske myndigheder en opskrift på, hvilke beviser der skulle bruges i sagen«, sagde Elmquist i retten.
Han kunne henvise til korrespondance mellem myndighederne, som han måtte rykke for i et halvt år, inden anklagemyndigheden udleverede den til forsvareren.
Men ifølge Elmquist har der også hvilet et usædvanligt pres på den danske stat for at få sagen i gang.
Ifølge dokumenter, der er offentliggjort af Wikileaks, har de danske myndigheder holdt møder med amerikanske myndigheder for at drøfte mulighederne for en retssag mod ROJ. Det er møder, som det danske justitsministerium har bekræftet, har fundet sted, ifølge Elmquists dokumentation i sagen.
Forsvareren mener også, at det kan dokumenteres, at uden en retssag mod ROJ-TV havde Tyrkiet aldrig godkendt Anders Fogh Rasmussen som generalsekretær for NATO.
I sin procedure argumenterede forsvareren desuden for, at anklagerens vidner var utroværdige, at Tyrkiet ikke er en demokratisk retsstat, og at det var tvivlsomt, om PKK kunne opfattes som en terrorbevægelse.
Sagen handler ifølge forsvareren også om ytringsfrihed, en fri presse og adgang til information:
»ROJ-TV er et lille lys i mørket for kurderne,« sagde Elmquist.
Straffen
De tiltalte i sagen er to danske selskaber, der dels administrerer tv-stationen, dels har den danske sendetilladelse. Ingen personer er derimod tiltalt.
Hvis ROJ-TV bliver kendt skyldig, mener advokat Elmquist, at det må være tilstrækkeligt med en bøde til selskaberne på højst en halv million kroner og ikke de ti millioner kroner for hvert selskab, som anklageren har krævet.
Forsvareren mener, at en bøde er tilstrækkelig som en advarsel til ROJ-TV om ikke at lave propaganda, hvis retten mener, at det er det ROJ-TV, som enkelte svipsere har gjort. En frakendelse af retten til at sende tv, som anklageren forlanger, er ifølge Elmquist at gå for vidt. Han mener desuden heller ikke, at der overhovedet er lovgrundlag for at gøre det.
Dommen over ROJ-TV bliver afsagt den 10. januar næste år.

