Danske politikere: Vi skal ikke i krig i Syrien
I fredags mistede over 200 syrere livet, da militæret bombede byen Homs. I går indledte Assads kampvogne endnu et angreb i byen Zabadani. Men ifølge flere danske politikere er tiden endnu ikke moden til et militært indgreb


 Allerede søndag, dagen efter det mislykkedes for FN’s Sikkerhedsråd at vise fælles front mod den syriske diktator, Bashar al-Assad, har den franske præsident, Nicolas Sarkozy, taget initiativ til at samle en international gruppe, som uden om FN skal lægge pres på Bashar al-Assad og folkene omkring ham i forsøget på at stoppe det syriske blodbad.
Listen over EU’s sanktioner mod regimet i Syrien tæller i øjeblikket indrejseforbud til knap 150 personer, våbenembargo og forbud mod olieimport. Sanktioner, som har til formål at presse det syriske regime til at stoppe angreb på civile mål og genoverveje deres politiske karrierer, men fredagens angreb i oprørsbyen Homs, som kostede mere end 200 mennesker livet, efterlader ikke just et indtryk af, at Assad og folkene omkring ham køber budskabet.
Ifølge flere danske politikere er løsningen dog ikke at fægte med sablen mod det syriske regime.
»En militær løsning er helt uaktuel i øjeblikket, for det vil ikke løse situationen. Vi mener derimod, at løsningen må være et yderligere politisk pres,« siger udenrigsminister Villy Søvndal (SF). Han vil dog ikke komme nærmere ind på, hvordan dette pres konkret skal udmønte sig.
Ikke som Libyen
Ifølge de danske politikere var NATO’s indgriben i konflikten i Libyen afgørende for, at kampene mellem oprørere og Gaddafi-tro tropper ikke tog længere tid eller kostede flere civile liv, end det var tilfældet. Men selv om konflikterne i de to lande på mange måder synes ens, kan de ikke løses på samme måde, mener de danske politikere.
»Oprørerne i Syrien er ikke samlet på samme måde, som de var i Libyen. Et militært indgreb i Syrien vil kaste landet ud i en altomfattende og tidsubestemt borgerkrig, som måske ville koste titusindvis af civile liv,« siger Socialdemokraternes forsvarsordfører, Jeppe Kofod.
På samme måde mener også Konservatives udenrigsordfører, Per Stig Møller, at vejen til en løsning på konflikten i Syrien går gennem mere omfattende politiske sanktioner mod landet. Han understreger samtidig vigtigheden af at yde økonomisk støtte til blandt andet flygtningelejrene i Tyrkiet.
Ambassaden bliver
Den franske regering vurderer, at siden oprøret brød ud for knap 11 måneder siden, har op mod 6.000 mennesker mistet livet i konflikten — ifølge den syriske opposition er tallet 7.766.
Bashar al-Assad har fået adskillige muligheder for at træde tilbage og overgive magten, men ifølge Villy Søvndal kan fraværet af militær indgriben ikke ses som en blød linje mod det syriske regime.
»Assad er gået for langt, og derfor kører vi sanktioner mod ham. Og det er ganske hårde sanktioner, som rammer den syriske økonomi og folkene omkring ham. Det er helt forkert at sige, at det ikke virker, men kunsten er at øge presset yderligere efter i lørdags, hvor FN-resolutionen blev nedstemt,« udtaler han.
Mandag valgte Storbritannien at trække deres ambassadør hjem fra Damaskus, og amerikanerne at lukke deres ambassade helt som følge af den stigende sikkerhedsrisiko.
Villy Søvndal afviser dog at lukke den danske ambassade.

