En milepæl
’Mere imødekommenhed og empati’, ’sans for helhedens pengepung’, ’et symbol og et forbillede for unge kvinder’ – og så alligevel ’hård i filten’. Information har spurgt en række meningsdannere om, hvad det betyder, at Danmark skal ledes af en kvinde
De nye magtkvinder er hårde i filten. Dem, jeg oplever på min vej, er mere hardcore end de fleste mand,ige ledere, jeg kender. Det skyldes, at den unge generation af kvinder vil have magt. De vil have penge, indflydelse og anerkendelse — og samtidig vil de være mødre ved siden af. Det er nogle hårde bananer, mener filmproducenten Peter Aalbæk Jensen, der er erklæret socialdemokrat.


 Rettelse d. 16.09.2011: I artiklen »En milepæl« i gårsdagens avis citeres den amerikanske blogger Jessica Valenti. Det viser sig, at bloggeren ikke er den retmæssige afsender af citaterne. De kommer fra en anden unavngiven blogger, som vi fejlagtigt antog var Jessica Valenti. Vi beklager fejlen. 
 
Asger Aamund, erhvervsmand og bestyrelsesformand i Bavarian Nordic
Hvad kommer det til at betyde, at Danmark har fået en kvindelig statsminister?
»Det, at hun er kvinde, kommer ikke til at betyde noget. Kvinder er lige så dygtige som mænd, og det er en gammel nyhed, at kvinderne har overtaget det politiske lederskab i Danmark. De fleste partier har efterhånden en kvindelig leder, og det har, så vidt jeg ved, ikke medført nogen kønshandikap for nogen dem.«
Hvad kommer det til at betyde for Danmarks anseelse ude i verden?
»Derude er folk også ligeglade med kønnet. De vil derimod se efter, om det er en statsminister, der kan levere nogle resultater. Og hvis hun kan det, vil de bemærke hende. Folk har vænnet sig til at se kvinder i den øverste politiske top. Forargelse, forundring eller beundring, fordi lederen en kvinde, er man ovre. Det hører fortiden til.«
Vil det få betydning for vælgernes syn på Christiansborg og på politik generelt, at det bliver en kvinde, der nu kommer til at lede Danmark?
»Nej, overhovedet ikke. Det er de fuldstændig ligeglade med. I erhvervslivet er der ingen, der synes, det er unormalt eller tager afstand fra kvindelige ledere. Vi er glade for at have kompetente kvinder og mænd i bestyrelser og direktioner; hvis bare de er gode nok, er vi totalt ligeglade med deres køn. Vi ser på kvalifikationer, og det er jeg ikke i tvivl om, at vælgerne også vil gøre i denne situation.«
Stine Bosse, bestyrelsesformand og tidligere koncernchef i bl.a. Tryg. Var sidste år nummer 33 på Time Magazines liste over verdens mest magtfulde kvinder
Hvad kommer det til at betyde, at vores statsminister nu er en kvinde?
»Det kommer rigtig meget an på, hvad hun gør, og hvordan hun gør det. Hvis hun holder fast i den stil, som hun hidtil har lagt for dagen, og som særligt er trådt i karakter under valgkampen, vil hendes køn få betydning. På en meget elegant måde har hun præsteret at holde fast i, at hun er kvinde, men samtidig har hun vist lederskab. Det håber jeg, hun vil fortsætte med, og det tror jeg også, hun vil, for det ser ud, som om at det falder hende meget naturligt.«
Vil kønnet have politisk betydning?
»Det er svært at sige. Hendes umiddelbare indlevelsesevne i, hvad det vil sige at være moderne kvinde – og det vil sige at få sin karriere og sin fritid som kvinde til at gå i spænd – er stor. Hun skal favne både kvinder og mænd, og en til hver tid værende dygtig statsminister har jo også været statsminister for alle kvinderne i Danmark. Afvekslingen i, at statsministeren nu er en kvinde, tror jeg kan skabe god balance i ligestillingen. Og det vil jo også være godt for mændene.«
Hvordan vil hun agere anderledes end de mandlige statsministre, vi har været vant til?
»Hun vil helt naturligt bruge nogle redskaber, som er lidt tættere på det kvindelige univers. Det kan være imødekommenhed, intuition og empati; forståelsen for, at det er vigtigt at have en finger på pulsen og lægge øret til jorden. Disse egenskaber findes naturligvis ikke kun kvinder, men de er mere feminine, og Helle Thorning-Schmidt er i forvejen god til at bruge dem. Hvis hun holder fast i dem, kan det gøre en forskel.«
Peter Aalbæk Jensen, filmproducent, grundlægger af Zentropa og medlem af S
Hvad tror du, det kommer til at betyde, at Danmark nu bliver styret af en kvinde?
»Jeg synes selvfølgelig, at kvinder skal ud på arbejdsmarkedet – helst både med makeup og magt. Det er blevet trendy at være husfar, og kvinderne er gode til at sidde på magten. Det tror jeg også, at Helle Thorning-Schmidt vil være. Derudover tror jeg generelt på kvinders sans for helhedens pengepung: Der er traditionelt mindre spradebasser, over kvinder, når det gælder økonomi.«
Hvordan kommer vi til at mærke, at statsministeren er kvinde?
»Hvis det kommer til at ændre noget, at vores nye leder er en kvinde, vil det kun blive til det hårdere. For 10-20 år siden ville jeg have peget på, at kursen blev blødere, hvis vores statsminister var en kvinde. Men det er ved at være en saga blot. De nye magtkvinder er hårde i filten. Dem, jeg oplever på min vej, er mere hardcore end de fleste mandlige ledere, jeg kender. Det skyldes, at den unge generation af kvinder vil have magt. De vil have penge, indflydelse og anerkendelse – og samtidig vil de være mødre ved siden af. Det er nogle hårde bananer.«
Bliver det hårdere, end hvis hun havde været en mand?
»Hvis jeg kender kvinder ret, bliver det mere hårdt. Det skal ikke forstås som nogen kommentar til Helle Thorning-Schmidt, men til andre kvindelige ledere, som jeg kender. Og det forbavser mig stadig. For jeg kan jo også godt lide skrønen om den empatiske og følsomme kvinde, men det er kun en skrøne. Den moderne kvindelige leder er mere hård og kontant end den mandlige. På godt og ondt.«
Drude Dahlerup, professor i statskundskab ved Stockholms Universitet, specialist i kønsforskning
Hvad vil det betyde, at Danmark nu skal ledes af en kvinde?
»Som symbol betyder det utrolig meget. For det første kan selv små piger nu se, at også kvinder kan blive statsministre, og for det andet har den kvindelige leder stor symbolværdi for Danmarks image. En ung, moderne statsminister kan vise verden, at vi er en moderne nation.«
Hvad kommer det realpolitisk til at betyde? 
»Danmark er gået ganske meget i stå, når det gælder ligestillingspolitik. Der er ikke kommet særlig mange nye lovforslag, og kvinderepræsentationen i Folketinget har stået stille over fire valg. Men det handler meget om politisk vilje. I Storbritannien lavede Thatcher en regering, hvor hun selv var den eneste kvinde, og hun var helt afvisende over for aktiv ligestillingspolitik. I den anden grøft lavede Gro Harlem Brundtland i Norge en regering med 50 procent kvinder. Helle Thorning-Schmidt står og tripper mellem de to yderpunkter, men hun er nødt til at træffe politiske valg. Hvorvidt hun vil gå i retning af Thatcher eller Brundtland, afhænger blandt andet af, om der er et stærkt pres fra kvindebevægelsen, men i sidste ende er det op til Helle Thorning-Schmidts politiske vilje.«
Har hendes køn i sig selv noget at sige?
»Der er ingen tvivl om, at kvindelige politikere i højere grad end mandlige politikere har sat ligestilling på dagsorden – historisk set. Kvinder og mænd opfører sig socialt forskelligt, og der er absolut forskel på, om der er mænd eller kvinder i rummet. Alle reagerer på køn. Men det ligger ikke kun i biologien; det handler primært om, hvilken politik man fører.«
Helle Thorning-Schmidt (S), Danmarks første kvindelige statsminister
Hvad kommer det til at betyde for Danmark, at landet nu skal ledes af en kvinde?
»Jeg tror, det har en betydning måske allermest for de unge piger. Jeg møder så mange 12-13-årige piger og kan se i deres øjne, at de synes, det er helt fantastisk, at også piger kan aspirere til posten som statsminister. Ikke fordi de alle sammen vil, men bare fordi de synes, det er fedt. Jeg er helt sikker på, at det vil gøre en forskel for særligt de unge piger. Jeg har hele tiden haft det i mine overvejelser, men jeg har mødt så mange unge piger under denne valgkamp, der bare synes, det er fedt, hvis jeg vinder, og jeg tror helt sikkert, det vil have betydning for ligestillingen.«
Hvad kommer det til at betyde for ligestillingen? 
»Hver gang en kvinde opnår en post, som ingen kvinde tidligere har siddet på, så er det et lille nyk for ligestillingen.«

