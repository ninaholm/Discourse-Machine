Vestbengalen har 'fantastiske' fængsler, siger fængselsleder
Niels Holck har intet at frygte, hvis han skal retsforfølges i Indien. Vores fængsler er fantastiske, siger lederen af delstatens fængsler i en samtale med Information
Niels Holck risikerer at blive udleveret til Indien for nedkastning af våben til en oprørsgruppe i 1995.


 Myndighederne i den indiske delstat Vestbengalen har udpeget Shri B. D. Sharma som kontaktperson, hvis Østre Landsret godkender, at den danske våbensmugler Niels Holck kan udleveres til strafforfølgning i Indien. Shri Sharma er delstatens øverste ansvarlige for fængselsvæsenet.
»Jeg har ikke modtaget nogen instruktioner endnu,« siger Shri Sharma i telefonen fra Kolkata til Information.
- Kan du sige noget om, under hvilke forhold Holck vil blive indsat?
»Vi har gode forhold. Meget gode forhold. Det er mennesker, der bliver sat i fængsel her, og forholdene er absolut ok. Fantastiske. Ingen problemer med forholdene her. Levestandarderne i de indiske fængsler er ret gode  i modsætning til, hvad der bliver hævdet. Er der andet, du vil?«
- Så det er en misforståelse hos dem, der hævder ...
»Ja. Det er alt sammen vrøvl. Folk vrøvler, og hvad kan man gøre ved det? Det er mennesker, der er indsat i fængslerne i Indien ligesom alle andre steder. Så hvis du tror, at det kun er danskere, der er mennesker, og at indere ikke er, så har jeg ikke mere at tale med dig om. Forholdene for menneskene i fængslerne er udmærkede, og vi er nogle af de bedste og mest udviklede stater i Indien, når det kommer til fængsler. Vores fængsler er rigtigt gode,« siger Sharma.
Brevet fra CBI
Under Østre Landsrets behandling af udleveringssagen refererede vicestatsadvokat Jørgen Jensen til et brev fra den indiske sikkerhedstjeneste CBI fra februar 2011. Sikkerhedstjenesten ville imødekomme den usikkerhed, som byretten i Hillerød i november sidste år havde til de indiske forsikringer, om at Holck vil blive humant behandlet, hvis han udleveres.
Udpegelsen af Shri Sharma til nøgleperson med oplysninger om hans telefonnumre på både hans kontor, hans mobil, hans fax og hans e-mailadresse var for Jørgen Jensen et tegn på, at Indien nu tager de danske bekymringer alvorligt.
Under retssagen fortalte den dømte britiske våbenhandler Peter Bleach i sit vidneudsagn, at først efter han havde afsonet i årevis, fik han adgang til uovervågede samtaler med repræsentanter for den britiske ambassade.
- I hvilket fængsel vil Holck blive indsat?
»Det har jeg ingen idé om. Lad ham komme, så beslutter vi det. Jeg kan altid tage en beslutning på det tidspunkt, om hvilket fængsel vi kan tilbyde indkvartering i, og som passer til ham. Men det er jo hypotetiske spørgsmål.«
- Hvordan vil det være muligt for den danske konsul eller Holcks pårørende at besøge ham?
»Selvfølgelig vil det være muligt.«
- Men hvordan er det muligt at komme på besøg?
»Det er ikke noget problem. Vi kan tillade det på ugebasis eller hver fjerde dag. Det er ikke noget problem. I Indien har konsulen adgang til fanger af udenlandsk herkomst uden forbehold. Hvis Holck kommer til Indien, så vil konsulen eller ambassaden også have adgang til at møde ham, alt efter hvad der er ønske om.«
- Uden forbehold ... Betyder det, at de bare kan dukke op?
»Ja ja, absolut. Vi har ingen problemer. Vi er et demokratisk land, og til alle udenlandske fanger, der er i vores varetægt, kan konsuler eller landets ambassadør normalt tillades adgang. De kan komme når som helst, og vi giver adgang, og de kan give dem juridisk hjælp, eller hvad der nu er krævet. I vores land er vi meget liberale omkring det.«
- Kan de snakke med ham i enrum, eller vil besøgende være overvågede? Hvordan gør I det?
»Hvis det bliver forespurgt, så tillader vi det. Det er op til den danske konsul, hvor tit de vil komme, så tillader vi det. Det er ikke noget problem.«
- Men bliver det samtaler i enrum med Davy (Holcks falske smuglernavn i Indien, red.)?
»Det har jeg ingen idé om. Det kommer an på sagen. Men adgangen for konsulen er tilladt ofte. Det er intet problem, okay?« lyder det afsluttende fra Shri Sharma.

