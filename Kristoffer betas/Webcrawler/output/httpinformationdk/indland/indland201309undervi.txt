Undervisningen på erhvervsskolerne er nedprioriteret
Elevernes manglende evner, praktikpladser og socialt miljø er i fokus på erhvervsskolerne, mens kvaliteten af undervisningen er blevet glemt, viser ny forskning. Erhvervsskolefolk er enige i, at undervisningen er blevet overset i de seneste års reformer


 
	Elever på landets erhvervsskoler oplever, at der er for store hold, og at lærerne har travlt med administration eller undervisning på efteruddannelse. Og det indtryk gør sit til, at de unge falder fra, forklarer professor Lene Tanggaard fra Aalborg Universitet.

	Hun har stået i spidsen for en del af et fireårigt forskningsprojekt: fastholdelse af erhvervsskoleelever i det danske erhvervsuddannelsessystem.

	»Erhvervsskolerne bruger utrolig mange penge på alle mulige ting uden om undervisning, f.eks. mentor- og psykologordninger og sociale aktiviteter på campus, men de unge er mest optaget af at få god undervisning og bedre kontakt til lærerne,« siger professor Lene Tanggaard. Undervisningen på erhvervsskolerne lider blandt andet under, at der i de seneste mange års reformer især er blevet fokuseret på manglen på praktikpladser og elevernes manglende faglige forudsætninger. Det betyder, at der er postet penge i tiltag, der ikke har noget med undervisningen at gøre, og at lærerne er travlt beskæftiget med meget andet end undervisning.

	»Det er på tide at vende tilbage til kernen i uddannelserne og se på undervisningen. Hvad er god værkstedsundervisning, og hvordan får vi lærerne aktiveret? For ellers tager man ikke eleverne alvorligt,« mener Lene Tanggaard.

	Antallet af praktikpladser og en tæt kontakt til erhvervslivet er også vigtige elementer, hvis eleverne skal kunne se en fremtid i faget, mens det store fokus på elevernes manglende færdigheder ikke nødvendigvis virker fremmende, da en tredjedel af dem faktisk alligevel får sig en erhvervsuddannelse.

	»Det er ikke en bestemt karakter fra folkeskolen, der gør, at man klarer sig godt, det er i stedet det læringsmiljø, der bliver skabt,« siger Lene Tanggaard.

	Lappeløsninger

	Hanne Pontopiddan, der er formand for Uddannelsesforbundet, der er fagforening for erhvervsskolelærerne, er enig i, at flere elever på holdene skaber problemer – især fordi der er stor forskel på eleverne.

	»Lærerne skal skræve over, at vi både har meget dygtige, men også meget umotiverede unge, der kun kommer, fordi de har fået et uddannelsespålæg fra kommunen for at kunne få kontanthjælp, samt unge med diagnoser, og det er elever, der kan tage rigtig meget tid fra den faglige formidling,« siger Hanne Pontopiddan.

	At undervisningen ikke har været nok i fokus, mener hun til gengæld ikke er rigtigt. Men undervisningskvaliteten er blevet udhulet af diverse tiltag i forbindelse med mentorordninger, frafaldsplaner og lignende, der har stjålet penge fra undervisningen, mener Hanne Pontopiddan:

	»Det er helt fundamentalt at få løst problemet med praktikpladser, men det er rigtigt, at der er meget andet at diskutere i forhold til undervisningen, og måske er der ikke behov for alle de her tiltag, hvis man fokuserede mere på bedre undervisning, mindre hold og mere kontakt med lærerne.«

	Peter Amstrup, formand for erhvervsskolelederne, er enig i, at de forskellige politiske tiltag på erhvervsskolerne har kostet i forhold til undervisningen.

	»Hvis du tager den samlede tid brugt på undervisning i forhold til for 13 år siden, så er den faldet, fordi man fra politisk hold har sparet på lærerkræfterne. I stedet er der sket investeringer i frafaldstiltag, mentorer, psykologer, vejledere og alle mulige ting , som ikke har med undervisningen at gøre,« siger Peter Amstrup.

	Det største problem for undervisningen på erhvervsskolerne er imidlertid, at det faglige aspekt er blevet nedtonet i forhold til det sociale, mener Peter Amstrup.

	»Erhvervsskolelærerne er gået fra at være stolte af deres faglighed til, at det, der i dag er i fokus, er deres evne til at fastholde eleverne, fordi det er det eneste, vi bliver målt på,« siger Peter Amstrup, der mener, at især tidligere undervisningsminister Margrethe Vestagers reform fra 2000 øgede frafaldet, fordi alle klasser skulle opløses, og undervisningen skulle tilrettelægges individuelt.

	»Det kan de færreste mennesker fungere med, men i stedet for at se på, hvordan tingene fungerede før 2000, så har vi haft 13 år med et stort fejlslagent pædagogisk eksperiment og diverse lappeløsninger, som har resulteret i langt mindre fokus på undervisning,« siger Peter Amstrup.

