Flere nye affaldsanlæg på vej
Kommunerne bruger milliarder på nye anlæg til  at brænde affald af. Grøn organisation mener, langt  mere skal genanvendes
Danmark brænder mere affald af pr. indbygger end noget andet land i verden. Her Amagerforbrændingen.


 Selv om planen om et kæmpestort nyt affaldsforbrændingsanlæg på Amager fredag blev sat på midlertidigt vågeblus af Københavns Borgerrepræsentation, er andre kommuner rundt i landet på vej med nye store forbrændingsanlæg eller renovering af de eksisterende.
Mange af de 27 danske affaldsforbrændingsanlæg er kommet i reparationsalderen. Hvert fjerde anlæg er over 20 år gamle, og da anlæggene er bygget til at holde i højst 20-30 år, står en bemærkelsesværdig stor andel af anlæggene over for nødvendig fornyelse.
Ud over Amagerforbrændingens meget omdiskuterede projekt til næsten fire milliarder kroner inklusive skibakke med sorte pister er der i øjeblikket mindst tre andre store affaldsprojekter i støbeskeen.
I Roskilde bygger Kara/Noveren et nyt, stort arkitekttegnet affaldsforbrændingsanlæg, Energitårnet, til godt 1,3 milliarder. Højere end selv byens vartegn, domkirken.
I Midtjylland skal repræsentantskabet i det kommunalt ejede selskab L90 i februar diskutere, om de skal bruge en milliard kroner på nyt affaldsforbrændingsanlæg mellem Silkeborg og Viborg.
Nordforbrændingen ejet af fem Nordsjællandske kommuner vil udvide forbrændingsanlægget ved Hørsholm for trekvart milliard kroner. Og sidste år renoverede Bornholm øens affaldsanlæg.
Afbrænding nødvendig
Danskerne brænder mere affald af pr. indbygger end noget andet land i verden. Men ifølge direktør Jacob H. Simonsen fra RenoSam, affaldsselskabers fælles organisation, er det nødvendigt, indtil bedre teknologier for genanvendelsefindes.
»Vi producerer hvert år i Danmark 3,5 millioner tons brandbart affald. Pressede vi det i én kubikmeter store baller og lagde dem i forlængelse af hinanden, ville rækken nå fra København til New Delhi og tilbage igen. Hvert år. Det er et affaldsproblem, som vi ikke lige løser, fordi p.t. er der ingen alternativer,« siger han.
Han peger den omdiskuterede omstillingen af energisektoren til mere vedvarende energi som peanuts i forhold til en omstilling til en mere grøn affaldssektor.
»Det er langt mere kompliceret og afhænger for eksempel af, af hvad producenterne putter i tandpastaen ude i Indien, og hvordan det så på påvirker vores spildevandsslam herhjemme. Det kræver hidtil uset internationalt samarbejde. Ligesom det kræver fundamentale ændringer i vores måde at forbruge på,« siger han.
Jacob H. Simonsen understreger, at mere genanvendelse er eneste rigtige vej, og at affald skal blive en ressource, hvor forbrænding med tiden forsvinder.
»Vi kan ikke fortsætte med at forbruge ressourcer som hidtil. For så er én planet ikke nok. Men der skal politisk og taktisk handlekraft bag den beslutning. Det er en kæmpeudfordring, og derfor glædeligt, at den nu er sat på dagsordenen af den nye miljøminister.«
DN: Skidt signal
Også Danmarks Naturfredningsforening (DN) efterlyser langt mere genanvendelse og med markant større utålmodighed. Derfor er det ifølge den grønne organisation et rigtigt skidt signal, når nye milliarddyre affaldsværker skyder op. Nu oven i købet som spektakulære arkitektoniske bygningsværker.
»I middelalderen var domkirkerne byernes vartegn, i 1960’erne var det de store sygehusbyggerier. I dag er det tilsyneladende karakteristiske affaldsforbrændingsanlæg, de danske byer vil kendes på,« siger Jens Peter Mortensen, miljøpolitisk medarbejder i Danmarks Naturfredningsforening.
Ifølge DN skal affald så vidt muligt genanvendes og ikke brændes af. Foreningens miljømedarbejdere peger på, at omkring 86 procent af affaldet i den gennemsnitlige skraldespand kan genanvendes. ritzau
politik@information..dk

