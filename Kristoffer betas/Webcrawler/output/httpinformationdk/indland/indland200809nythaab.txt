Nyt håb for Universitetsavisen
Bestyrelsen på Københavns Universitet behandler i morgen sagen om lukningen af den trykte udgave af Universitetsavisen. Både medarbejdere og studerende håber på, at bestyrelsen vil bakke op om Universitetsavisen


 Når bestyrelsen for Københavns Universitet i morgen holder møde, er lukningen af den trykte udgave af Universitetsavisen på dagsordenen. Det er medarbejdernes repræsentant i Hovedsamarbejdsudvalget, Poul Erik Krogshave, der på vegne af universitetets medarbejdere har bedt bestyrelsen kigge nærmere på lukningen af den kritiske avis:
"Håbet er, at bestyrelsen tænker tanken til ende. Hvad vil der ske i det øjeblik, man fjerner et debatforum og et medarbejderorgan, som har bundet universitetet sammen i de 35 år, det har eksisteret i sin nuværende form?" siger Poul Erik Krogshave.
Frihed eller ej?
Poul Erik Krogshave retter i sin henvendelse til bestyrelsen kritik af rektor Ralf Hemmingsens beslutning om at lukke avisen i sin trykte form - og i stedet lave en internetbaseret version af avisen:
"Rektor hævder, at den redaktionelle frihed er uindskrænket. Men hvis ingen læser produktet, så kan det jo være lige meget, om man har frihed eller ej. Meningen med at lave en avis med debat og information er jo, at nogen skal læse den." 
Og det tror Poul Erik Krogshave ikke, at folk vil, hvis den kommer på nettet:
"Det er muligt, at der er nogle unge, som gerne vil læse en netudgave, men jeg tror, det er et fåtal. Og vi er trods alt også mange ældre, der læser avisen hver gang, den kommer," siger han.
Han frygter derfor, at det vil gå som på mange andre af landets universiteter, hvor de kritiske og selvstændige universitetsaviser er blevet lukket eller ændret til ledelsesstyrede tryksager fyldt med positive historier:
"Universitetsavisen er unik, fordi den er kritisk. På Danmarks Tekniske Universitet aflivede man Sletten. Nu har man kun et produkt, der ligner en amputeret avis, og det frygter jeg også bliver resultatet på Københavns Universitet." 
De facto lukning
I Studenterrådet er man enige i den vurdering:
"Hvis man laver avisen om til en web-udgave, så svarer det de facto til en lukning," siger formand for Studenterrådet, Pia Mejdahl Daugbjerg. 
Hun er derfor begejstret for nyheden om, at bestyrelsen skal drøfte lukningen:
"Vi håber, at bestyrelsen vil omgøre den beslutning, som rektor har truffet. At de kan se vigtigheden af at prioritere den her avis."
Og selvom rektor har beføjelser til at træffe beslutningen, så mener Pia Mejdahl Daugbjerg, at bestyrelsens holdning også er relevant:
"Det handler jo også om økonomi. Universitetet sparer penge på at lukke Universitetsavisen, og økonomien er jo et bestyrelsesanliggende," siger Pia Mejdahl Daugbjerg. 
Hun er spændt på, hvad bestyrelsens holdning til sagen er:
"De ansatte og de studerende i bestyrelsen er enige om, at det er en dårlig idé at lukke Universitetsavisen. Men det er jo de eksterne, der har flertallet i bestyrelsen. Så det bliver spændende at se, hvad de synes," siger Pia Mejdahl Daugbjerg, der sammen med omkring 50 andre studerende har tænkt sig at møde op til tirsdagens bestyrelsesmøde. 
Punktet til dagsordenen blev ikke indsendt rettidigt til bestyrelsens formand. Derfor er det kommet på under 'meddelelser'. Hvis det betyder, at bestyrelsen ikke vil tage stilling til henvendelsen fra de ansatte, har man tænkt sig at genindsende punktet rettidigt til det næstkommende bestyrelsesmøde.


