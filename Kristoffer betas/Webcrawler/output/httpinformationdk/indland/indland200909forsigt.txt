Forsigtig optimisme bag Kreml-jubel
Rusland tager godt imod Obamas og Foghs tilnærmelser
Ruslands premierminister Vladimir Putin var da heller ikke sen til at udnytte Obamas melding om, at USA vil skrotte den oprindelige plan om at opf©re et omfattende raketskjold i ®st°©europa. I en tale sagde han i g?r, at Obamas beslutning var °Ørigtig og modig°Ø.


 NATO's generalsekretær Anders Fogh Rasmussen rakte i går en udstrakt hånd ud til en omfattende genstart af det nedkølede forhold mellem Rusland og alliancen.
Anders Fogh sagde blandt andet, at USA's, NATO's og Ruslands raketforsvar bør forbindes 'på et passende tidspunkt'.
Han talte om et ny grundlæggende og hidtil uset samarbejde mellem Rusland og NATO i begges interesser. Både NATO-landene og Rusland må, sagde Anders Fogh Rasmussen, lære at forstå hinandens bekymringer og interesser, også der hvor de er uenige.
Han slog samtidig fast, at Rusland er en europæisk stormagt, som NATO ikke kan eller bør holde uden for det gode selskab.
Foghs udstrakte hånd mod Moskva kom dagen efter, at USA's præsident Barack Obama havde givet afkald på at opstille elementer af det planlagte amerikanske raketskjold i Polen og Tjekkiet. Meget tyder på, at der er tale om en koordineret nytænkning af hele USA's og NATO's politik over for Rusland.
Klog, rigtig, ansvarlig
Ruslands repræsentant ved NATO Dmitrij Rogozin, der ellers er kendt for at være en nationalistisk indstillet hardliner, bød da også Foghs tale velkommen med ordene: »Meget positiv tale, meget konstruktiv«.
Samtidig med Foghs tale meddelte det russiske nyhedsbureau Interfax, at Moskva som svar på Obamas beslutning havde stoppet planerne om at opstille nye Iskander-raketsystemer i enklaven Kaliningrad, der ellers var tænkt som modvægt mod raketforsvaret i Østeuropa.
Planerne om raketskjold i Polen og Tjekkiet har længe været en torn i øjet på Rusland, som mener, at raketforsvaret var rettet mindst lige så meget mod Rusland som mod Iran og Nordkorea. Dertil kommer, at Rusland har næret dyb mistro til Vestens intentioner i forbindelse med udvidelsen af NATO og - i mindre grad - EU.
Officielt har de russiske reaktioner på de nye toner fra Washington og NATO været behersket optimistiske.
Præsident Dmitrij Medvedev hilste Obamas meddelelse velkommen som en »ansvarlig tilgang« og ytrede vilje til en yderligere dialog, når de to præsidenter mødes i New York næste onsdag.
Skjult russisk jubel
Men de fleste russiske medier og kommentatorer er enige om, at Medvedev og Putin jubler inde bag Kremls tykke mure over, at den nye amerikanske præsident tilsyneladende har givet efter for Ruslands pres.
Den magtfulde premierminister Putin var da heller ikke sen til at udnytte situationen. I en tale i sortehavsbyen Sotji sagde han i går, at Obamas beslutning vedrørende raketforsvaret, som han kaldte »rigtig og modig«, og som »giver os gode tanker«.
Men han udtrykte samtidig håb om, at Obama ville tage skridtet fuldt ud og »fjerne alle begrænsninger på samarbejdet med Rusland på udveksling af højteknologi og aktiverer udvidelsen af WTO med Rusland, Hviderusland og Kasakhstan«.
Mange russiske kommentatorer hæfter sig ved, at Kreml har grund til at glæde sig over det, som russerne ser som en sejr for det russiske diplomati over for Vesten. Flere fremhæver endda, at Obama og NATO med den nye linje i virkeligheden har anerkendt Ruslands rolle som stormagt igen. Men de fremhæver samtidig, at Moskva også må yde noget til gengæld.
Fjer i Putins hat
Her er meddelelsen om, at Rusland ikke opstiller raketter i Kaliningrad ikke nok, skriver en avis. De fleste er klar over, at USA til gengæld forventer aktiv russisk deltagelse i at forhindre Iran i at udvikle atomvåben og en hurtig afslutning på de igangværende forhandlinger om en forlængelse og udvidelse af START-aftalen om nedskæringer i antallet af langtrækkende atomvåben.
Lederen af Center for International Sikkerhed i Moskva, Aleksej Arbatov, siger således til nyhedsbureauet ITAR-TASS, at »Rusland efter USAs opgivelse af raketskjoldet i Europa vil være mere tilbøjelig tilsammen med USA at indføre mere barske sanktioner over for Iran«.
Og generalmajor Vladimir Dvorkin fra Institut for Økonomi og Internationale Forhold, tilføjer, at Obamas beslutning vil »i høj grad lette forhandlingerne om en ny START-aftale, det er et meget positivt skridt i retning af kompromis på dette område«.
Anders Fogh Rasmussen sagde i sin tale i går, at der er tale om et oplæg til et nyt og »ægte« samarbejde mellem Rusland og Vesten, som bygger på gensidig respekt.
»Alle uoverensstemmelser er ikke ryddet af vejen. Den historiske bagage mellem NATO og Rusland vil ikke bare forsvinde. Rusland er en europæisk stormagt med egne synspunkter, der ofte ikke er i overensstemmelse med vores, men vi har en række fælles mål,« sagde den tidligere danske statsminister.
Både vestlige og russiske medier har spekuleret i, at Obamas opgivelse af det landbaserede raketskjold i Østeuropa er en fjer i hatten på Vladimir Putin og hans barske antivestlige linje. Nogle mener, at det vil styrke ham både internationalt og i den spirende interne magtkamp med præsident Medvedev.


