Rød finanslov ligner et blålys
Venstrefløjen har solgt sig selv historisk billigt i en række små delaftaler frem mod en såkaldt ’rød’ finanslovspakke, der samlet set udstiller, hvor langt det politiske landskab er skredet til højre siden 2011


 Enhedslisten og SF har kun tilkæmpet sig småbeløb og sognerådsagtig symbolpolitik – til gengæld har venstrefløjen solgt ud på de store principielle linjer.
Årets finanslovsforhandlinger former sig som kulminationen på det ironmankrydsløb ind over midten, som finansminister Bjarne Corydon (S) har forsøgt at gennemføre lige siden 2011: Som dominobrikker er partierne faldet til højre, brik for brik, og Socialdemokraterne indtager nu en centrum-højre-position, nogenlunde dér, hvor Venstre stod i 00’erne.
Forvandlingsspillet er så taktisk veludført af Bjarne Corydon & co., at Enhedslisten og SF tydeligvis har følt sig presset til at skrue kravene drastisk ned og acceptere det som en sejr, at finansloven – inklusive de kommende dages eventuelle tilføjelser – kun kan strækkes til at kaldes for klassisk højre-socialdemokratisk politik.
I år har venstrefløjen således stillet sig tilfredse med bureaukratisk komplicerede og i hvert fald minimale ekstrabevillinger til ærværdige formål som vuggestuer, ældrepleje og folkepension til flygtninge.
Reelt er der dog tale om forsinkede lappeløsninger, som langtfra modsvarer de besparelser, som er blevet gennemført ude i kommunerne siden 2011.
Bundlinjen er, at de mange ekstrabevillinger rummer færre penge, end der flyttes rundt på ude i andets største kommuner ved de årlige budgetforhandlinger.
Sæsonens landspolitiske højdepunkt er skåret ned til en omgang fladtrådt byrådsballade. Eksempelvis rummer aftalen om flere pædagoger kun, hvad der svarer til to ekstra ansatte pr. gennemsnit i hver kommune. Og aftalen på sygehusområdet rummer håndører, der kun svarer til lidt over 50.000 kroner ekstra dagligt til hver region.
Udsalg på øverste hylde
Selv de skrivebordsmodeller, der er i spil på dagpengeområdet, tegner til i bedste fald at være en videreførelse af status quo.
SF og Enhedslistens eneste – og dermed bedste – argument for at indgå finanslovsforliget er dermed, at endnu en budgetaftale med den borgerlige blok ville have været endnu værre.
Begejstring vil denne finanslov dog næppe skabe i baglandet, hvor det store spørgsmål kan blive, om Enhedslistens hovedbestyrelse vil kunne godkende kludetæppet af de mange små lappeløsninger.
De foreløbigt fire forligspartier kan med rette hævde, at delaftalerne i finansloven rummer sociale fremskridt, men reelt er der kun tale om mindre og snublende skridt fremad efter flere tunge hop tilbage.
Status her ved den sidste finanslov før næste valg er, at statsminister Helle Thorning- Schmidt (S) og hendes regeringsparti Radikale Venstre samt støttepartierne SF og Enhedslisten, efterlader et Danmark med færre omsorgs- og velfærdsmedarbejdere i den offentlige sektor, end da de tiltrådte i 2011.
De mindre fremskridt sker ydermere på et bagtæppe af markante knæfald på det principielle område, først og fremmest ’omlægningen’ af udviklingsbistanden – fra iværksætterprojekter i fattige afrikanske lande til finansiering af herboende asylansøgere, som samtidig får forringet vilkårene på kant med menneskerettighedskonventionen.
Suges ind mod midten
Ambitionen i regeringsgrundlaget om at hæve den danske udviklingsbistand til én procent af BNI synes endegyldigt droppet, og selv ikke presset fra Enhedslisten og SF har tilsyneladende været nok til at få Socialdemokraterne og Radikale Venstre til blot at leve op til deres egne, progressive løfter. Venstrefløjen trækkes i stedet baglæns ind i det store vakuum på midten.
Uanset det konkrete indhold i finanslovspakken vil forliget blive omtalt som ’rødt’, og dermed flytter tyngdepunktet i det politiske landskab endnu en gang et nøk til højre.
Partierne har ikke bare flyttet sig én, men snarere to pladser på få år: Enhedslisten står nu til højre for, hvor SF stod for blot ti år siden; SF virker efterhånden mere pragmatisk end selv de mest stillestående dele af fagbevægelsen; og Socialdemokraterne har overhalet et gammelt parti som Centrumdemokraterne langt højre om på motorvejen.
Dem, der kalder årets finanslovsaftale for ’rød’, virker politisk farveblinde. Én sejr kan venstrefløjen dog påberåbe sig: Fremover vil det blive mere end svært at påstå, at Enhedslisten og SF ikke evner at føre såkaldt ansvarlig økonomisk politik. Finansloven står som et symbol på, at et ambitiøst, realpolitisk alternativ til venstre for Venstre er ved at smuldre.

