Venstre-udmeldinger om energi skaber usikkerhed
Bevæger Venstre sig mod et brud med den eksisterende energiaftale for at kunne genere regeringen i kommende valgkamp? Nej, men vi vil have markedet til at styre, siger partiet. Branchefolk er nervøse for, at ny usikkerhed om rammerne kan skræmme grønne investorer og skrue priserne op


 
	Der var sådan set ingen slinger i valsen, de gange Venstres energiordfører, Lars Christian Lilleholt, blev spurgt på Folkemødet på Bornholm:

	»Venstre står selvfølgelig bag energiaftalen.«

	Og:

	»Når Venstre indgår en aftale, står vi selvfølgelig inde for den aftale, og det gælder også på energiområdet.«

	Alligevel er der blandt iagttagere i energisektoren en mærkbar bekymring – uden for citat – for, at Venstre planlægger inden næste valg at bryde energiforliget fra 2012 for også på dette område at kunne positionere sig frit og angribe regeringen i en valgkamp.

	Bekymringen næres af Venstres pludselige angreb på nogle af de hidtidige principper bag energipolitikken og af de tilsyneladende selvmodsigende meldinger fra partiet, der lugter af markeringsbehov og behov for ideologisk distance til den energiaftale, som et bredt flertal i Folketinget står bag, og som dækker tiden frem til 2020. Ifølge aftalen skal partierne først i 2015 drøfte ’videreførelse af initiativer og finansiering’ og ikke før 2018 optage egentlige forhandlinger om tiden efter 2020. Alligevel har Venstre både før og under Folkemødet signaleret, at aftalen kan føre til en for dyr energipolitik, og at man må have som mål at give markedet en større rolle i valget mellem forskellige energisystemer.

	»I stedet for et hav af støtteordninger skal vi udbyde den mængde vedvarende energi, vi ønsker, og så må markedet bestemme. Vi skal som politikere ikke afgøre hvilke teknologier, der skal gælde. Det må markedet afgøre,« sagde Lars Chr. Lilleholt, da han debatterede energipolitikken med SF’s Steen Gade og Enhedslistens Per Clausen på et folkemødearrangement hos brancheorganisationen Dansk Energi.

	Venstre vil ifølge Lilleholt ikke løbe fra de ambitiøse danske klimamål.

	»Vores bekymring er prisen: Er det muligt at finde løsninger til at nå målene, der er billigere. Opgaven for os er at få ryddet op i moradset af støtteordninger,« sagde han.

	På et af folkemødets andre arrangementer hos kommunikationsbureauet Kristiansen. Ulveman gentog Venstre-ordføreren budskabet:

	»Vi skal ikke som politikere blande os i hvilke teknologier inden for den grønne omstilling, der skal vinde frem. Det er markedet langt bedre til.«

	Samt: »Det afgørende er, at vi får skabt en sund konkurrence mellem de forskellige teknologier, så de bedste og billigste vinder frem.«

	Venstre-ordføreren pegede på, at nogle af forudsætningerne er ændret, siden energiaftalen blev forhandlet, hvorfor det er blevet nødvendigt at tænke sig om. EU’s CO2-kvotepris er således styrtdykket, og samtidig har de store mængder billig skifergas i USA svækket konkurrenceevnen for vedvarende energi og for EU i det hele taget. Derfor er det ifølge Venstre så vigtigt fremover at bruge markedet til at identificere de billigste vedvarende energiløsninger.

	»Venstre vil opfordre regeringen til at sætte gang i drøftelserne om en ny energipolitik for perioden 2020-2030 allerede efter sommerferien,« hedder det i Venstres nye udspil.

	Altså nye forhandlinger adskillige år inden aftalen lægger op til det.

	Tager sig til hovedet

	Steen Gade forstår ikke logikken i Venstres nye signaler.

	»Man skal næsten have flere hoveder at tage sig til,« sagde han på debatmødet.

	For hvis man blot sender den ønskede mængde vedvarende energi i udbud og går efter de billigste løsninger, så vil resultatet blive en masse landvindmøller, fordi de koster mindre i tilskud og er billigere end sol, biogas, havmøller m.m. Men lige netop møller på land plejer Venstre ikke at være spor begejstret for, mindede Steen Gade om.

	Enhedslistens Per Clausen er tilsvarende forvirret over den nye udmelding om afvikling af støtteordningerne til vedvarende energi.

	»Det er interessant, at Venstre, da vi lavede energiaftalen, var meget opsat på, at biogassen, som jo er meget dyr, får en central rolle. Så betyder det ikke så meget med prisen,« bemærkede Per Clausen.

	Det var således på Venstres ønske under energiforhandlingerne, at biogassen – som landmænd leverer råvaren til – har fået et tilskud pr. produceret energienhed, der er markant større end tilskuddet til møller på land.

	»Der må godt være et indløb, hvor teknologien får tilskud, men der skal være et tidspunkt, hvor tilskuddene stopper,« præciserede Lars Chr. Lilleholt sit synspunkt.

	Det bragte Steen Gade på banen igen.

	»I energiaftalen indgår jo, at vi aftrapper støtten. Vi er i gang med at aftrappe det, vi betaler til landvind. Der, hvor vi ikke nedtrapper, er det jo jer, der ikke vil nedtrappe – der hvor bønderne får støtten,« sagde Gade med henvisning til biogassen.

	Tvivlen er farlig

	På et andet af Folkemødets debat-arrangementer om energipolitik advarede direktør for Vindmølleindustrien Jan Hylleberg mod at skabe tvivl om den langsigtede energiaftale nu.

	»Det værste for energisektoren er politikere, der sætter spørgsmålstegn ved det, de har aftalt. For det betyder, at dem, der investerer, øger risikopræmien,« sagde Hylleberg. Altså at de nye projekter med vedvarende energi bliver dyrere, end de vil være, hvis rammerne er klare og faste.

	Hylleberg kalder den nuværende aftale »tæt på at være enestående i international sammenhæng, fordi den har så langt et tidsperspektiv: 2020. Det betyder, at vi har ro til at udvikle ny teknologi.«

	Steen Gade frygter, at tvivl om rammerne f.eks. kan bringe de to store havmølleparker, der indgår i energiaftalen – ved Kriegers Flak i Østersøen og på Horns Rev i Nordsøen – i fare.

	»Når man åbner munden og skaber tvivl om aftalen, så ender det med, at der er for få, der vil investere og byde ved et udbud. Det så vi med havmølleparken ved Anholt, hvor der kun var én, der bød på opgaven – DONG Energy – og derfor blev prisen så høj,« sagde Gade.

	Om frygten for, at Venstre måtte vælge på et tidspunkt at bryde energiforliget af taktiske årsager, siger Lars Aagaard, administrerende direktør i Dansk Energi:

	»Jeg deler naturligvis den bekymring. Energiaftalen og de meget store investeringer, der skal foretages frem mod 2020, er det, vi alle sammen planlægger efter. Så vi har behov for, at de centrale elementer i aftalen bliver gennemført, og derfor er det jo positivt, når Venstres ordfører direkte adspurgt siger, at man står ved aftalen.«

	Lars Aagaard synes, det er fint, hvis man allerede efter sommerferien begynder at drøfte de langsigtede udfordringer og målsætninger for energipolitikken efter 2020.

	»Vi ved jo, at det tog tre-fire år at skabe grundlaget for den nuværende energiaftale, så vi ser meget gerne diskussionen om næste fase startet snarest og meget gerne inden for rammerne af en energikommission,« siger Lars Aagaard.

