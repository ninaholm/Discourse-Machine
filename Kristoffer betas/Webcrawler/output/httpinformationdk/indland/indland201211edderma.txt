’Det er eddermame lige til øllet’
Jacob Ingeberg har fået lærlingeplads og står dermed ikke længere til at ryge ud af dagpengesystemet


 38-årige Jakob Ingeberg, en af de langtidsledige, som Information har fulgt siden august, er ikke længere i risikozonen for at falde ud af dagpengesystemet. Torsdag blev han tilbudt en lærlingeaftale med virksomheden SA EL, hvor han kan færdiggøre sin uddannelse som elektriker.
»Jeg var til samtale med dem i tirsdags, og torsdag ringede de så og sagde, at de gerne vil give mig en lærerplads. Så det er bare fantastisk. Jeg regner med at starte inden årsskiftet, så det bliver lige inden mine dagpenge udløber. Men det er eddermame lige til øllet,« siger han og fortsætter:
»Men det er jo bare min situation, der er løst. Der er stadig rigtig mange, der står i den samme lortesituation, som jeg gjorde for et par dage siden. Der kan de godt begynde at finde på nogle bedre akutpakker, for det er helt meningsløst, det de har haft gang i.«
Sideløbende med lærerpladsen vil han blive ved med tage vagter som tilkaldevikar ved den sociale hjemmepleje på Nørrebro for at kunne betale regningerne.
»Det er nødvendigt, men det er også fint nok, for det er sgu et hyggeligt arbejde,« siger han.
Som Information tidligere har beskrevet, ville Jakob Ingeberg, hvis han ikke havde fundet en lærerplads, inden hans dagpenge udløber, være tvunget til at blive skilt fra sin kone og flytte fra familien, for at kunne få kontanthjælp.
»Vi var ellers i gang med at finde papirerne frem,« siger han.

