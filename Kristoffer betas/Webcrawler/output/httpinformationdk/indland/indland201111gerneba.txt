Gerne i min baghave
Fixerum er på vej til misbrugerne i Københavns Nordvestkvarter. Så skal beboerne  endnu en gang tage stilling til, om de vil have ’djævlen’ rendende løs i deres gade
Der har ikke været klager, siden behandlingstilbuddet Valmuen åbnede i Nordvest for to år siden. Og nu får den københavnske bydel også fixerum ligesom Amager og Vesterbro.


 Den københavnske omfartsvej Ring 2 skærer sig gennem Nordvestkvarteret.
Midt på Ring 2 og tæt på det omdiskuterede Ungdomshuset ligger to kommunale tilbud til stofmisbrugere.
På fortovet står tre af dem med hver sin store hund. De fixer ikke selv, men kender nogen, der vil få glæde af de fixerum, som regeringen nu vil indføre. Hvis det bliver på brugernes betingelser:
»Det er klart, at de vil blive brugt. Jeg vil da sikkert også bruge dem som et sted at være,« siger den ene med en kasket på hovedet, hvor der står ’Marihuana’ med grønne bogstaver.
Fixerummene skal sikre misbrugerne hygiejniske forhold og overvåges af sundhedspersonale.
Københavns Kommune har gennem flere år gerne ville oprette fixerum. Og nu er planen at lægge dem på Amager, Vesterbro og i Nordvest.
I Nordvest var der for to år siden mange modstandere af det behandlingstilbud på Valmuen, som Information beskrev i mandags. Her får misbrugerne udleveret heroin, som de anvender under sikre former på den kommunale institution.
Der var mange, der havde gode argumenter imod, at narkomaner pludselig skulle have deres faste gang tæt ved et nyt bibliotek og kulturcenter. Men der har ikke været klager fra beboere, siden Valmuen åbnede for snart to år siden.
»Der var en del utryghed, inden det startede op, men det kom ikke videre. Vi har ingen problemer med Valmuen og har ikke haft henvendelser omkring narkomaner,« siger Lars Christensen, sekretær for Bispebjerg lokaludvalg, der er borgernes talerør i Nordvest.
Han beskriver borgerne som rimeligt tolerante.
Og det er også det indtryk Information får under mødet med tilfældige borgere i Nordvest.
»Det er en midlertidig løsning med fixerum. Der bør være en større indsats i forsøget på at afvænne misbrugerne« siger Janne Højmose, der bor på en af sidevejene til Ring 2.
Selv om hun ingen problemer har med narkomanerne selv og aldrig bemærker dem i Nordvest, mener hun, at det er en god ide at få dem væk fra gaderne.
»Men det er da tankevækkende. Det er jo nærmest en legalisering af ulovlige stærke stoffer. Der skal være kontrol med det. Også så man kan undgå den høje dødelighed blandt narkomanerne« siger Janne Højmose, der får vasket sin bil på den lokale tankstation.
Dem ingen ser
Fixerummene i Københavns Kommune skal ligge der, hvor man mener, at misbrugerne i forvejen færdes. Men de er svære at se i gadebilledet i Nordvest i modsætning til Istedgade ved Københavns Hovedbanegård, hvor de stimler sammen og har deres jævnlige gang.
»Det berører mig ikke i det daglige. Vi har ingen problemer med narkomaner i Nordvest«, siger Kasper Nielsen. Men hvis Københavns Kommune mener, at de er her, er det en god ide med et fixerum, mener han.
»Man kan lige så godt forholde sig til realiteterne. Princippet om, at det er ulovligt, er ren signalværdi, de fixer jo alligevel. Jeg er nærmest for, at de kan få det udleveret. Det handler mere om at hjælpe folk, der er i nød,« mener Kaper Nielsen.
»Det er bedre med et fixerum end en tilfældig baggård. Og jeg tror ikke, at det bliver værre for os andre, hvis der kommer et fixerum. Der er jo en grund til, at kommunen vil lægge et her. Nemlig, at misbrugerne allerede er her, selv om vi ikke ser dem« siger han.
På en tankstation i Nordvest, i det kvarter, hvor problemerne med misbrugere siges at være størst, ser de også frem til et fixerum.
»Det er en god ide. Det giver mere sikre forhold for dem, der misbruger. Og bedre muligheder for at komme af med sprøjterne, så børn og dyr ikke stikker sig på nålene,« siger tankpasser og beboer i Nordvest Dana Larsen.
Hun mener ikke, at etableringen af Valmuen lidt længere nede ad Ring 2, hvor der dagligt udleveres heroin, har gjort det værre.
»Der har de styr på det. Brugerne har en god omgangstone, så jeg føler mig slet ikke utryg. Så det ville være godt, hvis et fixerum fik en eller anden forbindelse til Valmuen,« siger Dana Larsen.
Tankstationen havde tidligere ofte besøg af misbrugere, der brugte tankens toilet til at fixe på.
Det blev stoppet ved at sætte en pære med et særligt lys i på toilettet, så narkomanerne ikke længere kunne se deres blodårer.
Svært at forudsige
Selv om ingen i Nordvest tilsyneladende har bemærket stofmisbrugere i deres kvarter, kan man jo godt være skeptisk over for udsigten til, at der skal placeres et fixerum i ens baghave.
»Der vil belaste kvarteret, hvis det trækker flere til, men det ved man jo ikke på forhånd,« siger Victor Flyvbjerg, der heller ikke selv har bemærket narkomaner i sin bydel.
»Folk tager stoffer uanset hvad, så det er bedre med ordnede forhold. Narkomanerne synes vel ikke selv, at de har et godt liv,« siger han inden han cykler videre med sin kæreste.
De københavnske lokaludvalg skal høres, inden det besluttes, hvor fixerummene placeres.
Næstformand i Bispebjerg lokaludvalg Nina Marie Ericsson mener selv, at det er godt at give misbrugerne anstændige vilkår. Men fixerummene har endnu ikke været diskuteret i lokaludvalget.
»Det kan godt give en vældig debat. Der var en del nervøsitet i forbindelse med Valmuen. Men det gjorde indtryk på et borgermøde, at en kvinde rejste sig op og sagde, at hun var en af de kommende brugere af stedet,« forklarer Nina Marie Ericsson.
»Så kunne folk se, at det ikke var djævlen selv. Men bekymringerne skal tages alvorligt. I sidste ende er dialog vejen frem,« mener hun.

