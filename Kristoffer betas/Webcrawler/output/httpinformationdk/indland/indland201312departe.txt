Departementschefens deroute
Han sidder med egne ord ’i skidt til næsetippen’, men forhenværende departementschef i Skatteministeriet Peter Loft fastholder, at han på intet tidspunkt lod sig bruge af sin minister til at forsøge at tilsværte Helle Thorning-Schmidt
Peter Loft – her med sin hund Ludwig – venter på, at skattesagskommissionens arbejde er overstået. Han mener fortsat, at han har haft ’rimelig grund’ til at handle, som han har gjort.


 
	Den 21. marts 2012 blev Peter Loft kaldt til møde med skatteministeren. Det undrede han sig ikke over, for som departementschef i Skatteministeriet havde han tit møder med sin minister. I hånden havde Peter Loft sin lille notesbog, så han kunne notere, som han plejede. Men det blev et meget kort møde, og få minutter senere var Peter Loft fritstillet.

	Han kan i dag ikke huske, hvad der præcis blev sagt på mødet, for som han siger: »Når du får sådan et budskab, går der lidt tid, før det går op for dig, hvad der egentlig skete.«

	»Men det korte af det lange var, at jeg var ikke rette mand på rette post,« fortæller Peter Loft på sit lille kontor i CBS’ bygninger på Frederiksberg, hvor Information møder ham forud for gårsdagens afhøring i Skattesagskommissionen. Og selv om ordvekslingen ikke står klart i hukommelsen, var meldingen fra daværende skatteminister for SF, Thor Möger Pedersen, klar nok: SKAT skulle igennem nogle store ændringer. Der skulle laves en ny struktur i organisationen – som følge af skattesagen – og regeringen skulle stable en skattereform på benene.

	»Og jeg ville nok være for belastet af skattesagen til at kunne fortsætte,« siger Peter Loft, der nåede at være departementschef i Skatteministeriet i 18 år.

– Og det overraskede dig?

	»Det ville være forkert at udtrykke det, som om det kom som et lyn fra en klar himmel, for på det tidspunkt var himlen ikke klar. Men det kom som et lyn.«

	Efter mødet tog Peter Loft hjem til huset i Klampenborg, og med undtagelse af en enkelt reception har han ikke været i Skatteministeriet siden.

	Skattesagen har optaget Peter Loft i mere end tre år.

	Undervejs er han blevet beskyldt for at blande sig i sagsbehandlingen af Stephen Kinnocks skattesag langt ud over lovens grænser. Blandt andet ved at deltage i fem møder med direktøren for SKAT København, Erling Andersen, og ved at kræve et kort afsnit forfattet af ham selv med i afgørelsen. Et afsnit, som Erling Andersen mener, var et forsøg på at antyde, at Stephen Kinnock skulle være homoseksuel.

	Selv mener Peter Loft ikke at have gjort noget forkert, og efter at han i dag afgav sidste forklaring i Skattekommissionen, er han interesseret i at give sin egen version af sagen og offentligt kommentere kritikken mod ham.

	»Nu har jeg pligtskyldigt tiet stille, så længe afhøringerne stod på, men jeg kunne egentlig godt tænkte mig at have lejlighed til at tegne mit eget billede eller i hvert give svar på de spørgsmål i sammenhæng,« siger Peter Loft. På hans sparsomt indrettede kontor er der er ingen billeder af hverken børn eller kunst. Kun et par bøger om offentlig forvaltning afslører, at kontoret er beboet.

	»Normalt regner man jo ikke med, at ens gøren og laden i dén grad bliver gransket,« siger han og kigger ud af vinduet.

	»Jeg vil jo ikke bestride, at jeg sidder i skidt til næsetippen, så ting kunne sikkert have været lavet smartere.«

	Da Peter Loft blev fritstillet i 2012, forklarede skatteminister Thor Möger Pedersen til offentligheden, at han ikke foregreb kommissionens arbejde, men at han ønskede en anden departementschef til at stå for strukturændringerne i Skatteministeriet. Det var nemlig Peter Loft, der et par år tidligere havde gjort sig selv til chef for både den daglige drift og ministeriets politiske del. Og netop denne sammenblanding af SKAT København og departementet har siden været med til at give Peter Loft problemer i skattesagen.

	De »vandtætte skotter« mellem departementet og skatteregionen, som Loft selv har betonet betydningen af, er blevet beskyldt for at indeholde endog mange huller. Og i pressen blev Peter Loft fra sagens begyndelse placeret på side med Venstres daværende skatteminister Troels Lund Poulsen. Men samtidig har Peter Loft ifølge sin forklaring forsøgt at finde argumenter, der kunne overbevise Troels Lund Poulsen og hans særlige rådgiver, Peter Arnfeldt, om rigtigheden af SKAT Københavns afgørelse.

– Har du haft overvejelser om, hvorvidt du skulle placere dig på ministerens og departementets side eller på SKAT Københavns side?

	»Selvfølgelig har jeg det. Jeg har taget højde for begge synspunkter og har handlet, som jeg mener, at det vil være rigtigt i en usædvanlig situation som denne her. I al den bagklogskab, man erhverver sig, kan man spørge, om det var klogt. Men jeg mener sådan set, at jeg har handlet, som jeg burde,« siger Peter Loft.

	De fem møder

	Det var Erling Andersen, og ikke Peter Loft, der tog initiativ til de efterfølgende så berømte fem møder, hvor Stephen Kinnocks skattesag blev drøftet mellem den daværende departementschef og SKAT Københavns ledelse. Møderne er usædvanlige, fordi en skatteminister og hans departement ikke må afgøre konkrete skattesager. Det ansvar ligger hos landets seks regionale skattecentre.

	»Men jeg var sådan set enig i, at der var basis for, at vi talte sammen, fordi sagen jo var langt bredere, end afgørelser normalt er,« siger Peter Loft om de fem møder, der fandt sted i august og september 2010. De foregående afhøringer i kommissionen har vist, at SKAT København oplevede en usædvanlig indblanding i sagen fra Peter Loft og hans nærmeste. I dag har han svært ved at forstå, at »nogle objektivt konstaterbare begivenheder notorisk skal udlægges som noget suspekt«.

	Lige så forkert det ville være for ham at lave egentlig sagsbehandling, lige så rigtigt måtte det være at sikre korrekte rammer for sagsbehandlingen, mener Peter Loft.

	»Vi skulle efter sagens afgørelse kunne gå ud og sige: ’Vi ved godt, at afgørelsen vil blive kritiseret, men vi har gjort alt for, at alle tænkelige forhold er taget i betragtning.’«

	Peter Loft har tidligere sagt til Politiken, at der kun de principielle og pressemæssige aspekter af sagen blev diskuteret ved møderne og ikke selve dens substans. Og det fastholder han også i dag.

	»Jeg har ikke blandet mig i afgørelsen. Jeg har lagt øre til, hvad SKAT har fortalt mig om sagsbehandlingen. Jeg har stillet nogle spørgsmål engang imellem: ’Er det sådan, man plejer at gøre?’ osv. Men jeg har ikke på noget tidspunkt foreslået et nyt regelsæt, der kunne føre til en anden afgørelse eller noget lignende.«

– Erling Andersen er jo af den opfattelse, at du stillede »byger af spørgsmål«?

	»Jeg tror nu ikke, at det var nogen stor byge. Men lad os ikke kaste os over meteorologiske overvejelser. Jeg spillede muligvis djævlens advokat, for at der skulle være taget højde for alle tænkelige spørgsmål fra eksperter.«

	Peter Loft undrer sig generelt over ræsonnementet i skattedirektør Erling Andersens redegørelser og efterfølgende forklaringer i kommissionen.

	»Hvis jeg har blandet mig i alle de ting, som Erling Andersen påstår, hvorfor har jeg så ikke blandet mig i de ting, som afgørelsen efterfølgende er blevet kritiseret for? Jeg kunne jo have siddet og boget den derhjemme og påpeget de svage punkter,« siger Peter Loft med henvisning til, at Skat Københavns afgørelse i Stephen Kinnocks sag senere er blevet mødt af kritik fra skatteeksperter, der mener, at skatteregionen ændrede praksis til fordel for Kinnock.

	Der er ikke taget referat fra de fem møder, som Peter Loft deltog i om sagen, så det er ord mod ord. Men Peter Loft bestrider, at der skulle være foregået noget ulovligt.

	»Der er jo ikke nogen, der er blevet slået ihjel her. Der er ikke noget lig, og derfor er der heller ingen morder,« siger han med henvisning til, at Stephen Kinnock ikke blev erklæret skattepligtig i Danmark, hvilket Peter Loft ifølge sine kritikere skulle have arbejdet for.

– Men man kan jo godt blive dømt for mordforsøg?

	»Som sagen er blevet forelagt, og det kan jeg ikke bebrejde nogen, er den blevet beskrevet som et stærkt misliebigt anliggende. Men jeg mener, at jeg har haft en rimelig grund til at gøre de ting, jeg har gjort. Og jeg mener, at det har været i alles interesse.«

	Intet pres fra ministeren

	Skattesagskommissionen har i løbet af sin undersøgelse fokuseret på forskellen på at være ’presset af’ nogen og ’presset til’ at arbejde for en bestemt afgørelse i sagen. Under afhøringen i november 2012 fortalte skattedirektør Lisbeth Rasmussen, at Peter Loft på et møde i marts 2012 over for hende og Erling Andersen skulle have erkendt, at han i dagene efter afgørelsen i september 2010 havde følt sig meget presset af ministeren. Men det afviser Peter Loft blankt.

	»Jeg var presset af hele situationen. Det var vi alle sammen. Men der er fandens til forskel på at være presset til noget og presset af noget,« siger Peter Loft. »Jeg har ikke på noget tidspunkt handlet på ministerens vegne.«

	I dag er Peter Loft adjungeret professor på CBS og rådgiver en virksomhed om kommunikation med offentlige myndigheder. Han er stadig ansat som departementschef i staten, men han udfylder ingen opgaver. Det er også Skatteministeriet, der betaler hans telefonregning, og sådan vil det fortsætte, så længe kommissionen arbejder.

	Som departementschef i Skatteministeriet havde Peter Loft 8.000 ansatte under sig. Nu har han ingen.

– Det er dit renommé, der er blevet ødelagt. Hvordan har du det med det?

	»Jeg er ked af, at der er blevet rettet nogle voldsomme anklager imod mig. At politisere og blande sig i ting, man ikke må blande sig i, er voldsomme beskyldninger. Jeg mener dog stadig ikke, at jeg har gjort noget forkert, men det er jo ikke op til mig at vurdere.«

