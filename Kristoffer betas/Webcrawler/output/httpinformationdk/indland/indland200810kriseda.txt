'Krisedækningen fejler intet, men det gør mediernes viden'
Lars Løkke Rasmussen opfordrede i sidste uge danske medier til at overveje deres massive negative dækning af finanskrisen. Eksperter kalder det absurd at forestille sig, men efterspørger samtidig større bevidsthed og ekspertise i danske medier om økonomi


 En af dansk journalistiks største personligheder, Henrik Cavling, sagde en gang, at "presse skaber interesse." 
Det aviserne skriver om, taler folk om, og når folk taler længe nok om det, får det også betydning i samfundet - ude i de små hjem, inde på Christiansborg, på Børsen eller et andet sted. For tale former bevidsthed, som er nødvending for handling, pointerede Cavling.
Hvorvidt tidligere nationalbankdirektør Erik Hoffmeyer og nuværende finansminister Lars Løkke Rasmussen (V) har Henrik Cavling frisk i erindringen er svært at sige, men begge har i hvert fald i den seneste tid talt om, at pressen er med til at forstærke finanskrisen ved at overdrive dens konsekvenser, og på den måde skabe unødvendig frygt og tilbageholdenhed blandt forbrugere.
"Journalister skal være bedre til at sondre mellem hysteri og realiteter. Der er en lemming-effekt," har Erik Hoffmeyer sagt til fagbladet Journalisten, og da Lars Løk-ke Rasmussen skulle forklare, hvorfor danskerne alligevel ikke fra næste år skal betale til den tvungne pensionsopsparing, det såkaldte SP-bidrag, lød forklaringen blandt andet, at det var for at signalere, at der ingen grund er til helt at holde inde med forbruget. 
"Man behøver ikke at droppe den carport, man allerede har bestilt," lød det fra finansministeren. Underforstået som man ellers godt kan få indtrykket af med mediernes nuværende negative dækning af finanskrisen.
Medier forstærker krisen
Professor i komparativ politisk økonomi på CBS Ove Kaj Pedersen mener også, at mediernes dækning af finanskrisen virker som mere benzin på bålet, og er således med til at påvirke krisen.
"Aviser og elektroniske medier kan naturligvis ikke igangsætte en krise, altså stable selve bålet sammen, men der ingen tvivl om, at medierne er medansvarlige og med til at udvikle krisen i et eller andet omfang. Med hvilken vægt er det svært helt entydigt at sige, men medierne indgår i krisens kredsløb som en ikke ubetydelig mekanisme."
Han peger på især to områder, hvor danske såvel som udenlandske mediers særlige måde at beskæftige sig med finanskrisen på, kan have en forstærkende effekt på krisen.
"Det handler igen om interesser. Først talte man i medierne virkeligheden højt op. Der var ingen ende på opsvinget. Nu taler man virkeligheden langt ned, og krisen er uendelig dyb. Det handler selvfølgelig om, at man forsøger at 'sælge' virkeligheden bedst muligt, og det mener man så, at det gøres bedst med den dramatiske vinkel," siger Ove Kaj Pedersen, og tilføjer: "Samtidig med det er der også nogle banker, der nu og her har stærke interesser i at forstærke krisen. Lige nu kommer den ene nationale hjælpepakke efter den anden, der betyder, at bankerne kan komme af med dårlige papirer og lån til boligejere, der ikke kan betale deres lån tilbage. Og jo dybere bankerne kan tale krisen ned i medierne, jo større sandsynlighed er der for, at de forskellige regeringer overtager bankernes dårlige papirer. Hvilket andet lige vil være bedst for bankernes aktiekurser." Erhvervsredaktør på Berlingske Tidende, Linda Overgaard, er enig i, at mediernes dækning af finanskrisen kan være med til at forstærke konsekvenserne. Hun poin-terer dog, at det ville være et misforstået hensyn, hvis medierne holder sig tilbage, når krisen kradser, og at den nuværende massive dækning ikke kunne have et andet niveau.
"Jeg kan godt forstå, der er nogen, der mener, at man måske skulle lægge en dæmper på historierne, men vores hensyn er jo at forsyne læserne med viden om, hvad der foregår. Vi kan ikke lade være med at skrive om begivenhederne, også selv om de er voldsomme. Og i sådan en situation her, hvor det hele ramler, vi har jo at gøre med en slags finansmarkedernes 11. september, er der mere end nogensinde behov for kvalitetsjournalistik. Al journalistik, der ikke er ligegyldig, har konsekvenser, og god journalistik er jo ofte karakteriseret ved, at der er nogen, der ikke ønsker de historier trykt, og det er det her nok også et eksempel på," siger Linda Overgaard. 
Som på sporten
Professor i økonomi på Syddansk Universitet Christen Sørensen, deler erhvervsredaktør Linda Overgaards opfattelse af, at medierne ikke skal holde sig tilbage, når tingene falder sammen, som finansmarkederne har gjort i den senere tid. 
"Medierne bliver nød til at omtale de udfordringer, der er i samfundet. Alt andet vil være absurd at forestille sig," siger han, og peger på, at problemet i virkeligheden drejer sig om journalisternes forudsætninger for at omtale de økonomiske udfordringer i samfundet. "Journalister er ekstremt dårligt uddannede til at beskæftige sig med økonomi, og derfor får alle mulige såkaldte eksperter lov til at hælde vand ud af ørerne uden modspørgsmål," slutter Christen Sørensen og giver sit eget bud på, hvordan danske medier fremover kan styrke deres dækning af økonomi og finansstof. 
"I tv og radio er dækningen og prioriteringen af økonomiske emner helt grotesk. Når det kommer til sport, sidder der altid en ekspert ved siden af journalisten for at fortælle, hvad der foregår, men når det drejer sig om økonomi, er det noget helt andet: Her er journalisten alene og uden forudsætninger. Hvis medierne vil tage økonomisk stof lige så alvorligt som sport, burde de ansætte personer med en samfundsøkonomisk baggrund til at dække området eller klæde journalister ordentligt på til det." 


