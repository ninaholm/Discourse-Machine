Venstrefløj i værdikrig
Venstrefløjens forsøg på at generobre skurvognssegmentet, skaber dilemmaer langt ind i partierne. For  mens én fløj vil tale til arbejderne og bryde med udlændingetabuet, frygter andre for venstrefløjspopulisme, hvor international solidaritet og andre kerneværdier går tabt


 Venstrefløjen har glemt arbejderklassen, lyder det fra en ny bølge af fagligt aktive venstrefløjsprofiler. Rød blok må gøre Danmark til et håndværkerland, droppe DJØF-iseringen og tale, så arbejderne kan forstå det. Ikke flere fremmedord, ikke mere minoritetspladder. På blogs og i debatprogrammer pibler det frem med toneangivende venstrefløjsskikkelser, der kræver de røde partier tilbage til arbejderklassen. På forsiden af Socialdemokraternes nyeste folder står to arbejdere i kansastøj, mens SF i annoncer har klædt deres europaparlamentariker ud som arbejder. Under overskriften 'Dansk Løn på danske arbejdspladser', optræder Emilie Turunen med en dannebrogsdekoreret byggehjelm.
»SF vil gøre alt, hvad de kan for at blive det brede parti, som ikke bare er for offentligt ansatte 68'ere. Hensigten er også at stikke til Dansk Folkeparti og vise nogle af de vælgere, der har forladt venstrefløjen, at SF også kan tænke i nationale symboler,« siger politisk kommentator og kommunikationskonsulent Peter Goll, der selv har en fortid i SF.
Han peger på, at diskussionen om LO-arbejderne er blomstret op på ny i SF's forsøg på at være folkeparti frem for græsrodsparti.
Østarbejdertabu
Men arbejderstrømningen puster til centrale værdi-spørgsmål på hele venstrefløjen. For mens SF's ivrige debattør Mattias Tesfaye opfordrer til at lukke grænserne for østarbejdere, frygter blandt andre udviklings- og menneskerettighedsordfører Kamal Qureshi, at venstrefløjen giver køb på kerneværdier: »Man gør arbejderne dummere, end de er, hvis man tror, at de kun kan tænke på deres lønforhold og deresjob. Det grænser til venstrefløjspopulisme, hvis man kalder sig de svages forsvarer og samtidig træder på dem, der er endnu svagere,« siger han.
Netop spørgsmålet om udlændingepolitik og østarbejdere deler vandene. På den ene side er LO-arbejderne optaget af at bevare deres job, men på den anden side har venstrefløjen traditionelt været de første til at stille sig side om side med arbejdere i andre lande.
»Hvis man bare vil holde de polske håndværkere ude, kan folk lige så godt stemme på DF, for det er de bedre til. Venstrefløjens berettigelse er netop den internationale solidaritet, og det er en glidebane, hvis man begrænser den sociale retfærdighed til at være noget nationalt,« siger Kamal Qureshi og minder om, at i socialisternes slagsang 'Internationale' er moralen, at man skal »slå bro fra kyst til kyst«.
Samme melding kommer fra folketingsmedlemmet Trine Pertou Mach.
»Arbejderbevægelsen har igennem tiden stået i spidsen for det antiracistiske arbejde og i kampen for at arbejdere skulle forenes over grænserne. Hvis vi konstaterer, at arbejderklassen har bevæget sig væk fra os på nogle af de her områder, er svaret ikke, at vi skal navigere efter den i den retning,« siger hun.
Værst for Ø
Mens SF har haft held til at appellere til nye vælgergrupper, er der hos Enhedslisten fortsat problemer med at appellere til LO-arbejderne, og internt ulmer debatten ligesom i SF.
Enhedslisten er, som professor Tim Knudsen ved Institut for Statskundskab på Københavns Universitet har sagt, »et arbejderparti uden arbejdere.«
Ifølge Peter Goll er det sandsynligvis også Enhedslisten, der har det største problem.
»Enhedslisten har overtaget det problem, som SF stod med tidligere. De taler varmt om nogle mennesker, som de ikke appellerer til, og det er altid et problem for et parti, hvis man ikke repræsenterer, dem, man gerne vil ramme.«

