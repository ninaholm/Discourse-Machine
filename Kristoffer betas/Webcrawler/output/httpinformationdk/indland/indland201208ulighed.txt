Ulighed gør tyk
Jo mere ulige et samfund er, desto tykkere bliver dets borgere. Så vil vi af med fedmen, skal vi sætte ind mod uligheden


 I Informations nylige serie om overvægt og fedme konkluderes i en opsummerende leder, at der er tale om »et psykisk problem, der skal behandles på lige fod med andre psykiske lidelser som f.eks. anoreksi« (28. juli). Lederens pointe er, at når overvægtige diskrimineres, stigmatiseres og beskyldes for dumhed og karakterbrist (kan de ikke bare tage sig sammen, spise mindre og røre sig mere?!), skyldes det uvidenhed og tidsåndens tendens til individualisering. Og det forværrer urimeligt og uretfærdigt de problemer, som overvægtige i forvejen må slås med.
Konklusionen er sympatisk og vel ikke forkert, men heller ikke helt tilfredsstillende. Den nævner, men underbetoner et helt afgørende forhold: social ulighed. Eller endnu mere håndfast: indkomstforskelle. I omfattende sammenlignende analyser mellem de ’rige lande’ (til forskel fra udviklingslandene) er der påvist en markant sammenhæng mellem øget økonomisk ulighed og øget overvægt og fedme i befolkningen som helhed. Det gælder både for kvinder, mænd og børn. For at tage yderpunkterne: Forekomsten af fedme (altså ekstrem overvægt) er godt 30 procent i USA’s befolkning – godt 12 gange så høj som i Japan, der har langt mindre økonomisk ulighed.
Mønsteret går igen, når man sammenligner et bredt udsnit af de rige lande. Og korrelationen har en retning: Det er uligheden der skaber overvægt og fedme, ikke omvendt.
Set inden for det enkelte land vender problemet den tunge ende nedad (undskyld udtrykket): jo lavere indkomst, des hyppigere overvægt. Problemet løses ikke ved økonomisk vækst og højere materiel levestandard: Når vi kommer over et vist basalt niveau, har generel vækst ingen positiv effekt. Hvis uligheden bevares eller vokser, følger vægten med. Det kan man læse udførligt om i Richard Wilkinson & Kate Picketts bog The Spirit Level (Penguin 2010).
Øget stressniveau
I Informations serie er læge og professor Thorkild I. A. Sørensen, der forsker i fedme, inde på samme tankegang (26. juli). Han peger på sociale forhold, ulighed og usikkerhed som afgørende del af forklaringen på overvægt og fedme. Det understøttes af forskning, der viser, at lande med større ulighed har højere niveauer af mistillid, sygdomme, statususikkerhed og en række andre stressorer end lande med mindre ulighed.
Derudover dokumenterer Wilkinson og Pickett til overmål en række andre af ulighedens negative effekter på levealder, psykisk og fysisk helbred, stofmisbrug, vold, fængslinger, uddannelse, teenagemødre mm.
Der er en del, der taler for, at vi i de rige lande har fået et højere angst- og stressniveau de senere årtier.
Denne udvikling kan ikke alene tilskrives større uligheder, men har også at gøre med kvalitative ændringer i vore livsformer. De engelske forskere David Wainwright og Michael Calnan har i deres bog Work Stress (Open University Press 2002) peget på en række forhold. Lad mig blot nævne to: en stærk nedbrydning af kollektive organiseringer i arbejdet og en markant ’terapeutisering’ af sociale problemer i velfærdsstaten. Begge tendenser er individualiserende og rummer især psykiske belastninger for de svagest stillede. Selv om ulighed ikke er hele forklaringen på hverken stress eller fedme, og vi endnu mangler meget viden om de specifikke sammenhænge mellem det psykosociale niveau, hjernen og kroppen, er der rigeligt med dokumentation for ulighedens negative rolle – både i forbindelse med overvægt og fedme og en række andre sociale problemer.
Danmark på gal kurs
Samfundet har et ansvar for at hjælpe de mennesker, der konkret kæmper med disse problemer – og et ansvar for at oplyse og bekæmpe fordommene om dem. Men hvis indsatsen indskrænker sig til det, risikerer vi at få endnu et ekspertområde og mere viden, men ikke en langsigtet bæredygtig løsning, samfundsmæssigt set. Problemerne vil reproduceres og øges – og vi får den evindelige diskussion om velfærdsstatens grænser og skattetrykket.
Selv om Danmark er blandt de lande, der har mindst ulighed, er problemerne til at få øje på – og udviklingen går i den gale retning. Lighed må ikke mindst fremmes dér, hvor det virkelig batter: på arbejdsmarkedet. Den herskende neoliberalisme fremmer uligheden; og ulighed er nedbrydende for velfærden (og i øvrigt også for demokratiet).
Det er dokumenteret, og det bør siges og gentages igen og igen.
 
Peter Olsén er professor ved Institut for Psykologi og Uddannelsesforskning på Roskilde Universitet

