'De kan ikke blive dansk statsborger nu'
20-årige Mariam El Sadek fra Århus er en  af 14 unge statsløse, som i 2009 fik afslag på statsborgerskab, selv om integrationsministeren vidste, at det var ulovligt
Mariam El Sadek har boet i Århus det meste af sit liv, og i december 2008 henvendte hun sig til politiet i Århus for at søge om dansk statsborgerskab. Det har hun krav på i henhold til en FN-konvention fra 1961 om statsløshed.  Men da ministeriet et halvt år senere var færdig med sagsbehandlingen, blev resultatet et afslag


 Den 11. juni 2009 sender Integrationsministeriet et kortfattet brev til en ung pige. Hun er født som statsløs i Danmark.
Mariam El Sadek har boet i Århus det meste af sit liv, og i december 2008 har hun henvendt sig til politiet i Århus for at søge om dansk statsborgerskab. Det har hun krav på i henhold til en FN-konvention fra 1961 om statsløshed.
Men da ministeriet et halvt år senere er færdig med sagsbehandlingen, bliver resultatet et afslag: »De kan ikke blive dansk statsborger nu,« skriver ministeriet - selv om integrationsminister Birthe Rønn Hornbech (V) senest i december 2008 er blevet klar over, at unge statsløse har krav på statsborgerskab.
Ministeriet begrunder afslaget med, at Mariam El Sadek, som på det tidspunkt går i gymnasiet, ikke har bestået den danskprøve på ca. 9. klassesniveau, som udlændinge almindeligvis skal have bestået for at opnå statsborgerskab. Det behøver hun ikke i henhold til FN-konventionen, men alligevel indskærpes det i afslaget: »Ministeriet kan ikke dispensere fra retningslinjerne.«
Igen et afslag
Mariam El Sadek beslutter at aflægge indfødsretsprøven, og efter et par forsøg kan hun den 23. december 2009 sende bevis for bestået indfødsretsprøve til ministeriet. »Jeg vil meget gerne høre om, hvornår I forventer at blive færdige med min sag,« skriver hun.
Den 26. januar 2010 - en dato, som vi senere skal vende tilbage til - er ministeriet færdige overvejelserne. Igen bliver det et afslag: »De kan fortsat ikke blive dansk statsborger.« Begrundelsen er, at Mariam El Sadek ikke har indsendt »dokumentation for danskkundskaber i originalt eksemplar eller bekræftet kopi«, som ministeriet skriver.
Akkurat samme dato - 26. januar 2010 - sender Birthe Rønn Hornbech et brev til Folketingets Indfødsretsudvalg. Her gør ministeren opmærksom på, at ministeriet ved en fejl har behandlet ansøgninger om statsborgerskab fra unge statsløse efter samme retningslinjer, som gælder for de fleste andre udlændinge, dvs. en bestået indfødsretsprøve mv.
Det er første gang, at ministeren over for Folketinget gør opmærksom på, at sagsbehandlingen i hendes ministerium ikke har været i orden. Men ministerens indrømmelse til Indfødsretsudvalget får ingen konsekvenser for hendes ministerium behandling af Mariam El Sadeks ansøgning.
Og dog ...
Den 15. februar - knap tre uger senere - modtager Mariam El Sadek endnu et brev: »Integrationsministeriet har foretaget en gennemgang af behandlingen af ansøgninger om dansk indfødsret...« Gennemgangen har vist, at Mariam El Sadeks ansøgning ikke er blevet korrekt behandlet. Inden for 30 dage skal hun derfor udfylde en »genoptagerpakke«, og hvis hun ikke gør det, »foretager ministeriet sig ikke videre i sagen.«
Mariam El Sadek udfylder genoptagelsespakken, og da Folketinget i efteråret 2010 diskuterer et lovforslag fra Birthe Rønn, der bl.a. vil give statsborgerskab til 35 unge, er hun en af dem.
På det statsborgeretsbevis, som Mariam El Sadek har modtaget, har Birthe Rønn Hornbech skrevet under den 24. januar 2011.
Hvis ministeriet ikke havde fejlbehandlet hendes ansøgning, havde hun kunne få statsborgerskab mindst ét år tidligere.

