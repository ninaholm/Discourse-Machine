Billig benzin blokerer for bæredygtig trafik
Når den kollektive trafiks takster stiger, mens benzinprisen er lav, får regeringen svært ved at opfylde sit mål om at flytte folk fra bil til tog, advarer flere trafikforskere. De undrer sig over, at bompenge, der ligner en slags benzinafgift, er smidt ud af regeringens plan for bæredygtig transport
Selv når benzinprisen er oppe på 12 kr. pr. liter, som den var i sommer, er danskerne ikke særligt tilbøjelige til at tage toget eller bussen i stedet for bilen. At ændre trafikanternes adfærd vil derfor kræve store afgifter, påpeger trafikforskere.

26 kroner for en liter benzin - det lyder for mange bilister som en dårlig vittighed.Men 26 kroner er faktisk literprisen, som den ville have været, hvis benzin de seneste årtier var steget lige så meget som taksterne for den kollektive transport.Det er svært at opdrive den trafikforsker, som ikke mener, at en himmelhøj benzinpris ville få en hel del bilister til at ty til alternative transportmuligheder.Og går man tilbage til sommeren 2008, var der i offentligheden livlig debat om benzinpris og transportvaner. Dengang lå benzinprisen på hele 12 kroner pr. liter. Flere trafikforskere forudså, at hvis prisstigningen fortsatte, ville mange bilister begynde at bruge toget.Samme sommer sad regeringen og skrev på sin store plan for bæredygtig trafik, der, stærkt forsinket, er blevet fremlagt for en måned siden. I mellemtiden har finanskrisen ramt verden, og benzinpriserne er rutsjet 4-5 kroner ned.Hermed har regeringen mistet den hjælpende hånd, som en høj og stigende benzinpris kunne være, når flere folk skal lokkes over i den kollektive trafik.Lang udsigt til afgiftSeniorforsker ved DTU Transport Mogens Fosgerau vurderer, at regeringen nu får sværere ved at nå sit mål."Lave benzinpriser giver i det lange løb mindre benyttelse af den kollektive trafik," påpeger han.Benzinpriserne har gennem det seneste kvarte århundred haft sine op- og nedture, men den gennemsnitlige prisudvikling har dog været behersket, til beroligelse for bilisterne.Selv når benzinprisen kommer op på 12 kroner pr. liter, mener flertallet af danskerne ikke, at prisen er en stor belastning set i forhold til grundomkostningerne ved at have bil. Eller som Mogens Fosgerau formulerer det: "Bilister er parat til at betale meget for at køre i deres bil."Lise Drewes, professor i transport og miljø ved Roskilde Universitet, er inde på det samme."Benzinprisen har betydning for beslutning om især de fritidsprægede ture, som udgør en tredjedel af bilkørslen," siger hun og tilføjer: "Når prisen på benzin er lav, skal der meget store afgifter til for at ændre på transportvanerne."Selv om regeringen har meldt ud, at den er stærkt ambitiøs, hvad angår fremme af bæredygtig transport, har den ingen aktuelle planer om sådanne 'meget store afgifter', som kunne påvirke valg af transportmidler. Benzinafgiften har således siden 2002 været låst af skattestoppet. Kørselsafgifter indføres tidligst om seks år. Og en betalingsring om København er lodret afvist af VK-regeringen.Det undrer flere trafikforskere, at regeringen har spillet sig sidstnævnte mulighed, der også kaldes bompenge, af hænde."Den marginale, altså den sidst kørte kilometer, er i dag for billig for bilisterne, hvor der er trængsel. Derfor kan jeg ikke se logikken i, at regeringen dropper en betalingsring om København," siger Mogens Fosgerau.Pisk bedre end gulerodMen kunne regeringen ikke lokke flere over i den kollektive trafik ved at sænke de meget høje takster? Det afviser ph.d.-stipendiat Peter Bro, der er by- og trafikforsker ved Aalborg Universitet."Er det målet at flytte bilister til kollektiv trafik, kan det bedre betale sig at svinge pisken over bilisterne end at hænge en gulerod op i bussernes forruder," vurderer Bro, som sætter sin lid til kørselsafgifter.Men kun hvis afgiften bliver markant - så markant, at den nærmest svarer til en situation, hvor benzinprisen er gået amok grundet en uhørt oliekrise."Koster det 50 kroner at køre sit barn i skole i stedet for at lade det cykle selv, vil mange nok tænke sig om en ekstra gang, før de sætter foden på speederen. Også selv om kørselsafgiften modsvares af et fald i registreringsafgiften," siger Peter Bro.Kørselsafgifter har regeringen planlagt fra 2015. Så længe vil Ivan Lund Pedersen fra Rådet for Bæredygtig Trafik ikke vente på indgreb. Han mener, at regeringens afgiftsstop på benzin udgør en massiv favorisering af biltrafikken."Effekten er unødigt pres på vejene og miljøforringelser," siger han og foreslår, at benzin- og dieselafgiften i en årrække sættes op med en krone pr. liter om året.
