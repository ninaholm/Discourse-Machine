S-SF-plan skaber øget ulighed
Hvis S-SF kommer til, vil de undlade at regulere overførselsindkomsterne i takt med resten af Danmarks stigende lønninger, og det vil føre til øget ulighed, vurderer socialrådgivere. V og DF anklager oppositionen for hykleri


 De fattige bliver endnu fattigere end resten af danskerne, hvis det står til Socialdemokraterne og SF. Partierne vil nemlig suspendere den automatiske regulering af overførselsindkomsterne, som normalt stiger i takt med, at lønningerne stiger generelt. Selv om der dagligt skal arbejdes 12 minutter mere ifølge S-SF's plan og lønningerne dermed vil stige, så skal overførselsindkomsterne ikke følge trop. Det er der ikke råd til, fordi »vi er i en situation, hvor landets økonomi er dybt kriseramt,« forklarer SF's finansordfører Ole Sohn.
Gevinsten ved de ekstra arbejdstimer skal bruges på at styrke dansk økonomi og ikke de mest fattiges privatøkonomi. Det vil øge uligheden, mener Dansk Socialrådgiverforenings formand, Bettina Post.
»Det harmonerer ikke med det, de ellers har sagt om, at det er urimeligt, at overførslerne ikke følger med priser og lønninger. Det vil skabe en større ulighed og især ramme dem, som sidder fast på overførselsindkomsterne,« siger hun.
Ifølge Ole Sohn kommer spørgsmålet om ulighed »an på, hvordan man gør det op«, fordi alternativet vil være at skære på ydelserne:
»Der vil blive stigende ulighed, hvis vi ikke skaffer 15 milliarder kroner og i stedet er nødt til at skære i dagpenge, i førtidspension eller i efterløn. Det er for at undgå forringelser af overførselsindkomsterne, at vi beder lønmodtagere om at arbejde mere i solidaritetens navn,« siger han.
Men det er snarere usolidarisk, mener Venstres socialordfører, Ellen Thrane Nørby:
»Hold da op for en solidaritet! Det her vil betyde, at de mest økonomisk svage bliver endnu mere økonomisk udsatte, blot fordi S og SF ikke vil lave reformer,« siger hun.
Meldingen viser, at S og SF's snak om lighed blot har været spil for galleriet, lyder det fra DF.
»Deres kritik af socialpolitikken og alt det, de har sagt om lighed, har bare været tom snak. Nu vil de selv skabe øget ulighed, og det er en underlig form for hykleri,« siger socialordfører, Martin Henriksen.
Splitter opposition
Forslaget understreger ifølge de Radikales finansordfører Morten Østergaard, hvordan S og SF's manglende reformvillighed får utilsigtede konsekvenser: »Det indgår ikke i vores planer at øge uligheden, for vi satser på efterlønnen, som betyder, at raske og rørige skal finansiere underskuddet på statens finanser frem for syge og kontanthjælpsmodtagere. Men kan vi ikke finde flertal for udfasning af efterlønnen, så kan jeg ikke afvise, at øget ulighed desværre bliver konsekvensen,« siger han og undrer sig over, at S-SF vil være modellen bekendt.
»Det er da løjerligt, at det er venstrefløjen, som holder fast på, at det er bedre at øge uligheden end at afskaffe efterlønnen.«
På den anden fløj i oppositionen er Enhedslistens budskab entydigt afvisende.
»Vi vil selvfølgelig ikke bakke op om et forslag, der udhuler overførslerne og øger afstanden mellem folk, der er inden og uden for arbejdsmarkedet,« siger politisk ordfører, Johanne Schmidt-Nielsen.


