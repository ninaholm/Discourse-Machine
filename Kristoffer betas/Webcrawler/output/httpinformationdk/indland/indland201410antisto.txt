Antistoffer kan afløse problematisk tungmetal i svinefoder
Brugen af zink i dansk svineproduktion kan agere motorvej for svine-MRSA, siger eksperter. Ny forskning viser, at der kan være en alternativ løsning, hvis det kan produceres billigt
 Tal fra Fødevarestyrelsen viser, at zinkoxidforbruget i dansk landbrug er steget med 8,4 pct. pr. produceret gris de seneste fem år.


 Det er en medvirkende faktor til, at den resistente bakterie svine-MRSA får mulighed for at brede sig, at landbruget fodrer smågrise med tungmetallet zink i forbindelse med, at grisene vænnes fra mælk.
Tal fra Fødevarestyrelsen viser, at forbruget af zink ikke er blevet reduceret de seneste fem år. Men ny forskning kan sætte skred i afviklingen af zinkforbruget, hvis omfattende besætningsforsøg i 2015 bekræfter resultaterne fra de indledende forsøg. Forskningen går ud på at udnytte antistofferne fra slagteblod til at styrke smågrisenes immunforsvar.
Formanden for sektion vedrørende svin i Den Danske Dyrlægeforening, Kristian Viekilde, forklarer, at tungmetallet zink blandes i svinefoderet for at forebygge diarré hos smågrise, der skal vænnes fra at die hos soen for i stedet at spise almindeligt foder. Da smågrisene fjernes fra soen, mens deres mave- og tarmsystem fortsat er vant til mælk, er de særligt følsomme over for E. coli-sygdomme. Det afhjælper zinken tyndtarmen med at beskytte sig mod. Det har dog den bivirkning, at mens vissebakterier slås ned af zinken, mener man, at svine-MRSA-bakterien får bedre livsbetingelser, fordi svine-MRSA er zinkresistent og kan udfylde rummet efter de nedbrudte bakterier.
»Mens zink hæmmer visse bakterier, fremmer den andre, eksempelvis svine-MRSA. Der er bred enighed om, at svine-MRSA får mere plads at boltre sig på,« siger Kristian Viekilde.
Han bakkes op af Henrik Westh fra MRSA VidenCenter på Hvidovre Hospital: »Jo mere zink man bruger til at slå andre bakterier ned med, jo bedre vilkår har svine-MRSA,« siger han.
Mindre gevinst
Afdelingschef og dyrlæge Poul Bækbo fra landbrugets interesseorganisation Landbrug & Fødevarer forklarer i et skriftligt svar til Information: »Vi har haft behov for zink for at undgå sygdom og død blandt smågrisene i fravænningsperioden. Vi ved, at zink skubber til resistensudviklingen, og derfor leder vi efter alternativer.«
Samtidig fremhæver Poul Bækbo, at zinken »kan sikre sund tarmflora hos smågrise«: »Det betyder, at vi ser mindre diarré og dermed kan undgå at behandle dyr med antibiotika. Blandt andet derfor har vi nedbragt antibiotika med 13 pct. fra 2009 til 2013«, skriver han. Men det rykker ikke meget ved svine-MRSA’s udbredelse at sætte antibiotikaforbruget ned, hvis zinkforbruget ikke følger udviklingen, påpeger professor og forskningsleder ved Klinisk Mikrobiologi på SDU Hans Jørn Kolmos.
»Den gevinst, man høster ved at bruge mindre antibiotika, mindskes af, at zink ikke følger udviklingen,« siger han.
Men faktisk kan der være en alternativ løsning på vej. Forskere fra Veterinærinstituttet på Danmarks Tekniske Universitet, DTU, fik allerede for otte-ni år siden ideen til at udvikle et alternativ til zink, når dyr skal fravænnes mælk for at spise almindelig foder. I 2011 gennemførte forskerne de første forsøg, og indtil videre virker det efter hensigten, påpeger professor og leder af forskningsprojektet Peter M. H. Heegaard.
Og allerede til næste år foretager forskerne besætningsforsøg, hvor der indgår tusindvis af grise.
»Det skulle gerne vise sig, at grisene klarer sig mindst lige så godt, hvis ikke bedre, med vores stof, som hvis de blev behandlet med antibiotika og zink,« siger Peter M. H. Heegaard.
Forskernes idé er, at man bruger de antistoffer, som både er i mælken på et moderdyr, og som suser rundt i blodet på os alle sammen og gør os modstandsdygtige over for infektioner. De antistoffer renfremstiller forskerne og giver dem derefter som fodertilskud til de dyr, som er udsatte i fravænningsperioden. Som kilde til antistofferne har forskerne forsøgt at udnytte to restprodukter: valle og slagteblod. Valle er et restprodukt fra osteproduktion, men har kun en lav koncentrationen af antistof. Hvorimod slagteblodskoncentrationen af antistoffet var 10 gange højere.
»Når man samler blod fra et slagteri, så kommer det jo fra voksne grise, der har oplevet de samme infektioner, som smågrisene også får. De voksne dyr har allerede dannet de helt rigtige antistoffer, som smågrisene kan udnytte,« siger han.
Det er i hvert fald forskernes tanke. Og indtil videre viser de indledende forsøg, at de har haft ret. Og forsøgsresultaterne bliver også fremhævet af Landbrug & Fødevarer, der skriver til Information, at organisationen forsøger at finde alternativer til zink: »Vi prøver at udvinde antistofferne, så smågrisene bliver immune over for de bakterier, der i dag giver dem diarré«.
Ingen resistens
Forskernes antistof tilsættes foderet af nogle få gram dagligt i 14 dage, og måden, hvorpå antistof virker, gør, at bakterier som svine-MRSA ikke kan udvikle resistens over for stoffet, på samme måde som de har gjort med blandt andet zink.
»Man løber ingen risiko for, at bakterier opbygger resistens overhovedet. Det problem har man ikke. Og produktet skal ikke bruges i kombination med antibiotika og zink,« forklarer han. Og mens projektet forventes afsluttet efter de store besætningsforsøg i 2015, kan der gå noget tid, før produktet er klar, fordi processen skal optimeres, distributører findes og prisen fastsættes. Professoren siger dog, at de foreløbige beregninger viser, at antistofproduktet kan matche prisen på antibiotika og zink, som er den nuværende behandling.
»Hvis ikke vi kunne fremstille stoffet billigt, ville det være en dødfødt idé, fordi det skal indgå i det samlede omkostningsregnskab ved produktionen af svin,« siger han og tilføjer:
»Man skal have i baghovedet, at landmændene generelt ikke vil ofre ret meget på det her. Det skal jo kunne løbe rundt økonomisk,« siger han.

