Advokat: Stigning i asylansøgere fra Eritrea er ’en normalisering’
Der er intet spektakulært ved, at så mange eritreere nu søger asyl i Danmark, mener en dansk asyladvokat. Vi er snarere begyndt at komme på omgangshøjde med resten af EU. I Sverige har man siden årsskiftet givet ophold til stort set alle flygtninge fra Eritrea
Flygtninge fra blandt andet Eritrea ankommer til Sicilien, efter at deres båd blev opdaget af den italienske kystvagt. Arkiv


 Justitsminister Karen Hækkerup (S) annoncerede i sidste uge, at Udlændingestyrelsen vil standse behandlingen af alle asylsager for flygtninge fra Eritrea, mens styrelsen undersøger, om eritreerne har et »reelt beskyttelsesbehov«.
Baggrunden er en voldsom stigning i antallet af asylansøgere fra netop Eritrea. Men stigningen virker kun høj, fordi Danmark indtil nu har taget imod relativt få eritreere sammenlignet med resten af EU, mener asyladvokat Niels-Erik Hansen. Han har repræsenteret en række eritreere, som tidligere har fået afslag på ophold, og han kalder stigningen fra 10 eritreere i marts til 510 ansøgere i juli for en »normalisering«.
»Spørgsmålet er ikke, hvorfor der nu kommer for mange eritreere. Spørgsmålet er, hvorfor der tidligere er kommet alt for få sammenlignet med andre europæiske lande. Det, der er sket nu, er en normalisering. Vi har bragt os på linje med andre civiliserede samfund,« siger Niels-Erik Hansen.
Siden 2013 er antallet af eritreere, der søger asyl i EU, mere end tidoblet. Med flere end 5.500 ansøgere om måneden overgås eritreerne nu kun af syriske flygtninge som den største gruppe ansøgere i EU.
Niels-Erik Hansen mener, at stigningen i Danmark blandt andet skyldes en afgørelse ved FN’s menneskerettighedskomite fra april i år. Her afgjorde komiteen, at Danmark har handlet i strid med menneskerettighederne ved at forsøge at udvise en eritreer, som risikerer at blive personligt forfulgt i Eritrea.
»Det er formentlig rygtedes, at Danmark ikke længere fører en meget stram politik på området, men er kommet på linje med andre europæiske lande. Det kan være det, der fører til en øget tilstrømning til Danmark,« siger Niels-Erik Hansen.
Ingen sager om afslag
Udlændingestyrelsen kan ikke oplyse, hvor mange eritreere, der har opnået opholdstilladelse i Danmark i år. Men i Flygtningenævnet, som behandler klager om afslag på asyl, har man på nuværende tidspunkt ingen verserende sager om asylansøgere fra Eritrea, der er blevet nægtet ophold. Nævnet havde tidligere en tendens til at give Udlændingestyrelsen medhold i afslag om ophold til ansøgere fra Eritrea. Men i de seneste sager er nævnet gået imod Udlændingestyrelsens afgørelser.
I Sverige har man siden årsskiftet givet ophold til stort set alle asyl-ansøgere fra Eritrea. Blandt andet med henvisning til en meget lang og inhuman værnepligt, som angiveligt kan vare i flere årtier, hvor unge helt ned til skolealderen rekrutteres, og kvinder risikerer voldtægt og andre seksuelle overgreb.
Sekretariatschef i Flygtningenævnet Stig Torp Henriksen forklarer, at nævnets afgørelser løbende afspejler forholdene i ansøgernes hjemland.
Han nævner ikke FN-afgørelsen fra april som en direkte årsag til, at de danske myndigheder ændrer praksis i forhold til flygtninge fra Eritrea, men bemærker, at relevant praksis ved internationale organer indgår i grundlaget for nævnets afgørelser.
Tortur og henrettelser
Det amerikanske udenrigsministerium skriver i en menneskerettighedsrapport fra 2013 om Eritrea, at tortur, ulovlige henrettelser og lange varetægtsfængslinger under umenneskelige forhold er en del af dagligdagen i det afrikanske land.
Regeringen har desuden indført strenge begrænsninger på »civile frihedsrettigheder, inklusive ytringsfrihed, pressefrihed, retten til at forsamles og religionsfrihed«, skriver ministeriet.
Ifølge generalsekretær i Dansk Flygtningehjælp Andreas Kamm er en af årsagerne til, at så mange eritreere nu søger mod EU, at forholdene i Nordafrika, særligt i Libyen og Egypten, er blevet voldsomt forværret: »Så nogle af dem, der måske troede, de kunne opholde sig i Libyen og Egypten, drager nu videre,« siger generaldirektøren.
Holland har desuden indført strengere kontrol med grænserne og er begyndt at true menneskesmuglere med retsforfølgelse, hvilket angiveligt har medført et fald i antallet af eritreiske ansøgere fra 1.860 i maj til 203 i juni. Det kan medvirke til, at flere nu søger til Danmark, vurderer Andreas Kamm.
Hård i filten
Enhedslisten har stillet en række spørgsmål til Karen Hækkerup i kølvandet på hendes udmelding om, at Udlændingestyrelsen vil standse behandlingen af eritreernes asylansøgninger. Partiets integrationsordfører, Johanne Schmidt-Nielsen, siger til Information, at hun blandt andet undrer sig over en udmelding fra justitsministeren om, at Udlændingestyrelsen skal sende en såkaldt fact finding-mission til Eritrea for at indhente oplysninger om forholdet i landet.
»Der findes jo masser af information om forholdene i Eritrea. Man kan bare spørge svenskerne eller tyskerne. De har masser af erfaringer med at behandle asylansøgninger fra Eritrea,« siger Johanne Schmidt-Nielsen.
I Tyskland, der tager imod en tredjedel af alle asylansøgere i EU, udgør eritreerne nu den fjerdestørste gruppe af ansøgere. Sverige har taget imod flere end 3.000 eritreiske asylansøgere i år. Johanne Schmidt-Nielsen ser ingen »saglige argumenter« for at standse sagsbehandlingen, mens missionen finder sted.
»Det virker, som om det primære formål er at sende et signal til den danske presse og til den danske befolkning om, at ministeren er hård i filten på asylspørgsmålet,« siger hun.
Så hurtigt som muligt
Udlændingestyrelsen kan af sikkerhedsmæssige årsager ikke oplyse, hvornår fact finding-missionen finder sted, eller hvor længe den kommer til at vare. Men kontorchef Jakob Dam Glynstrup oplyser, at delegationen bliver sendt af sted så hurtigt som muligt. Undersøgelsen vil udelukkende blive foretaget af Udlændingestyrelsens medarbejdere uden partnerskab med andre lande eller organisationer. Jakob Dam Glynstrup, skriver i en mail til Information om missionen til Eritrea:
»Missionen giver os bl.a. viden om de lokaliteter, asylansøgerne angiver at komme fra. Det skal hjælpe os med at belyse, om de reelt har et beskyttelsesbehov, og om vi kan fæste lid til deres identitetsoplysninger. Som udgangspunkt vil der ikke blive meddelt eritreere asyl, før resultaterne af undersøgelserne foreligger.«
Det har ikke været muligt at få en kommentar fra justitsminister Karen Hækkerup eller den socialdemokratiske udlændingeordfører, Mette Reissmann.

