Fogh vil ikke ændre lov om homovielser
Statsministeren vil ikke ændre loven, der for-byder kirken at vie homoseksuelle par, selvom han er imod forbuddet. Uansvarligt, mener oppositionen, som kalder Foghs udsagn en gratis omgang
Anders Fogh Rasmussen vil i -princippet- gerne have homoseksuelle ægteskaber i i kirken. Men han vil ikke gøre noget politisk.


 Vielser af homoseksuelle er ikke tilladt i Danmark. Den situation udtrykte statsminister Anders Fogh i 2004 utilfredshed med, da han udtalte, at alle homoseksuelle burde have ret til at blive gift. Anders Fogh Rasmussen (V) redegjorde på et samråd i går for, at han ikke har ændret holdning: "Folkekirken burde revidere sin opfattelse," siger han og kalder forbudet et resultat af historien:
"Det har været et religiøst dogme, at kirkelige vielser af homoseksuelle ikke skulle være tilladt." 
Men selvom Fogh personligt tager afstand fra forbuddet imod at vie homoseksuelle, skal holdningerne ikke omsættes til lovgivning:
"Det kan opfattes som en et pres på folkekirken og andre trossamfund, hvis vi begynder at lovgive," siger han og efterlyser, at folkekirken selv melder ud, om den ønsker lovændringer, der fritstiller de enkelte menigheder i spørgsmålet. 
Det vækker kritik fra oppositionen, der anklager statsministeren for at svigte de homoseksuelle og for ikke at ville tage politisk ansvar.
"Hvor er statsministerens frisind?," spørger Mogens Jensen (S) og fortsætter: "Historiske grunde hindrer vel ikke, at man tager stilling til det samfund, vi har i dag?"
Johanne Schmidt-Nielsen (EL) placerer ansvaret for diskriminationen hos Fogh-regeringen:
"Lovgivningen er et politisk ansvar, og det er den lovgivning, der hindrer homoseksuelle i at opnå kirkelige vielser," siger hun.
Statsministeren anerkender, at det er et politisk ansvar.
"Det er til syvende og sidst et politisk ansvar. Men jeg mener ikke, Folketinget skal presse noget ned over hovedet på folkekirken eller andre trossamfund," siger han.
Morten Østergaard (R) giver ikke meget for statsministerens holdning:
"Ingen kan udtale sig på kirkens vegne, og derfor bliver det hurtigt en gratis omgang, når man siger, folkekirken selv må udtale sig," siger han.
Statsministeren understreger, at han mener, homoseksuelle bør have samme rettigheder, som alle andre - i princippet:
"Homoseksuelle skal have principielt samme rettigheder som alle andre," siger han og gentager "principielt", med en henvisning til for eksempel retten til at adoptere.


