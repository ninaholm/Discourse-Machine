Europa - det nye Afrika



 Når nøden er størst, træder vennerne til. Men når vennen er Kina, er der en del, som er bange for, at det i stedet betyder, at man bliver lønnet over ende. Den situation står Europa nu i. Dagen efter at det amerikanske kreditvurderingsinstitut Moodys nedgraderede Grækenland - nu til alarmerende 'junk status' - underskrev en kinesisk delegation af bl.a. 30 fremstående foretningsfolk under ledelse af vicepremierminister Zhang Dejiang 14 handelsaftaler med regeringen i Athen. Ifølge det tyske nyhedsbureau DPA aftaler, der garanterer kinesiske investeringer for 'milliarder af euro' inden for blandt andet skibsbyggeri, turisme og fødevarer. »Jeg er overbevist om, at Grækenland kan komme over sine aktuelle økonomiske vanskeligheder,« sagde Zhang Dejiang. »Den kinesiske regering har opfordret kinesiske foretningsmænd til at komme til Grækenland og finde investeringsmuligheder.«
Græske regeringskilder definerede handelsaftalerne som den største kinsiske enkeltinvestering i Europa nogensinde. Og ifølge direktør for den kinesiske shippinggigant Cosco Wei Jiafu, skal alle vi andre da være velkomne til at følge med. »Som vi siger i Kina: 'Byg en ørnerede og ørnen vil lande'. Vi har bygget sådan en rede i jeres land for at tiltrække ørne. Dette er vores gave til jer.«
Og det er en gave som alle vil nyde godt af. Der kommer græsk olivenolie i det kinesiske køkken. Og tillykke med det. Der kommer kinesiske penge i de græske tavernaer. Og et stort tillykke med det. For når andre panikker, når der kommer dålige vurderingen fra New York, er det et held for Grækenland, at Kina har mere koldt vand i blodet og en kikkert, der ser langt. Længe har Europa set undrende til, mens Kina rykkede ind med millardinvesteringer i afrikanske lande, som vi havde dømt ude som dovne og forfejlede. Nu er Europa i en bakkedal, og Kina ser muligheder, hvor andre kun ser problemer. Tillykke til Europa med den kinesiske ørnerede.

