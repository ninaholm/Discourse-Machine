Ombudsmand kritiserer Støjbergs annonce
Integrationsministeriets flygtninge-annonce lever ikke op til reglerne for offentlige myndigheders vejledning til borgerne, fastslår Ombudsmanden i en ny afgørelse


 Integrationsminister Inger Støjbergs (V) annonce om Danmarks stramninger over for udlændinge giver et fortegnet billede af rettighederne for det store flertal af flygtninge.Det vurderer Folketingets Ombudsmand, som netop har offentliggjort resultatet af sin undersøgelse. Han kritiserer annoncen og konkluderer, at annoncen på »centrale punkter« ikke gav et retvisende billede af forholdene for syriske flygtninge i Danmark.»Det er nærliggende, at annoncen har givet syriske flygtninge en fejlagtig opfattelse af, hvad deres situation ville være i Danmark. Annoncen kunne meget let få dem til på et forkert grundlag at beslutte, hvor de skulle søge at opnå asyl,« udtaler ombudsmand Jørgen Steen Sørensen i en pressemeddelelse.Læs Ombudsmanden fulde udtalelse her.Vildledningen i annoncen består blandt andet i, at den fremhæver de nye regler for udskudt familiesammenføring. De nye regler er irrelevante for langt størstedelen af syriske asylansøgere, der får såkaldt konventionsstatus. Derfor, vurderer Ombudsmanden, »havde oplysningen ingen relevans« for langt størstedelen af de syriske asylansøgere.Derudover fremhæver annoncen, at man som flygtning risikerer at få inddraget sin opholdstilladelse. Men det sker i praksis meget sjældent – og slet ikke for syriske flygtninge. Inger Støjberg lagde ved annoncens offentliggørelse vægt på, at den primært var henvendt til menneskesmuglere. Danmark skulle længere ned af deres »hitliste«, sagde hun. Men også den forklaring stiller Ombudsmanden spørgsmålstegn ved:»Samtidig må det anses for klart, at de ønskede ”slutbrugere” af informationen i annoncen under alle omstændigheder – eventuelt via menneskesmuglere mv. – var potentielle asylansøgere, der skal beslutte, om de i givet fald vil søge til Danmark eller et andet land,« skriver han.Læs Informations flygtningeavis skrevet af flygtninge her.Annoncen fremhæver også, at afviste asylansøgere sendes hurtigt hjem. Men det er for tiden kun ca. 2 procent af asylansøgerne fra Syrien, der afvises, lyder det fra Folketingets Ombudsmand. Annoncens henvisning til den såkaldte åbenbart grundløs-procedure møder også kritik fra Ombudsmanden. Ingen syrere har fra 1. januar til 31. august i år fået afslag efter denne procedure.»Oplysningen måtte derfor anses for irrelevant for syriske asylansøgere,« skriver Ombudsmanden. Inger Støjberg har gennem hele forløbet fastholdt, at alle oplysninger i annocen er »faktuelt korrekte«. Det er Ombudsmanden enig i, men det samlede billede, annoncen tegner, er vildledende, vurderer han.  I sin samlede vurdering skriver Ombudsmanden:»Det er for mig at se de færreste punkter i annoncen, der havde egentlig relevans for syriske flygtninge.«Udlændinge- og integrationsminister Inger Støjberg har reageret på Ombudsmandens kritik ved straks at udsende en pressemeddelelse under overskriften »Inger Støjberg: Jeg er ikke enig i Ombudsmandens vurdering«.Læs Inger Støjbergs pressemeddelelse her.Her afviser ministeren, at ministeriets annonce ikke skulle være i overensstemmelse med gældende regler og principper, der gælder for vejledning af borgerne om deres retsstilling.»Ministeriet og jeg er ikke enige i konklusionen. Formålet med annoncekampagnen var at informere flest mulige om dansk asylpolitik. Vi ved, at menneskesmuglerne på falsk grundlag om vilkårene i Danmark lokker asylansøgerne til at betale mange penge for at bringe dem her til landet,« siger hun blandt andet i pressemeddelelsen.Inger Støjberg lægger desuden op til, at der i fremtiden kan blive tale om flere annoncer:»Ministeriet og jeg vil studere udtalelsen nøje, ligesom vi selvfølgelig vil vurdere, om der er ting, vi skal være ekstra opmærksomme på, næste gang vi annoncerer om initiativer på vores område.«Læs også: Danmark i egoismens førertrøjeIntegrationsminister Inger Støjberg (V) indrykkede 7. september  annoncen om Danmarks stramninger for udlændinge i flere aviser i Libanon. Det fik flere juridiske eksperter til at kritisere Støjbergs annoncer for at være helt misvisende. Blandt andet giver annoncerne et forkert billede af muligheden for familiesammenføring i Danmark.Derfor gik Folketingets Ombudsmand på eget initiativ ind i sagen, som begyndte med en artikel på forsiden af Information 12. september.Enhedslisten har nu indkaldt udlændinge- og integrationsminister Inger Støjberg i samråd om annoncen.Se tidslinie for sagen her: 
