Forsvarstoppen vasker hænder i jægerbog-sagen
Forsvarstoppen troede til det sidste, at den arabiske oversættelse af Jæger-bogen var ægte.  IT-chef Jesper Britze står til fængselsstraf. Forsvarsministerens tidligere pressechef Jakob Winther vil blive indkaldt som vidne
Forhenværende forsvarsminister Søren Gades tidligere pressechef Jacob Winther bliver nu indkaldt som vidne i den såkaldte Jægerbogs-sag, efter at han er blevet beskyldt for at være den, der har sendt den falske jægerbogs-oversættelse videre til B.T.


 Hverken den danske forsvarsledelse eller Forsvarsministeriet havde på noget tidspunkt mistanke om, at den arabiske oversættelse  af Thomas Rathsaks bog 'Jæger - i krig med eliten', som verserede sidste efterår, var et falskneri.
Det bedyrede flere af de overordnede officerer, som torsdag blev afhørt i Københavns Byret om sagen.
»Jeg var hele tiden af den faste overbevisning, at oversættelsen stammede fra internettet,« sagde brigadegeneral Morten Danielsson.
»Jeg anså det ikke for nogen stor katastrofe, at oversættelsen blev lækket til pressen, jeg regnede jo med, at den allerede eksisterede på nettet et eller andet sted,« supplerede chef for forsvarsstaben, generalløjtnant Bjørn Bisserup.
Britze i saksen
Med de to topofficerers forklaringer synes tidligere IT-chef Jesper Britzes skæbne beseglet.
Han er sammen med tidligere kommunikationschef Lars Sønderskov tiltalt for grov pligtforsømmelse i forbindelse med forsvarets håndtering af jægerbogs-sagen.
Alt tyder på, at det bliver Jesper Britze, der alene kommer til at tage skraldet  for fremstillingen af den falske oversættelse, som i efteråret 2009 var med til at understrege forsvarets påstand om, at  Jægerbogen udgjorde et alvorligt sikkerhedsproblem.
Efter de første retsmøder i sagen er der da heller ingen tvivl om, at det var Jesper Britze, der på sin hjemmecomputer fabrikerede oversættelsen  ved hjælp af internettjenesten Google translate.
»Han sagde til mig, at han havde gjort det for at hjælpe mig,« sagde Morten Danielssson, som oprindeligt gav Jesper Britze til opgave at finde en arabisk oversættelse af bogen, som han havde fundet henvisninger til, bl.a. på fildelingssitet alivetorrent.com.
»Britze mente, at det ville styrke forsvarets argument om, at Jægerbogen udgjorde en sikkerhedsrisiko, hvis man kunne fremvise en arabisk oversættelse af bogen,« sagde Morten Danielsson.
På det første retsmøde præsenterede Jesper Britze sin handling som et udtryk for »overdreven pligtfølelse.« Han ville bare levere det, som hans chef,   brigadegeneralen blev ved med at efterspørge.
»Det var dumt og uklogt,« erkendte Jesper Britze. »Men jeg har ikke gjort noget ulovligt.«
Auditør  Lene Damgaard, der er anklager i sagen, har indledningsvist krævet fængselsstraf til den tidligere IT-chef Jesper Britze og bødestraf til Lars Sønderskov, men om det holder, vil hun ikke kommentere.
»Strafferammen er op til et års fængsel, men jeg har endnu ikke lagt mig fast på, præcis hvilken straf jeg  vil kræve.«
Winther skal vidne
Allerede på retssagens første dag kom det frem, at auditørerne ikke har nogen håndfaste beviser mod Jesper Britzes medtiltalte Lars Sønderskov.
Han har ellers gentagne gange indrømmet at have sendt den falske oversættelse videre til B.T.
Bjørn Bisserup fortalte i går, at Lars Sønderskov både over for ham og over for daværende forsvarschef Tim Sloth Jørgensen har indrømmet, at det var ham, der »ved en fejl« sendte oversættelsen til B.T.-journalist Simon Andersen sidste år.
Tirsdag forsøgte både Sønderskov og Britze at sende aben videre til daværende pressechef i Forsvarsministeriet Jakob Winther, som Lars Sønderskov på et tidspunkt sendte oversættelsen til.
Jakob Winther har sidenhen sagt til TV2, at det ikke passer. Han siger, at han først modtog den famøse falske oversættelse fra Lars Sønderskov, efter at den var blevet lagt ud på BT's hjemmeside.
Som konsekvens af de nye beskyldninger i sagen meddelte Lone Damgaard i går, at tidligere pressechef  Jakob Winther vil blive indkaldt som vidne, når sagen genoptages på tirsdag.
En møgbog
Det fremgik i øvrigt af gårsdagens retsmøde, at Forsvaret stadig i høj grad betragter Jæger-bogen som en sikkerhedsrisiko.
Det kan få stor betydning for forfatteren Thomas Rathsakh, som ventes tiltalt for brud på den militære tavshedspligt.
Brigadegeneral Morten Danielsson kaldte under sin vidneafhøring bogen for »en møgbog, der aldrig burde have været udgivet« og oplyste, at både Forsvarets Afdeling for Internationale Operationer og Forsvarets Efterretningstjeneste finder, at bogen indeholder oplysninger om Danmarks militære operationer i Afghanistan, som ikke bør være offentligt tilgængelige.
Den internationale operationsafdeling har ifølge Morten Danielsson lavet »en rapport på 23-24 sider,« hvor de problematiske oplysninger i bogen gennemgås i detaljer.
Også Morten Danielsson mener, at bogen er et sikkerhedsproblem.
»Jeg ville i hvert fald aldrig have frigivet alle de oplysninger, som bogen indeholder, ikke i 100 år,« sagde han.
Stor var da også forsvarsledelsens frustration, da Politiken midt under forsvarets forsøg på at få nedlagt fogedforbud mod bogen, besluttede at optrykke hele bogen.
»Vi syntes ellers lige det stod 2-0 ved halvlegen, da »den selvfede korsridder fra Rådhuspladsen« trykte bogen, og vi tabte hele sagen på gulvet,« fortalte brigadegeneral Morten Danielsson og undskyldte, at det var sådan, Politikens chefredaktør Tøger Seidenfaden blev omtalt i de dage.
Københavns Byret fortsætter sin behandling af sagen mod Jesper Britze og Lars Sønderskov i næste uge og ventes at afsige dom omkring  1. september.


