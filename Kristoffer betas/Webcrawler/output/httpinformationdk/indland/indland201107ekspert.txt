Ekspert: Pensionspenge kan hjælpe det offentlige i krisetider
I en tid med offentlig smalhals og krise kan partnerskaber mellem kommuner og f.eks. private pensionskasser være en god vej til at finansiere renovering og byggeri af skoler og anden kommunal infrastruktur. Men ingen af parterne skal tro, at det er en genvej til hurtige penge, siger ekspert. Internationale erfaringer er mildest talt blandede
I krisetider, hvor kommunerne fattes penge, kan det være en god ide at lade pensionskasser bygge skoler. Men det er ikke en genvej til hurtige penge for nogen af parterne, siger professor Carsten Greve.


 Tidspunktet er det rette. I en tid med lavkonjunktur, økonomisk smalhals og mangel på skattekroner til at poste i offentlige byggerier, så kan investeringer fra private pensionskasser være en god måde for kommunerne at få finansieret de helt nødvendige byggerier og renoveringer af bl.a. landets skoler, som bliver stadig mere påtrængende.
Det siger professor Carsten Greve fra CBS efter at Pension Danmarks formand, Torben Möger Pedersen, foreslog den model i Information tidligere på ugen.
»Der er formentlig stadig nogen, der vil sige, at det er det første skridt i retning af en privatisering. Men efter finanskrisen er situationen skiftet. Der er mangel på offentlige kroner, men der er stadig et investeringsbehov,« siger Carsten Greve, der er en af landets fremmeste eksperter i den slags såkaldte Offentligt-Private Partnerskaber (OPP), som pensionskasserne foreslår.
Han henviser til, at danske pensionskasser allerede foretager den slags investeringer i andre lande.
»Man kan sige, at der er en underlig logik i, at vi har nogle danske pensionskroner, som ikke kan investere i den slags projekter i Danmark, men gerne i Tyskland og alle mulige andre steder,« siger Carsten Greve.
Blandede resultater
Som beskrevet i Information i går, er en række af landets kommuner åbne over for tanken, mens KL's formand, Jan Trøjborg er mere afvisende.
Hans argument er, at det altid vil være billigere for kommunerne at låne hos staten end at skulle ud og hente midler hos private.
Og det er også rigtigt, siger Carsten Greve. Men dels er kommunernes lånemuligheder også hos staten stærkt begrænsede netop på grund af krisen. Og dels handler partnerskaberne ikke kun om hurtige penge  for nogen af parterne.
»Hvis den ene part kun er ude efter nogle hurtige penge til f.eks. at finansiere en skole og den anden part kun er ude efter en hurtig profit, så går det galt. Det er et langsigtet samarbejde, som kræver grundig forberedelse hos begge parter,« siger Carsten Greve. Han har sammen med sin kollega Graeme A. Hodge fra Monash University i Melbourne i Australien gennemført et omfattende studie af resultaterne af en lang række offentligt-private partnerskaber i Australien, England rundt omkring i verden.
Et klart svar er svært at give, fordi en række evalueringer har vist sig at være enten alt for optimistiske eller pessimistiske  og fordi sådanne partnerskaber om byggeri og vedligehold af skoler, veje og anden infrastruktur har så lang en tidshorisont, at det er for tidligt at sige, om det ville have være bedre, at det offentlige bare betalte regningen selv.
»Det er blandede resultater. Der er klare indikatorer på, at det virker nogen steder  og andre steder, hvor det ikke er gået så godt. Det er ikke altid nødvendigvis billigere, og finansieringen og kontrakterne skal skrues sammen på den rigtige måde. Men man kan sige, at vi i Danmark er i en gunstig situation, fordi vi kan lære af de andre landes erfaringer.«
Selv om VK-regeringen har nævnt OPP  forkortelsen for de offentligt-private partnerskaber  i mange sammenhænge, så har der ikke været mange konkrete initiativer. Godt nok indeholder den 'Konkurrencepakke', som VKO og Liberal Alliance vedtog i foråret et par forslag om f.eks. bedre vejledning og rådgivning til kommuner og virksomheder om OPP.
»Men konkurrencepakken  handler netop allermest om om at fremme konkurrenceudsættelse og udlicitering. Det virker til, at regeringens ideologiske holdning er, at man hellere vil se konkurrence, end man vil se samarbejdende partnerskaber mellem det offentlige og det private,« siger Carsten Greve.

