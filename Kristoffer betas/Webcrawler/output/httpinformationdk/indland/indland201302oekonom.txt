Økonomer: Øremærkning af barsel til mænd vil være gevinst
Det vil være økonomisk fordelagtigt for staten, hvis barselsperioden bliver mere ligeligt fordelt mellem kønnene, vurderer økonomer. De lange barselsperioder står i vejen for, at kvinder udnytter deres potentiale


 Det vil helt klart være en økonomisk fordel for samfundet, hvis man fordeler barselsorloven bedre.«
Det konkluderer økonom Nina Smith på baggrund af sin økonomiske analyse Kvinders økonomiske bidrag til velfærdsstaten. Den viser,at en kvinde igennem et helt liv koster staten 1,6 mio. kr., hvorimod en mand bidrager med et overskud til staten på 0,6 mio. kr.
En af de vigtigste årsager til denne skævhed er det faktum, at det i langt de fleste tilfælde er kvinderne, der tager barselsorlov. Dermed får staten ikke det fulde udbytte af det beløb, der investeres i kvinders uddannelse.
»Vi har lavet rigtig meget forskning omkring kvinders karriere, og hvis man skal koge det ned, så er min vurdering, at der, hvor vi taber kvinderne, er, når de får deres første barn. Hvis mænd og kvinder i højere grad deles om barsel, børn og karriere, vil vi undgå, at en stor del af det, vi har investeret i uddannelse, ikke bliver udnyttet. Det vil betyde en betydeligt mere kvalificeret og effektiv arbejdsstyrke og beskæftigelse og dermed større skatteprovenu.«
Nina Smith bakkes op af Mette Verner, forskningschef i økonomi ved Danmarks Medie- og Journalisthøjskole:
»Hvis det er sådan, at kvinder og mænd i højere grad får det fulde ud af deres uddannelse, er det bedre for samfundet. De opgaver, kvinderne udfører i hjemmet, bliver der ikke sat værdi på, så det er selvfølgelig også derfor, kvinder kommer så negativt ud i regnskabet,« siger hun.
Vinder mere, end man taber
Præcis hvor stor gevinsten for staten vil være, hvis man øremærker barsel til mænd, vil Nina Smith ikke give et bud på.
»Det scenarie eksisterer ikke, så det vil jo være tankespil. Men det er min vurdering, at vi overhovedet ikke vil tabe lige så meget på mændene, som vi vil vinde på kvinderne. Jeg mener helt klart, at ud fra et økonomisk rationale vil det være godt. Om man så kan lide det politisk og ligestillingsmæssigt, det er en anden sag.«
Mette Verner fremhæver risikoen for, at man ved at øremærke barsel til mænd vil tabe økonomisk på mændene, men mener, at det samlet set vil være en god forretning.
»Hvis vi kun snakker tre måneders barsel – som jo nærmest ikke er meget mere end en forlænget ferie – tror jeg, der er en større gevinst at hente på kvinderne end det, vi kan risikere at tabe på det.«
Samtidig peger Mette Verner på, at kvinder er statistisk diskrimineret, forstået på den måde, at arbejdsgivere ansætter en kvinde med en forventning om, at det er moren – og ikke faren – der tager den længste barselsorlov.
»Derfor svækker vi kvinderne, allerede før de skal på barsel. De går glip af nogle lønforhandlinger, fra når de bliver gravide og ligeledes efter de har været på barsel. De er selvfølgelig sikret deres stilling, men de får sandsynligvis ikke lønforhøjelse lige før, under eller efter en barselsorlov,« siger hun og fortsætter:
»Det faktum betyder, at kvinderne kommer til at halte bagefter, mens de har små børn, hvorimod mændene i den samme periode har turbo på karrieren. Det vil måske i højere grad kunne udlignes, hvis flere mænd gik på barsel.«
I regeringsgrundlaget lægges op til, at »regeringen vil øremærke op til tre måneder af den betalte barselsperiode til manden«.
Som det ser ud nu, har regeringen dog om ikke droppet, så i hvert fald udskudt at lovgive om øremærkning af barsel til mænd.
I både Norge og Island har man reserveret tre måneders barsel til mænd, mens man i Sverige har øremærket to måneders barsel til faren.
 
 

