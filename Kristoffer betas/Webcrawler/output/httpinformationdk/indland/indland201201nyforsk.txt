Ny forskning punkterer myten om taberdrengen
Forældrenes indkomst og ikke barnets køn er den altoverskyggende faktor for børns resultater  i skolen, viser ny forskning. Taberdrengen findes ikke, siger forskere


 Børn af økonomisk velstillede forældre klarer sig bedre i skolen end børn af økonomisk dårligere stillede forældre — uanset køn. Det viser ny forskning, der punkterer myten om, at drenge klarer sig dårligere i uddannesessystemet end piger alene på grund af deres køn .
»Det er overraskende, at forældrenes indkomst er den altoverskyggende faktor, som påvirker børns resultater i skolen. Det handler mere om klasse end om køn, når børn får problemer i skolen. Derfor er det ikke børnenes køn i sig selv, der gør dem til tabere, men først og fremmest den klassebaggrund, de kommer i skole med,« siger Martin D. Munk, der er professor i sociologi ved Aalborg Universitet og leder af Center for Mobilitetsforskning.
Han har sammen med forskerkollegaen James McIntosh undersøgt 11-årige drenge og pigers resultater i folkeskolen gennem en sprogtest og en test i logik. Undersøgelsen viser, at der blandt de 11-årige er en klar sammenhæng mellem evner og forældrenes pengepung.
Fejlagtig statistik
At forældrenes indkomst har så afgørende betydning for børns resultater, sår alvorlig tvivl om begrebet ’taberdrenge’. Begrebet har ellers skabt talrige overskrifter og vakt alvorlig bekymring i samfundsdebatten det seneste år, men flere forskere påpeger, at taberdrengen er en konstruktion og ikke et reelt problem funderet i virkeligheden.
Meget af statistikken om taberdrenge er således fejlagtig, vurderer statistiker og seniorforsker på DPU Inge Henningsen, der blandt andet har undersøgt frafaldsstatistikker for tekniske skoler.
»Taberdrengen er en klasseretorisk konstruktion, som nogen kan se en interesse i. Det er bekvemt med et begreb, der kan sparke til dem, der ligger nederst, og som man ikke ønsker at hjælpe,« siger hun og anfører, at der for eksempel ikke er lavet megen statistik over piger, der klarer sig dårligt i uddannelsessystemet.
Frem for at fokusere på drengene, skal man sætte tidligt ind over for svage elever af begge køn, påpeger Martin D. Munk.
»Løsningen er selvfølgelig ikke bare at sende en check, men det handler om økonomi, så børnenes familier kan forsørge sig selv. Der skal iværksættes nogle strategier eller indsatser, som når børnene tidligt og er tæt på den enkelte person, hvis man skal komme de her forskelle til livs,« siger Martin D. Munk.

