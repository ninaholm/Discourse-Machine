V og K beskyldes for hykleri om bandekrigen
Folketingsmedlemmer fra regeringen kritiserede i går Københavns Kommune for at svigte i bandekrigen. Men det er Venstre og konservatives egen skyld, fordi deres partikollegaer har været med til at svække det forebyggende arbejde med børn og unge i kommunen, mener pædagoger og socialrådgivere


 Retsordførerne Tom Behnke (K) og Kim Andersen (V) angreb i går Københavns Kommune for at svigte i bandekrigen. Den forebyggende indsats halter, og der mangler fritidstilbud til unge, påpegede folketingsmedlemmerne.
Det får pædagogernes fagforening (BUPL) og Dansk Socialrådgiverforening til at svare igen. Københavns Kommunes budgetsituation rammer nemlig klubområdet og det forebyggende arbejde med børn og unge. Det seneste forlig er netop indgået med mandater fra både Venstre og konservative. Derfor er Tom Behnke og Kim Andersens meldinger dobbeltmoralske, mener pædagogerne:
"De burde lige have talt med deres egne partifæller på Rådhuset i København, inden de kom med den kritik - de har jo bevidst nedprioriteret klubberne i det seneste budgetforlig," siger Nina Hemmingsen, der er faglig sekretær i BUPL.
Hun fortæller, at der nu mangler klubpladser til børn og unge flere steder i København og også på det bandekrigsramte Nørrebro. Klubberne er afgørende for den forebyggende indsats, og nedprioriteringen strider mod politikernes efterlysning af bedre tilbud, mener hun:
"Politikerne har skåret ned på klubberne, selvom vi ved, hvor vigtigt det er, at fastholde børnene i tilbud med voksne og gode kammerater," siger Ninna Hemmingsen.
Yderligere besparelser
Dansk Socialrådgiverforening kalder VK-meldingen hyklerisk. Både fordi der er varslet yderligere besparelser på socialområdet i kommunen, men også fordi Folketinget i lige så høj grad sidder med ansvaret, mener regionsformand i Dansk Socialrådgiverforening, Majbrit Berlau:
"Det er hyklerisk, fordi en af grundene til Københavns Kommunes problemer netop skyldes den aftale, som regeringen og KL har indgået om kommunernes økonomi. De store besparelser falder i sær på socialområdet," siger hun.
Regeringen bør også selv tage flere initiativer, understreger Majbrit Berlau:
"Det er VK i Folketinget, der selv sidder med nøglen til at forbedre indsatsen over for samfundets udsatte børn og unge. De kunne stille nogle kvalitative krav til indsatsen."
Venstres retsordfører, Kim Andersen, forstår ikke kritikken:
"Jeg har ikke forholdt mig til det her partipolitisk, men jeg konstaterer bare, at der er afsat flere midler og ressourcer - blandt andet til integrationsarbejdet - end nogensinde før. Hvordan Københavns Kommune skærer ned, må de så forholde sig til på rådhuset,"siger han.


