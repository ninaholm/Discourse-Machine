Mænd gider ikke bede deres kone om lommepenge
Flere kvinder end nogensinde før er hovedforsørgeren i familien. Men når kvinden tjener mest, bliver manden ofte utilfreds med sin økonomiske situation, viser undersøgelser. Mændene skal lære, at kvindens økonomiske fremgang faktisk kan være en gave for deres maskulinitet, siger mandeforsker
Det er taget Erik Holm lang tid at acceptere, at hans kone tjener mere end ham, blandt andet fordi har hjemmefra er opdraget til, at det er manden som skaffer mest til huse


 39-årige Erik Holm tjener færre penge end sin kone. Betydelig færre. Selv om han besidder en relativt magtfuld stilling som redaktør i mediehuset Ingeniøren, hvor han både har ansatte og ansvar, kommer han aldrig op at tjene lige så meget som sin kone, der er underdirektør i Nykredit.
»Hun har intet problem med at tjene mest. Men hvis jeg skal være helt ærlig, har jeg sgu nok haft det svært med det. Jeg er jo opdraget traditionelt, hvor det var mændene, der bar mest til bålet, hvor man skulle være generøs og give, når man var ude, og alt det der. Når man så hele tiden halser lidt bagefter, bliver det svært,« forklarer Erik Holm. Og han er ikke alene. En ny undersøgelse viser, at der i dag er flere kvindelige hovedforsørgere end nogensinde før, men kvindesuccesen kommer ikke uden en slagside.
Ifølge en undersøgelse som seniorforsker hos Rockwool Fonden Jens Bonke har foretaget — første gang i 1994 og senest i 2009 — falder mænds generelle tilfredshed med deres økonomiske situation, når deres kvindelige partnere begynder at tjene mere end dem selv. Og det gælder uanset, hvilken effekt det har for parternes rådighedsbeløb, eller hvor mange penge familierne ellers har. Jens Bonke, der forsker i indkomstfordeling og dens påvirkning på familiernes tilfredshed, har bearbejdet det statistiske materiale, der omfatter over 4.000 danske familier, og ifølge Bonke er tendensen klar.
»Det siger sig selv, at begge parter i en eller anden grad foretrækker ikke at være økonomisk underlegen, så at sige. Men der er ingen tvivl om, at utilfredsheden boner mere ud hos mændene. Mænd er meget mere følsomme over for at tjene mindre, og tallene viser tydeligt, at når manden tjener mindre end sin kone, er han generelt mere utilfreds min sin økonomiske situation. Uanset, hvor meget eller hvor lidt familien samlet set tjener,« forklarer Jens Bonke.
For Erik Holm blev hans årelange, tavse frustration anledningen til at skrive bogen Manddomsprøven — powerkvinderne kommer,der netop er udkommet. I bogen interviewes en række mænd, der er gift med prominente, velhavende kvinder.
»Stort set alle de mænd, jeg har talt med i forbindelse med bogen, siger, at de har det rarest, hvis det er dem, der tjener mest. Og vi snakker altså om mange forskellige typer — alt fra håndværkere, selvstændige og økonomer. Men det er de færreste, der kunne finde på at sige det højt. Det gør man bare ikke,« siger Erik Holm.
Underhunden
Ifølge Jens Bonke er det dog ikke kun mændene, der lader sig påvirke af, om det er manden eller kvinden, der tjener pengene.
Hans forskning viser, at kvinderne langt fra i samme grad som mændene er utilfredse, når partneren tjener flest penge. Tværtimod er kvinder ofte tilfredse, hvis manden tjener lidt mere eller lige meget. Til gengæld bliver kvinder oftere mere tilfreds med deres økonomiske situation, hvis hun tjener flere penge end sin mand.
»Men kun til et vist punkt! Kvinderne er — ligesom mændene — godt tilfredse, hvis de tjener mere end deres partnere. Men tallene viste også, at hvis kvinden tjener over 53 procent mere, begynder deres tilfredshed at dale. De gider ikke en mand, som er alt for økonomisk underlegen,« siger Jens Bonke.
Befrielse
Ifølge mandeforsker fra RUC Kenneth Reinicke skal en del af forklaringen på mændenes utilfredshed med deres økonomisk stærke kvinder findes i fortiden.
»Mænd gider ikke at skulle bede deres koner om lommepenge. Det er der nok ingen der vil, men især for mænd kan det føles kastrerende. Hos mange er der stadig nogle gamle rodfæstede forestillinger om, at manden bør være ansigtet udadtil, at det er hans arbejdsidentitet, der er den vigtigste for familien, og så videre, og så videre. Nogle mænd føler helt klart, at det er en trussel mod deres maskulinitet, når den identitet bliver 'taget fra dem',« siger Kenneth Reinicke.
Men han mener dog, at der er en udvikling på vej. For det første vil flere mænd i sagens natur være tvunget til at vænne sig til det, fordi udviklingen i kvindernes økonomi ikke ser ud til at ændre sig foreløbigt. Men det behøver ikke alene være en stor, umulig pille at sluge, mener Kenneth Reinicke. Tværtimod kan kvindernes økonomiske succes være en gave for mændenes maskulinitet.
»Det er stille og roligt ved at gå op for mange mænd, at den traditionelle arbejdsdeling, som rigtig nok ikke har været til fordel for kvinder, faktisk heller ikke har været det for mænd. For mange har jo betalt en høj pris for deres maskulinitet i form af stress, nedslidning, og så videre,« siger Reinicke.
»På den måde er ligestillingsprojektet jo også et frigørelsesprojekt for mænd, som ikke kun behøver handle om, at jeg som mand skal afgive magt til dig som kvinde. Jeg kan faktisk udvikle mig meget som både mand og menneske, fordi alle de gamle rigide forestillinger også er temmelig begrænsende. Hvis man ikke skal rende rundt og tænke, at hele ens maskuline værd skal hænges op på lønchecks og titler, kan den jo hænges op på alt muligt andet. At ens familie har det godt, at man er sund og rask for eksempel.«
For Erik Holm har arbejdsprocessen med bogen i høj grad også været terapeutisk for ham. Han arbejder på at acceptere, at man ikke er mindre mand, bare fordi ens kone har den største lønseddel.
»Min stolthed har gennem årene lidt en smule, fordi jeg ikke kunne præstere lige så godt som hende. Det er fjollet, det ved jeg. Men nu er der i hvert fald taget hul på det.«

