Offentligt ansatte fik mundkurv på under valgkampen
Vi udtaler os ikke! Sådan lød den instruks, som de ansatte i Servicestyrelsen under Socialministeriet skulle følge under valgkampen


 En uge inde i valgkampen sidste efterår udsendte Anette Nicolaisen, chef for Udsatte-enheden i Servicestyrelsen, en mail til sine medarbejdere, fordi "det har vist sig, at der er behov for at præcisere retningslinierne" for kontakten til pressen.
Mailen med præciseringen, som Information er i besiddelse af, udstyrede de ansatte i Servicestyrelsen med, hvad pressejurist Oluf Jørgensen fra Danmarks Journalisthøjskole opfatter som en regulær mundkurv. 
De ansatte blev pålagt total tavshed, hvis de fik henvendelser fra medierne, også selv om det drejede sig om faglige eller faktuelle spørgsmål.
"Reglerne er: At vi ikke udtaler os i valgperioden - heller ikke om faglige spørgsmål," skrev Nicolaisen og fortsatte:
"Hvis man bliver kontaktet af en journalist, skal man sige, at man ikke kan udtale sig, da der er valg. Efter valget er journalisten velkommen til at ringe tilbage."
Hvis denne afvisning ikke fik journalisten til straks at lægge røret, så indeholdt mailen forholdsregler for disse særlige situationer. For som Nicolaisen oplyste i mailen, "hvis journalisten er insisterende, skal medarbejderen henvise til vicedirektøren."
En håndsrækning
Så vidt Information erfarer, var baggrunden for tavshedspålægget henvendelser fra medier, der under valgkampen havde etableret såkaldte fakta-patruljer, der skulle efterprøve sandhedsværdien i udsagn fra folketingskandidater. I den forbindelse kunne journalister ønske at få oplyst, om antallet af f.eks. hjemløse eller prostituerede var henholdsvis faldet eller steget i Anders Fogh Rasmussens regeringsperiode.
En uge senere blev retningslinjerne igen ændret:
"Det vil være en god ting for jer alle at genlæse den," fik medarbejderne nu at vide.
"Præciseringen er blevet ændret" til at "vi generelt ikke udtaler os i valgperioden - heller ikke om faglige spørgsmål," hed det i en ny mail. 
Blev en medarbejder alligevel "kontaktet af en journalist, skal man henvise journalisten til en af vicedirektørerne eller kommunikationschefen."
Ifølge vicedirektør René Junker i Servicestyrelsen skal retningslinjerne ikke forstås som en mundkurv, men derimod som en hjælp til styrelsens ansatte. 
"Hvis jeg skal starte et helt andet sted," forklarer han, "så er vores generelle praksis, at medarbejderne må udtale sig 365 dage om året 24 timer i døgnet. Men under valgkampen havde vi den aftale, at vi ville koordinere henvendelser fra pressen," siger han til Information.
"Nogle af de spørgsmål, som pressen rejser, kan have dimensioner, som under en valgkamp får politiske signaler, og det skal vi som embedsmænd ikke blande os i," fortsætter han.
- Kan styrelsens medarbejdere ikke selv foretage en sådan skelnen?
"Jo, det er der sikkert mange, som er rigtig gode til. Men der er også dem, der har brug for, at det var ledelsen, der lavede denne vurdering," mener René Junker og tilføjer, at Servicestyrelsen først er startet for et år siden.
"Så der er ikke så mange, der har oplevet tidligere valg. Det handler bare om, at vi fik koordineret spørgsmålene, så vi kunne se, om de rummede dimensioner i det politiske spil, f.eks. hvis det var spørgsmål, der skulle stilles til politikerne," siger han og afviser, at der var spørgsmål fra medier, som ikke blev besvaret under valgkampen.
En mundkurv
Pressejurist på Danmarks Journalisthøjskole Oluf Jørgensen er ikke i tvivl om, hvordan Nicolaisen-mailen skal opfattes:
"Det er en mundkurv," som han konstaterer.
- Kan man fratage offentligt ansatte deres ytringsfrihed?
"Efter min vurdering er det ikke lovligt at forhindre, at der kommer oplysning fra en offentlig myndighed om, hvad der er gjort eller ikke gjort, samt hvad der er status på forskellige områder. Hvis man forhindrer dét, er det ulovligt," vurderer Oluf Jørgensen.
At der er udskrevet valg, ændrer ifølge pressejuristen ikke på det forhold:
"Man plejer at sige, at det politiske arbejde ligger stille under valgkampen, men det er at sætte sagen på spidsen, hvis det udstrækkes til også at gælde faktiske oplysninger. Ellers risikerer offentligheden at være uden muligheder for at vurdere status på et område," siger Oluf Jørgensen og fortsætter:
"I en valgkamp skal vælgerne jo tage stilling til, hvad en regering har gjort eller ikke gjort. Det skal offentligheden kunne få svar på," siger han.
Velfærdsminister Karen Jespersen (V) siger til Information, at "hun ikke kender til sagen og derfor ikke ønsker at kommentere den."


