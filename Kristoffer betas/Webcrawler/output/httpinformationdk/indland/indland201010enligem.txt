Enlige mødre møder modstand
Selvvalgt enlige mødre føler et behov for at forsvare deres valg. Omgivelserne er fortsat fordømmende over for enlige mødre, og det afspejler samfundets prioriteringer også


 De er typisk oppe i 30erne, har uddannelse og job på plads, men den perfekte mand har ikke indfundet sig. Sidstnævnte vælger stadig flere kvinder at se bort fra og tyer i stedet til kunstig befrugtning. Men til trods for, at vi befinder os i det 21. århundrede, er fordømmelsen af enlige mødre fortsat til stede til en vis grad.
Et nyt speciale fra Sociologi på Københavns Universitet forfattet af Rikke Plauborg afsøger den proces, der ligger bag beslutningen om at blive selvvalgt enlig mor, og her er mange overvejelser i spil.
»Jeg kastede mig over emnet, fordi det forskningsmæssigt er underbelyst,« siger Rikke Plauborg, som selv kender flere kvinder, der har valgt selv at få børn via insemination.
»Jeg havde fulgt den offentlige debat og syntes, den virkede unuanceret. Disse kvinder bliver fremstillet som egoistiske og kræsne, og derfor ville jeg gerne bidrage med et mere nuanceret billede,« siger Rikke Plauborg.
Mandlige pædagoger
Ikke mindst frygten for, at beslutningen om at blive enlig forældre skal skade barnet, dominerer i processen op til, at beslutningen tages. Hvilke konsekvenser kan det få for et barn at vokse op uden en tilstedeværende far og uden at have mulighed for at få kendskab til sin biologiske far? Vil det påvirke barnets identitetsdannelse og evne til at danne sociale relationer og begå sig godt i parforhold?
»Kvinderne tænker meget over disse faktorer, siger Rikke Plauborg, som betoner, at fraværet af faren gør sig gældende, uanset om der er tale om en åben eller en anonym sæddonation. For selv om donoren er kendt, forpligter manden sig kun til én kontakt med barnet, og først efter det er fyldt 18 år.
»Derfor vælger mange kvinder bevidst at sende deres børn i daginstitution med mandlige pædagoger eller at lave aftaler med mænd i deres eget netværk,« siger Rikke Plauborg.
Kernefamilien betragtes af mange som det bedste udgangspunkt for et barns opvækst, og det opfattes som forkert bevidst at vælge at sætte et barn i verden, som ikke får en tilstedeværende far. Derfor føler kvinderne, at de skal forsvare deres valg både i forhold til sig selv og over for omgivelserne. Og ofte forsvarer kvinderne deres beslutning med, at det er bedre for et barn at vokse op med en selvvalgt enlig mor end med forældre, der konstant skændes, eller som er skilt og derfor gør børnene til pendlere. Men der er som nævnt også et ydre forsvar over for de omgivelser, der ikke altid er så forstående, som kvinderne kunne ønske.
For selv i vor tid opfattes kernefamilien som den bedste løsning:
»Og det gælder også nogle af kvinderne selv. Derfor har de et behov for at forsvare sig,« siger Rikke Plauborg, som personligt har været overrasket over den modstand over for disse kvinders valg, som kommer til udtryk i medierne.
»Der har jo til alle tider eksisteret enlige mødre. Tidligere er det bare foregået på en lidt anden måde, nemlig ved, at man er gået ud i byen og blevet gravid. Det er, som om det faktisk også i dag er en mere accepteret model,« siger hun.
Også i det offentlige system ser man anderledes på selvvalgt enlige mødre. Eksempelvis modtager de ikke det særlige børnebidrag, som andre enlige mødre gør. Det vækker harme blandt nogle af de kvinder, som Rikke Plauborg har interviewet til sit speciale.
» ... dem der så er blevet gravide ved et engangsknald, de får det tilskud, og det gør vi andre ikke. Hvad er det for et signal  gud, hvor er det dog latterligt,« som det formuleres af en af kvinderne.
Det optimale parforhold
I USA hedder de Single Mothers by Choice (SMC) eller blot choice mothers, mens den danske betegnelse er blevet Selvvalgt Enlige Mødre (SEM).
Ifølge den amerikanske forsker Thomas Knoll findes der i USA et enlig-mor- hierarki, hvor rangordningen bygger på to aspekter: Er kvinderne selv skyld i, at de er blevet enlige mødre? Og hvor nær kommer de i øvrigt på kernefamilieidealtypen? Enker, der er helt uden skyld i, at de er enlige, rangerer således højst. Dernæst kommer kvinder, som er blevet enlige på grund af dårlige mænd, som ikke tager ansvar som mand, far og forsørger. Nederst i hierarkiet rangerer ugifte enlige teenagemødre og mødre, der har fravalgt kernefamilien.
Når disse kvinder rangerer lavest, skyldes det ifølge Knoll, at de opfattes som en trussel mod de rådende magtforhold mellem kønnene. Og ifølge Rikke Plauborg kan den politiske beslutning i Danmark om at fratage de selvvalgt enlige mødre det særlige børnebidrag tolkes som en del af den manglende accept af denne gruppe.
»Og mange ser ned på det faktum, at disse kvinder trodser kravet om en far og en mor. De bliver anset for egoistiske og moralsk afsporede,« siger Rikke Plauborg og peger på, at udenlandske undersøgelser viser, at børn af selvvalgt enlige mødre klarer sig godt:
»Det afgørende for, om et barn får en god opvækst, er i høj grad ressourcer  både sociale og økonomiske. Og der skulle de selvvalgt enlige mødre stå stærkt.«


