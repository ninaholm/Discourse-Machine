Jo, der var tale om løn på 22 mio. kr. til direktør for handicaphjælpere
En strategisk placering af overskuddet, sagde handikapfirmaet Bruger-Hjælper Formidlingen, da Information for en måned siden omtalte direktørens årsløn på 22 millioner. Over for myndighederne har firmaet nu måttet vedstå, at der var tale om løn
’Jeg ved ikke, om jeg skal grine eller græde,’ sagde Sidsel Riemenschneider, der har arbejdet som handicaphjælper for Bruger-Hjælper Formidlingen i fire år, til Information, da historien om årslønnen på 22 mio. kr. til firmaets direktør kom frem først i september. Hendes almindelige timeløn er omkring 121 kroner, og hun får ikke tillæg for overarbejde.


 22.691.000 kroner. Så meget modtog direktør Torben Stig Hansen i 2010 i løn fra sit firma Bruger-Hjælper Formidlingen, hvis indtægter kommer fra offentlige kasser. Selv om firmaet i 2010 kun beskæftiger ca. 900 helårsmedarbejdere, er lønnen på niveau med med Mærsks Nils Smedegaard Andersens eller Carlsbergs Jørgen Buhl Rasmussens.
Men da Information for en måned siden interviewede firmaets kommunikationschef, Ole Boesen, om den høje årsløn til direktøren, var forklaringen, at det ikke var løn, men snarere »en strategisk placering« af firmaets overskud, og at millionerne når som helst kunne geninvesteres i firmaet.
Samme information kan fortsat ses i en pressemeddelse på firmaets hjemmeside, hvor det hedder, at vederlaget »hovedsageligt forstås som en del af en strategisk placering af virksomhedens opsparing«.
Ole Boesens udtalelser til Information vakte opmærksomhed i Erhvervsstyrelsen:
»På baggrund af de nu fremkomne oplysninger er der efter styrelsens vurdering risiko for«, at »årsregnskabet som sådan kan være væsentligt fejlbehæftet«, skrev styrelsen således dagen efter Informations artikel og bad om en forklaring inden 14 dage.
Nu medgiver firmaets revisor, der i øvrigt var til stede, da Information interviewede Ole Boesen, at der er tale om aflønning:
»Der er ikke tale om udbytte, men om verderlag«, og dette vederlag på 22,6 millioner kroner i 2010 er »fuldt ud lønangivet til SKAT, og der er indeholdt og afregnet A-skat og arbejdsmarkedsbidrag heraf«, skriver han til Erhvervsstyrelsen.
På spørgsmålet om, hvordan den udbetalte årsløn skulle kunne geninvesteres i firmaet, lyder revisorens svar, »at ejerne rent emotionelt ser privatøkonomien samt økonomien i Bruger-Hjælper Formidlingen A/S og holdingselskabet under et.«
Som Radio24syv tidligere har afdækket, har firmaet i årevis fået revisorpåtale i deres årsrapporter for at hemmeligholde netop aflønningen af direktøren. Bruger-Hjælper Formidlingen har ifølge Radio24syv i perioden 2000-10 også overført 63 millioner kroner til holdingselskabet MA-TO ApS, der i samme tidsrum har betalt 34 millioner kroner videre til sine ejere.
Med revisorens erklæring til Erhvervsstyrelsen ligger det nu fast, at Torben Stig Hansen så i 2010 fik en årsløn på over 22 millioner kroner fra sit eget firma, hvorimod det stadig er uoplyst, hvad vederlaget til direktionen, som kun består af Torben Stig Hansen, har udgjort i 2008 og 2009.
Forkert og for voldsomt
»Det lyder for mig forkert og meget voldsomt med så højt et vederlag,« har socialminister Karen Hækkerup (S) netop skrevet i et svar til Folketingets Socialudvalg, efter at direktørens årsløn i var blevet rejst på et samråd med ministeren.
Som reglerne for udbud af ydelser til handikappede i dag er skruet sammen, kan kommuner og regioner dog ikke umiddelbart »inddrage virksomhedernes interne aflønning i form af vederlag til direktører«, når handikapydelser sendes i udbud af kommuner eller regioner, som ministeren skriver. Myndighederne skal lave dels en såkaldt egnetshedsbedømmelse og dels en tilbudsvurdering, og heri indgår direktøraflønning ikke, »da dette ikke umiddelbart har relevans i forbindelse med egnetshedsbedømmelsen eller tilbudsvurderingen«, oplyser Karen Hækkerup.
»Så må man se på, om man kan lave reglerne om,« mener socialordfører Stine Brix (EL) og henviser til et tidligere forslag fra Dansk Handicap Forbund om en godkendelsesordning for firmaer, der udbyder handikaphjælp.
Stine Brix vil nu spørge, om Karen Hækkerup vil tage initiativ til at ændre loven, så det bliver muligt at stille krav om, at eksterne leverandører skal have tegnet overenskomst samt være underlagt regler om proportionalitet i vederlag til direktion og bestyrelse.
Kontrakt-eftersyn
I svaret til Socialudvalget opfordrer Karen Hækkerup »alle kommuner, regioner og andre, der har aftaler med virksomheden«, til at gennemse deres kontrakter.
Det er man i gang med i Ministeriet for Børn og Undervisning, hvor Bruger-Hjælper Formidlingen er ene om at levere hjælpeydelser til handikappede studerende.
»Styrelsen har været og er fortsat meget opmærksom på, om der er rum for omkostningsreduktion i de rammeaftaler, der indgås om ydelser under de specialpædagogiske støtteordninger,« bekræfter ministeriets Kvalitets- og Tilsynsstyrelse i en mail til Information og fortsætter:
»Der indgår imidlertid mange parametre i denne vurdering, herunder også leveringssikkerhed og kvalitet.«
Også Region Hovedstaden har kontrakt med Torben Stig Hansens firma.
»I den dialog, som vi har haft med Bruger-Hjælper-Formidlingen, har ledelsen oplyst, at de gennem de senere år har reduceret deres priser i forbindelse med tilbudsafgivelse for fortsat at være konkurrencedygtige,« oplyser indkøbschef Kirsten Jensen fra Region Hovedstaden.
Dialogen har dog ikke ført til reduktion af betalingen.
»Praksis er, at der ikke forhandles priser, når kontrakten er indgået på baggrund af en udbudsrunde. Vi finder det væsentligt, at alle vore leverandører har en vis mindre fortjeneste i deres kontrakter med os, idet det sikrer, at de ikke går konkurs til gene for os og i dette tilfælde for patienterne,« tilføjer hun.
Trods flere henvendelser har det ikke været muligt at få en kommentar fra kommunikationschef Ole Boesen.

