Bonusordning skaber aldersdiskrimination
En ny ordning, hvor ansøgere med nye eksamensbeviser kan forhøje deres snit, vil få adgangskvotienterne til stige voldsomt i år, vurderer universitetsfolk. Ordningen gør det langt sværere for ældre studerende og studieskiftere at få deres studieønsker opfyldt
De studerende, der har en forholdsvis ny studentereksamen, kan gange deres eksamensgennemsnit fra gymnasiet med 1,08, når de søger ind på videregående uddannelser. Men det diskriminerer de ældre studerende, lyder kritikken.

Universiteternes meldinger om rekordmange ansøgninger hænger blandt andet sammen med, at en del af de nyeste studenter kan gange deres eksamensgennemsnit op med 1,08, når de søger ind på deres drømmeuddannelse i år.Det mener chef for Studie- og Erhvervsvejledningen på Københavns Universitet (KU), Claus Nielsen. Han frygter, at den nye bonusordning vil puste adgangskvotienterne op:»Vi kommer til at se skræmmende høje adgangskrav til nogle af de populære studier, fordi bonusordningen gør, at en stor del af de yngre kan gange deres gennemsnit op. Men det forurener billedet af, hvor højt et gennemsnit du skal have for at komme ind, og det vil klart virke skræmmende på nogle ansøgere, fordi de fleste søger ind dér, hvor det er realistisk at komme ind,« siger Claus Nielsen.Ideen bag 1,08-ordningen er, at den skal få de unge til hurtigere at komme igang med uddannelse og gælder alle ansøgere, der har en eksamen. som er op til to år gammel.DiskriminerendeDanske Studerende Fællesråd (DSF) er dog bekymrede for, at ordningen kommer til at virke diskriminerende over for ældre studerende.»At du kan gange dit gennemsnit op med 1,08, betyder rigtig meget, og det vil  diskriminere ældre ansøgere til universiteterne. Vi mener, det er helt forrykt at optage folk på baggrund af alder, for det er ikke nødvendigvis nogen kvalifikation, at du lige er gået ud af gymnasiet,« siger næstformand i DSF, Laura Toftegaard Pedersen. Omregningen af karakterer fra den gamle karakterskala til den nye gør ifølge  Toftegaard Pedersen, at studerende med 'gamle' gennemsnit også vil blive vurderet lavere.»Mange ældre studerende vil føle sig snydt over de her tiltag, og samfundet risikerer at miste en masse gode potentielle studerende, mens  nogle mindre kvalificerede kan gange deres gennemsnit op, fordi de har været hurtige,« siger hun.Formand for Danske Universiteter, Jens Oddershede, mener, at ordningen  giver god mening, hvis den får unge hurtigere i gang med at studere:»Det kan virke uretfærdigt, hvis du har en ældre studentereksamen, men statistisk set klarer dem med de nyeste eksamener sig bedst. Det værste er, hvis ordningen får de ældre studerende til at holde sig væk, og sådan en ordning her kan godt have nogle uhensigtsmæssige virkninger, fordi den forvrider optagelsessystemet.«Claus Nielsen påpeger, at ordningen desuden vil have den effekt, at unge, der vil skifte studier, får det langt sværere.»Konsekvensen er, at en gruppe oftest meget velkvalificerede unge, som allerede har læst på universitetet  et stykke tid, vil komme  bagest i køen, hvis de ønsker at skifte studie,  fordi de igen er i konkurrence med de hurtige, der kan gange deres snit  op,« forklarer Claus Nielsen.Jens Oddershede er enig i, at det vil give problemer for studieskiftere:»Det er en fejl, der burde laves om, for vi risikerer at skubbe nogle dygtige unge ud af uddannelsessystemet, udelukkende fordi de har valgt forkert« siger Jens Oddershede.UoverskueligtDe studerende mener, at ordningen helt burde afskaffes.»Den gør tendensen til at belønne hurtighed fremfor dygtighed endnu mere fremherskende, og så skaber 1,08-ordningen mere bureaukrati, og det er et kæmpestort problem for mange studerende, at det bliver mere og mere uoverskueligt at søge ind på en uddannelse,« siger Laura Toftegaard Pedersen.En anden ting, der gør årets optag mere uoverskueligt, er de nye skærpede adgangskrav til universitetsuddannelserne, som trådte i kraft sidste år. Knap 5.000 studerende ventes at skulle tage suppleringskurser  for at kunne komme ind på universitetet.
