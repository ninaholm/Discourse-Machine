S-profil opfordrer minister til at udnævne regnbue-ambassadør
Danmark bør styrke indsatsen over for lesbiske, bøsser, biseksuelle og transpersoners rettigheder ude i verden. Det mener Yildiz Akdogan (S), der opfordrer handels- og udviklingsministeren til at udnævne en såkaldt LGBT-ambassadør. Udenrigsministeren afviser forslaget. Det samme gør De Konservative, mens Venstre er skeptisk


 Danmark bør være foregangsland i arbejdet for lesbiske, bøsser, biseksuelle og transpersoners (LGBT) rettigheder i udlandet, mener det socialdemokratiske medlem af Folketingets udenrigsudvalg Yildiz Akdogan. Hun opfordrer derfor handels- og udviklingsminister Mogens Jensen (S) til at udnævne en såkaldt LGBT-ambassadør.
»Pointen er at målrette indsatsen for en minoritet, som er så udsat og truet på sit liv i lande som Uganda, Nigeria og Saudi-Arabien, og her ville det klæde et land som Danmark at være med til at gå forrest,« siger hun og henviser til, at USA i februar udnævnte Randy Berry til landets særlige udsending for LGBT-personers menneskerettigheder.
Ligeledes vil det britiske arbejderparti Labour, hvis det vinder det forestående valg, udnævne en person til at varetage LGBT-personers rettigheder ude i verden. Det har partiets leder, Ed Miliband, for nylig proklameret, skriver The Independent.
Ifølge Yildiz Akdogan vil en udnævnelse af en LGBT-ambassadør samle udviklingsministeriets ekspertise under ét og således gøre det lettere at integrere indsatsen for minoriteterne i det generelle udviklingsarbejde.
»Med en ambassadør i spidsen for den danske dialog med lokale politikere, organisationer og virksomheder ude i verden vil indsatsen over for LGBT-personers rettigheder blive styrket,« siger Yildiz Akdogan, der mener, at en udnævnelse vil være med til på længere sigt at sikre en topprioritering af indsatsen.
Forsker ved Institut for Menneskerettigheder og ekspert i LGBT-rettigheder Steven Jensen påpeger, at en ambassadør kan være med til at profilere en bestemt indsats og sikre en stærkere intern koordinering af den. Dog kan en ambassadør have sine begrænsninger, når det kommer til reel indflydelse og gennemslagskraft.
»En tematisk ambassadør er et sympatisk forslag og vil også kunne gå i dialog med ligesindede fra andre stater og danne en mere fælles front på lige præcis LGBT-området. Men en minister har en større autoritet og en bredere vifte af emner at diskutere med lande, som undertrykker de her mennesker,« siger han og understreger, at Mogens Jensen i sin tid som handels- og udviklingsminister har sat meget fokus på LGBT-området.
Særlig indsats?
Udviklingsordfører Trine Mach (SF) er enig med Yildiz Akdogan i, at LGBT-rettigheder bør være topprioritet i Danmarks udviklingspolitik, og at indsatsen for denne minoritet skal integreres bedre i det generelle arbejde i udviklingslandene.
»En ambassadør kan være med til at skabe mere synlighed på LGBT-området, og det vil være et vigtigt signal for Danmark at sende til omverdenen. Men en ambassadør kan ikke stå alene,« siger hun og udtrykker en bekymring for, at en udnævnelse vil have mere symbolsk betydning end direkte indflydelse på Danmarks indsats ude i verden.
Som supplement til en potentiel ambassadør foreslår Trine Mach således, at Udenrigsministeriet udarbejder en håndbog om, hvordan LGBT-rettigheder netop integreres bedre i det generelle udviklingsarbejde. Her lægger hun vægt på, hvor vigtigt det er, at Danmark er i tæt dialog med lokale rettighedsforkæmpere.
Til gengæld er De Konservatives udenrigsordfører Lars Barfoed afvisende over for Yildiz Akdogans forslag.
»Det ville være helt fjollet at udnævne en ambassadør med et så specifikt formål. LGBT-personers rettigheder er ikke vigtigere end andre minoriteters frihed til at ytre sig og være til,« siger Lars Barfoed, der foretrækker et mere bredt fokus på menneskerettigheder, som danske ambassadører i udviklingslandene i forvejen er rustet til at varetage ifølge ham.
Nej til særbehandling
Venstres udviklingsordfører Jakob Ellemann-Jensen bakker op om at samle viden og ekspertise på LGBT-området ét sted i Udenrigsministeriet, men han er skeptisk over for ideen om en decideret udnævnelse af en ambassadør til at varetage lesbiske, bøsser, biseksuelle og transpersoners rettigheder.
»Danmark har en særlig forpligtigelse til at holde fanen lidt højere end andre på dette område. For hvis vi ikke gør det, hvem gør så? Men at tale om særlige rettigheder for særlige grupper er forbundet med en risiko for at stigmatisere de pågældende grupper,« mener han.
»I stedet bør vores indsats for menneskerettigheder ude i verden holde fast i at tale om rettigheder til mennesker uanset køn, etnicitet og seksuel orientering. Det handler om ligestilling, ikke særbehandling,« siger Jakob Ellemann-Jensen.
Udviklingsminister Mogens Jensen har ikke ønsket at udtale sig, men henviser til udenrigsminister Martin Lidegaard (R), som det ikke har været muligt at få et interview med.
I stedet afviser Lidegaard Yildiz Akdogans forslag i en mail til Information:
»Vores tilgang er, at LGBT-rettigheder og menneskerettigheder i det hele taget skal tages op af alle relevante ambassadører og medarbejdere ude og hjemme, når vi møder krænkelser rundt omkring i hele verden.«

