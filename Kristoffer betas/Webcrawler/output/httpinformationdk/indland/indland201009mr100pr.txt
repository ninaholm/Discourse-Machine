Mr. 100 procent slipper for straf
Kritisabelt, men ikke strafbart. Sådan lyder rigsadvokatens afgørelse i sagen om den københavnske politimand, hvis fejlagtige oplysninger førte til uberettiget fængsling af 22 unge
Politiet i færd med at anholde demonstranter uden for ungdomshuset på Jagtvej på Nørrebro, efter at politiet havde ryddet huset tidligt om morgenen den 1. marts 2007.


 Det har taget rigsadvokat Jørgen Steen Sørensen så lang tid som 14 måneder at færdiggøre sagen om den københavnske politikommissær, der i tiden efter rydningen af Ungdomshuset på Jagtvej 69 i folkemunde fik øgenavnet 'Mr. 100 pct'.
Jørgen Steen Sørensen stadfæster statsadvokatens tidligere afgørelse og skærper dermed kravene til kvaliteten af det materiale, politiet skal udarbejde i forbindelse med anholdelser. For 22 unge betød 'Mr. 100 pct's forkerte anholdelsespapirer, at de uberettiget sad varetægtsfængslet i over en uge.
'Mr. 100 pct' var den 1. marts 2007 delingsfører for enheden Delta 3 med fire letsikrede køretøjer. Delta 3 indgik i den knibtangsmanøvre, politiet sidst på eftermiddagen igangsatte på Nørrebrogade, hvor rasende unge demonstrerede mod rydningen af Ungdomshuset, der var sket samme morgen. Målet med politimanøvren var dels at få udskilt og anholdt de mest rabiate unge, som kastede sten og flasker mod politiet, dels at få demonstrationen opløst.
Da knibtangen blev sat ind, stod 'Mr. 100 pct' med god udsigt til de forreste rækker af demonstrationen, og herfra kunne han se, hvordan en gruppe demonstranter fortsatte med at overdynge politiets hollændervogne med kasteskyts.
Alle de unge i knibtangen blev under tumultagtige scener anholdt og varetægtsfængslet. Forud for grundlovsforhøret, der skulle tage stilling til fortsat varetægtsfængsling, skrev 'Mr. 100 pct' næste dag sin anholdelsesrapport. Det skete på et kontor i beredskabsafdelingen på Politigården, og han var klar over, at det hastede med at få rapporten færdig.
I rapporten skrev han bl.a., at ca. 45-50 personer »alle havde deltaget aktivt i at kaste sten eller andet mod politiet«, og at de »anholdende kolleger var alle sikre på, at de personer, der blev anholdt også havde deltaget aktivt med kast mod politiet af forskellig art.«
På det grundlag blev varetægtsfængslingen af samtlige unge opretholdt, men da sagerne senere kom for byretten og landsretten, blev det lagt til grund, at 22 ud af 26 tiltalte unge ikke havde befundet sig i demonstrationens forreste linjer.
Med andre ord var vicepolitikommissæren ikke 100 procent sikker, således som han udtrykkeligt havde givet udtryk for i anholdelsesrapporten.
Senere viste det sig, at politiet på mange af anholdelseskortene i strid med anholdelseskonceptet havde anført en vicepolitiinspektør som den anholdende betjent, selv om vedkommende ikke havde anholdt en eneste. Ligeledes stod der blot 'masseanholdelse' som grundlag uden nogen sigtelse.
Ikke bevidst løgn
Advokaterne for de uberettigede fængslede unge anmeldte derefter 'Mr. 100 pct' for overtrædelse af straffelovens § 163 om urigtige erklæringer i retssager. For denne paragraf går strafferammen op til fire måneder, men da statsadvokaten i april sidste år var nået frem til en afgørelse, var konklusionen, at fortsat efterforskning ikke ville føre til, at man kunne føre bevis for, at 'Mr. 100 pct' bevidst havde udfærdiget en usand politirapport.
Læg mærke til ordet bevidst - strafforfølgning kræver altså ifølge rigsadvokaten et forsæt hos 'Mr. 100 pct', hvorimod sløseri og overdrivelser er straffrit, selv om det i dette konkrete tilfælde kostede 22 uskyldige mellem 10 og 12 dage i brummen.
Statsadvokaten fandt det på sin plads at udtale »alvorlig kritik« af, at anholdelsesrapporten »led af alvorlige mangler og unøjagtigheder«. Vicepolitikommissæren må, fortsatte statsadvokaten, have været klar over, at hans rapport ville indgå i materialet, som anklagemyndigheden skulle bruge under grundlovsforhøret den 2. marts 2007 og dermed få betydning for, om de unge fortsat skulle varetægtsfængsles. Vicepolitikommissæren klagede i maj sidste år til rigsadvokaten over statsadvokatens kritik. Han mente, at der var tale om »en beklagelig systemfejl, som kan opstå under afviklingen af en særdeles vanskelig politiopgave.«
Det synspunkt har rigsadvokaten med sin afgørelse fra midten af august 2010 nu pure afvist: »Jeg finder således, at vicepolitikommissær [ ...] har udvist en meget kritisabel adfærd, idet han ved udfærdigelsen af rapporten ikke har udvist tilstrækkelig påpasselighed.«
Det er nemlig ifølge rigsadvokaten »helt afgørende og nødvendigt«, at anholdelsesrapporten er »så præcis som overhovedet mulig«, og derfor må »eventuel tvivl om de pågældendes deltagelse i stenkast mv.« også fremgå. Kort sagt skal politiets anholdelsesrapporter også afspejle »de usikkerhedsmomenter«, der er »forbundet med vurderingen af situationen og de anholdtes handlinger.«
Som sagt tog det Jørgen Steen Sørensen 14 måneder at komme frem til sin afgørelse, som ikke kan påklages til anden myndighed.
Ærgerligt, at hans afgørelse ikke nåede at blive færdig, før politiet skulle håndtere klimatopmødet sidste år i december. Også her havde politiet, således som det er dokumenteret under COP 15-retssagen, store problemer med fotokopierede anholdelseskort, som automatisk skar alle administrativt tilbageholdte over én kam.
Kunne rigsadvokatens skærpede krav til 100 procents nøjagtighed og præcision i anholdelsesrapporterne have gjort en forskel her? Tja ...


