Tyrkerne savner et 'undskyld'
I Tyrkiet blev det noteret af Anders Fogh ikke sagde undskyld for karikaturkrisen - men det får næppe konsekvenser, selv om Erdogan markerede sin misfornøjelse med et ultrakort bifald til Foghs tale


 Ankara - Så kom det, der skulle være sandhedens øjeblik: Anders Fogh Rasmussen satte sig lige efter kl. 11 lokal tid i en panel-lænestol på 'Civilisationernes Alliancens' anden års-konference i Istanbul og åbnede munden. 
Alle i salen hørte efter. Da han havde talt et lille kvarter, klappede de høfligt. Tyrkiets premierminister, Recep Tayyip Erdogan, hvis på én gang opmærksomme og bistre ansigtsudtryk kameraerne klippede til under Foghs tale, klappede også. Fire gange: klap-klap-klap-klap. Også han var høflig.
"Det ser ud, som om han ikke holdt sit løfte," var NTV-værten Rushen Chakirs umiddelbare reaktion. Hans gæst i studiet, Negehan Aslci, en kvindelig kommentator ved avisen Aksam (Aften, red.), var enig: 
"Der synes at være forskellige opfattelser af, hvad der blev aftalt på NATO-topmødet," sagde hun og tilføjede: "Jeg har læst i de danske aviser nu til morgen, at avissiden med Muhammed-karikaturer nu vil blive masseproduceret som plakat og solgt for 250 lira (ca. 850 kr.)." 
Det er Trykkefrihedsselskabet, der vil sælge 1.000 plakater med tegningerne - dog for 1.400 kr (se side 15, red.). Reaktionen i tv-studiet afspejlede ret præcist de forventninger, de tyrkiske medier havde til Fogh Rasmussens tale på konferencen. 'Han vil undskylde for karikaturerne,' hed det således i Hürriyet (Frihed, red.), en af Tyrkiets store morgenaviser. I en anden mainstream-avis, Milliyet (Nationen, red.), hed det om weekendens drama: 
"Obama intervenerede i processen, og lederne enedes om en pakke, der kunne overbevise Tyrkiet." Og videre: "(premierminister, red.) Erdogan sagde, at de garantier, Tyrkiet havde fået, var et stop for Roj-tv's udsendelser, etablering af formelle NATO-kontakter med OIC (Organisationen af Islamiske Lande) og udnævnelse af en tyrkisk embedsmand til en toppost i NATO-generalsekretærens stab." 
Tyrkiet fik hverken en undskyldning eller løfte om lukning af Roj-tv. 
På et pressemøde i Istanbul erklærede Fogh, at "dersom der er afgørende beviser, vil vi gøre alt, hvad vi kan, for at lukke denne tv-station, selvfølgelig forudsat det kan ske indenfor rammerne af den danske lovgivning." 
Den forhenværende statsminister erklærede, at han som NATO-generalsekretær anså det for "en af nøgleprioriteterne at skabe mere dialog og samarbejde med den muslimske verden." 
Omhyggeligt ordvalg
Med en underdrejet selvironi og samtidig et meget omhyggeligt ordvalg havde Fogh en tilståelse: "Jeg anser det for at være et særligt ansvar for mig, og jeg tror også, at jeg har en personlig indsigt i vigtigheden af en tæt dialog mellem civilisationer," sagde han, og fortsatte: 
"Min holdning var klar før, under og efter krisen (om tegningerne, red.). Jeg fordømmer enhver handling, som vil dæmonisere folk på grund af deres religiøse eller etniske baggrund. Jeg respekterer islam som en af de største religioner, og jeg respekterer andre menneskers religiøse følelser." 
Fogh gentog også kommentarer, han kom med under karikaturkrisen i begyndelsen af 2006, der truede med at blive den største udenrigspolitiske krise for Danmark siden 1943: "Jeg ville aldrig selv afbilde nogen religiøs skikkelse - heller ikke profeten Muhammed - på en måde, som kan såre andre."
Fogh, der i paneldebatten sad side om side med Irans tidligere præsident, reformisten Mohammad Khatami, hvis sorte turban indikerer, at han nedstammer i lige linje fra profetens slægt, understregede tillige, at han var "dybt foruroliget over, at de danske karikaturer blev opfattet som et forsøg fra dansk side på at fornærme og udvise despekt over for islam eller profeten Muhammed."
"Intet kunne ligge mig fjernere," tilføjede han, "jeg respekterer islam som en af verdens hovedreligioner, så vel som dens religiøse symboler." Men Fogh havde også et 'es i ærmet' med slet skjult adresse til sine muslimske kritikere: "Jeg tror på, at alle former for censur er den værste fjende for dialog og øget forståelse, og jeg mener, at alle fordomme skal frem i lyset i stedet for at forblive skjult. Ytringsfrihed er helt afgørende for en åben dialog."
Den seriøse islamiske avis, Zaman (Tiden, red.) kommenterede: "(Foghs, red.) kommentarer på Istanbul-konferencen undlod en direkte undskyldning, hvilket de tyrkiske ledere havde håbet på." 
Det er stadig uklart, hvad der egentlig blev aftalt på forligsmødet i lørdags mellem Tyrkiets præsident, Abdullah Gül, USA's præsident Barack Obama og Fogh, der blev tilkaldt, efter at de to præsidenter var blevet enige om 'garantier' fra Obama. Den tyrkiske udlægning er, at Fogh både lovede at undskylde og at sørge for at lukke den kurdiske tv-station ned. Men reaktionerne på hans ikke-undskyldning i Istanbul i går tydede ikke på, at de tyrkiske lederes trussel om stadig at have et veto parat, hvis undskyldningen udebliver, vil blive effektueret. Erdogans klapsalve markerede modstræbende accept af, at verden nu går videre med den danske politiker i NATO-sædet - og havde Erdogan håbet på, at Obama ville bekræfte sine 'garantier' om Foghs anger i den tale, han i går holdt i den tyrkiske nationalforsamling, blev han skuffet.
Obama nævnte ikke NATO-krisen med ét eneste ord i en tale, der til gengæld var en slags arbejdspapir for Foghs kommende embede: En udstrakt hånd til den islamiske verden, "som vi ikke er i krig med, og som vi aldrig vil komme i krig med," som den amerikanske præsident sagde til klapsalver fra de 550 medlemmer. Efter denne 'nyhedsbombe' døde enhver omtale af Fogh hen. 


