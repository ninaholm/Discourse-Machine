Ny Alliance tilbage hos asyloppositionen
Efter at være blevet afvist af VKO i forhandlinger om asylforbedringer, er Ny Alliance 'tilbage til rødderne', siger Jørgen Poulsen. Partiets kursskifte i januar var dyrt for asylansøgerne, lyder det fra oppositionen
Ny Alliances Jørgen Poulsen på vej til møde med integrationsministeren Jørgen Poulsen onsdag, hvor Birthe Rønn Hornbech meddelte, at der ikke var mere at forhandle om. Dermed må Ny Alliance gå tomhændet fra -forhandlingerne- om de afviste asylansøgeres fremtid.


 Det lykkedes i allersidste øjeblik på et møde i Statsministeriet at få Ny Alliance til at skifte side. Onsdag den 23. januar tegnede der sig ellers et flertal uden om regeringen for at forbedre asylansøgernes vilkår, men efter et hasteindkaldt møde hos statsministeren, skiftede NA side og stemte i stedet en vedtagelse igennem sammen med VKO. Ifølge Informations oplysninger havde de ikke fået lovning på noget konkret, men Jørgen Poulsen (NA) var optimist:
"Det var min fuldstændig klare opfattelse, at der var et løfte om at få noget bedre end det, der lå på bordet. Ellers havde vi jo ikke gjort det," siger han.
Men to uger senere forlader Malou Aamund Ny Alliance. Dermed mister partiet afgørende indflydelse, da Ny Alliance ikke længere sidder på den afgørende stemme.
"Derefter sidder Dansk Folkeparti med hænderne over kors. Ministeren havde hidtil sagt, at hun sad med os på den ene side og DF på den anden, og at hun selv sad i midten. Så hvis nogen har rykket sig, er det ministeren," siger Jørgen Poulsen, efter at han og NA-formand Naser Khader onsdag var til møde hos integrationsminister Birthe Rønn Hornbech (V). 
Efter mødet konkluderede ministeren, at parterne ikke kunne nå hinanden:
"Ny Alliance vil have selvforsørgelse, der minder om arbejde. Det kan der ikke blive tale om," sagde hun.
Skæld ud til Khader
Men ifølge Jørgen Poulsen blev der slet ikke forhandlet på mødet, hvor ordfører fra både VK og DF var til stede. I stedet fik Naser Khader en reprimande for udadtil at have udlagt mødet som forhandlinger:
"Hun (ministeren, red.) havde aftalt med DF, at det bare var en orientering, og at man ikke ville tale om noget som helst," siger Jørgen Poulsen og tilføjer:
"Nu har V og K accepteret DF og deres livssyn. Personligt er jeg noget forundret over, at aftaler på Christiansborg åbenbart er så forskellige fra aftaler, jeg eller har været vant til at lave med mennesker."
Hos oppositionen klandrer man i dag Ny Alliances valg tilbage i januar. 
"Det var en dyr afbrænder set fra asylansøgerperspektiv," siger de radikales integrationsordfører Morten Østergaard.
De Radikale har nu varslet endnu en asyldebat med udgangspunkt i statsministerens målsætning om at sikre et bredt flertal for en hurtig løsning for de afviste asylansøgere. Og Gitte Seeberg, der seks dage efter NA's kursskifte i januar forlod partiet, er medforslagsstiller på den kommende debat. 
Seeberg: En voldsom sag
Ny Alliance har meddelt, at de deltager i den forventede byge af kritiske spørgsmål til regeringen - bedre sent end aldrig, lyder det fra Gitte Seeberg.
"Men forløbet bekræfter mig endnu en gang i, at det var rigtigt at forlade partiet. Sagen var voldsom, for det var en af vores mærkesager under valgkampen," siger hun.
Socialdemokraternes ordfører, Henrik Dam Kristensen, kaldet det 'fantastisk', at Fogh talte om et bredt flertal på asylområdet inden valget:
"Efter valget er han ligeglad," siger han.
SF's integrationsordfører, Astrid Krag, siger, at forholdene fortsat er de samme for de afviste asylansøgere, som bliver syge af ventetiden. "Nogle familier kan nu rykke ud af centrene, men de fleste af de afviste er ikke i familie", påpeger hun. 
- Jørgen Poulsen, er I blevet taget ved næsen?
"Nu bruger jeg ikke den slags udtryk, men hvis nogen er blevet taget ved næsen, er det asylansøgerne. Det har ikke været et rart forløb."
Når den varslede forespørgselsdebat finder sted i Folketinget, vil NA altså igen gå sammen med oppositionen:
"Vi vender tilbage til rødderne - vi er tilbage til rude et," siger Jørgen Poulsen.


