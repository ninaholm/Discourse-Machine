Skolefolk frygter øget vold
Flere udadreagerende børn skal blive i folkeskolen. Fagfolk frygter dermed, at endnu flere lærere bliver udsat for vold og trusler


 Over 60 pct. af lærerne på specialskoler eller i specialklasser har været udsat for vold.
Nu skal disse børn tilbage i en folkeskole, der i højere grad skal være inkluderende. Men allerede nu er vold i folkeskolen et stort problem. Hver fjerde lærer fortæller, at de inden for det seneste år har været udsat for vold og trusler, viser den nyeste undersøgelse af omfanget fra 2007. Og tallene er altså langt højere blandt de lærere, der skal rumme udadreagerende børn og børn med diagnoser som ADHD og autisme.
Fagfolk frygter derfor, at øget inklusion vil betyde, at endnu flere lærere udsættes for vold og trusler:
»En del af den uacceptable adfærd, som vi oplever fra eleverne, skyldes elever, der ikke føler sig tilpas, og derfor er frustrerede. Og den situation kan vi meget nemt havne i, hvis vi hovedløst kaster os over en inklusion, hvor vi bare rykker elever fra den vidtgående specialundervisning ind i normalundervisningen uden at sikre, at de faktisk får et kvalificeret undervisningstilbud,« siger lærernes formand, Anders Bondo Christensen.
Spareøvelse
Den udbredte vold i specialskoler og specialklasser sker på trods af, at lærerne her burde have kompetencer til at håndtere netop de udadreagerende. Samtidig er 42 procent af de lærere i folkeskolen, der underviser i specialundervisning, ikke uddannet til det.
Det viser en opgørelse fra Undervisningsministeriets statistikenhed UNI-C i 2009.
Også ph.d. i psykologi og ekspert i inklusion Rasmus Alenkær frygter, at volden stiger, når vi øger inklusionen:
»Forskning viser meget tydeligt, at der er nogle parametre, der får inklusion til at virke. Et af dem er, at specialviden skal være til stede. Særligt ser vi flere og flere ADHD-elever, og hvis ikke man ved, hvordan man håndterer dem, så vil man fortsat se vold og problematikker som stress, langtidssygemeldinger osv. i folkeskolen.«
Hele inklusionstanken bygger på, at specialundervisningen æder for stor en del af folkeskolens budget.
I dag modtager godt 84.000 elever nemlig specialundervisning, herunder godt 33.000 på specialskoler eller i specialklasser. Det svarer til cirka seks procent af eleverne. Samtidig er det knap hver tredje krone fra folkeskolekontoen, der går til området. Det er alt for meget, mener både regering, opposition og eksperter.
Derfor er det regeringens og Kommunernes Landsforenings mål, at 97 procent af eleverne i 2020 inkluderes i den almene folkeskole, i 2015 allerede 96 procent.
Inklusion tager tid
Og vejen til en mindre voldelig inklusion skal ikke ske fra den ene dag til den anden, mener psykolog Bjarne Nielsen, der også er formand for Pædagogiske Psykologers Forening (PPF).
»Man skal have tålmodighed til at tage det år for år, i stedet for, som nogle snakker om, at hente børn hjem fra specialklasser og skoler. Vi skal hvert år forsøge at udskille lidt færre. På den måde går der 10 år, inden man er fremme ved målet. Den tålmodighed skal både skole og politikere have,« siger han.
Venstres uddannelsesordfører, Peter Juel Jensen, har fuld tiltro til, at skolerne er forberedte på de udadreagerende børn.
»Det er kommunerne, der har ansvaret, og jeg har ikke grund til at tro, at kommunerne laver forhastede løsninger. Jeg går ud fra, at når en kommune begynder at inkludere mere, så sørger den selvfølgelig også for, at medarbejderne har den nødvendige viden.«
42 procent af lærerne, der underviser i special-undervisning, har ikke den fornødne uddannelse, resten råber på mere viden. Er det forsvarligt?
»Det mener jeg, at det er. Det er jo kun dem, der ikke har de kæmpestore problemstillinger at slås med, der skal tilbage. Jeg tror, vi kan finde midlerne til at give lærerne den tiltrængte efteruddannelse, når vi inkluderer eleverne i folkeskolen. Så sparer vi pengene på specialområdet, og så bliver der frigjort midler.«

