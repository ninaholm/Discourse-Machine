Dansk vidne: Mark Kennedy var med til at opildne aktivister
Den britiske agent Mark Kennedy, som måske har været ansat af dansk politi som infiltrator blandt aktivisterne i bl.a. Ungdomshuset, var en opildnende faktor, fortæller en dansk ph.d.studerende, der har fulgt aktivistmiljøet tæt
Mark Kennedy infiltrerede efter eget udsagn miljøet i Ungdomshuset og lækkede oplysninger til politiet. På billedet gadekampe på Nørrebro i forbindelse med rydningen af Ungdomshuset.


 Tre gange er Stine Krøijer stødt på Mark Kennedy i forbindelse med sin ph.d.af-handling, der handler om, hvordan aktivister planlægger deres aktioner under topmøder og andre store begivenheder.
Ifølge hende var Mark Kennedy på møderne medvirkende til at opildne aktivister forud for NATO-topmødet i Strasbourg og COP 15-mødet i København i 2010.
I januar 2009 deltog Stine Krøijer i et møde i det dissentnetværk, som planlagde, hvordan man skulle optræde til NATO-topmødet, hvor Anders Fogh Rasmussen skulle indsættes som generalsekretær.
Hun husker tydeligt Mark Kennedy, der »var iført sort tøj og en sort kasket og virkede interesseret i at komme i den gruppe, som skulle organisere aktionerne.«
Mark Kennedy udtrykte dengang sin sympati for en idé om, hvordan man kunne gribe aktionen an. Man kunne lave en blokade af den type, man kalder 'en mobilblokade med materialer'.
Ifølge Stine Krøijer »udvikler de blokader sig oftest til gadekamp.« Den eneste grund til, at man ikke bruger ordet gadekamp, er, at man i et efterfølgende retsligt spil ikke kan blive identificeret som urostifter, hvis man blot har villet deltage i en 'mobil blokade med materialer'.
Ønskede indflydelse
Mark Kennedy præsenterede sig som engelsk anarkist, når han mødte op til møderne i Strasbourg og København.
»Jeg så, hvordan Mark Kennedy, og en anden, som senere er blevet afsløret som engelsk agent, Mark Jakobs, markerede, at de ikke ønskede fred med politiet,« siger Stine Krøijer til Information.
I optakten til topmødet i Strasbourg ønskede Kennedy øjensynligt også at forhindre, at de radikale aktivister samarbejdede med de blødere fraktioner.
»Mark Kennedy slog på, at man ikke skulle koordinere for tæt med den europæiske fredsbevægelse,« siger hun. »Som udgangspunkt ville aktivisterne gerne opbygge en fælles koreografi omkring topmødeprotesten,« fortæller Stine Krøijer.
De to fløje, fredsbevægelsen og anarkisterne, arbejdede som udgangspunkt sammen. Men Mark Kennedy udtrykte sin utilfredshed og ville ikke koordinere for tæt med fredsbevægelsen, der ville forhindre mere radikale aktioner. Samtidig gjorde han det klart, at han kom på vegne af et større aktivistmiljø.
Han og Mark Jakobs erklærede, at deres gruppe fra England kunne være interesserede i at deltage i en aktion. De forklarede, at de kom på vegne af deres fraktion.
Senere mødte Stine Krøijer igen Mark Kennedy, da han deltog i taktikmøderne op mod COP 15-topmødet i København i december 2010.
Det var i begyndelsen af juni 2009. Det var et stort fællesmøde, hvor flere ngo'er som Amnesty International og miljøgruppen Noah samt folk fra det venstreradikale miljø i København - både dem, som havde været aktive omkring Ungdomshuset og folk, der grupperer sig omkring Folkets Hus - deltog.
Mark Kennedy, som blandt andet var engageret i 'Never Trust a Cop'-planlægningsmøder, deltog også.
»På det første møde, jeg deltog i, signalerede han klart, at der var behov for radikale fraktioner,« siger Stine Krøijer.
»Igen slog han på, at man ikke skulle samarbejde. På den måde var han med til at opildne og provokere aktivisterne. Måske har han derfor medvirket til at dreje tingene i en mere radikal retning, end de ellers ville have gået,« mener Stine Krøijer.


