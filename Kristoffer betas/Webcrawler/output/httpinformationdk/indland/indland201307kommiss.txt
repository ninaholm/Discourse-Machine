’Kommissionen er utrolig ensporet’
Produktivitetskommissionen har for meget fokus på at øge væksten og konkurrencen og for lidt på at sikre, at vi får mere ud af de ressourcer, vi allerede bruger, siger professor i økologisk økonomi
Professor i økologisk økonomi, Inge Røpke, mener, at det er meget svært at øge produktiviteten uden også at øge miljøbelastningen, og derfor er det mere interessant at se på, hvordan vi får mere ud af den energi, vi allerede bruger, siger hun: ’Lad os lave en energi-produktivitetskommission,’ lyder hendes opfordring.


 
	Det er langt fra så uproblematisk at stræbe efter at hæve produktiviteten, som det dominerende flertal af økonomer hævder, mener professor i økologisk økonomi ved Aalborg Universitet, Inge Røpke.

	Hun er skeptisk over for Produktivitetskommissionens arbejde, der ifølge hende ser bort fra en række væsentlige forhold.

	»Den måde, man har valgt at lave kommissionen på, er den dominerende mainstream-økonomis tankeunivers,« siger Inge Røpke.

	Først og fremmest er hun skeptisk ved det »ensporede« fokus på at nå en højere velstand i stedet for også at se på de konsekvenser, det har at jagte en højere produktivitet.

	»En grundidé i Produktivitetskommissionens arbejde er, at først producerer man, og bagefter bruger man det, man har fået ud af produktionen. Den måde at tænke på kan være uhensigtsmæssig, hvis man undervejs skaber nogle af de problemer, man bagefter vil løse.«

	Hun henviser til, at Produktivitetskommissionens formand, Peter Birch Sørensen, i et interview med Information i slutningen af juni sagde, at den velstand, som øget produktivitet giver, både kan »omsættes i højere privatforbrug, højere offentligt forbrug, mere fritid eller for eksempel investering i et bedre miljø«.

	Men, siger Inge Røpke, »hvis man, mens man producerer, skaber miljøproblemer, skaber stress, skaber sociale problemer, ulighed. Så bliver det en absurd tanke, hvis det, der kommer ud, så skal bruges til at løse de problemer, man skabte undervejs.«

	Inge Røpke understreger dog, at kommissionen i vid ustrækning er styret af det kommissorium, som regeringen har formuleret, og dermed er det ikke kommissionens arbejde som sådan, men den opgave, de er stillet, som er problematisk og for snæver.

	Hun mener, det er udtryk for, at politikerne ikke »har viljen til at se problemerne i øjnene«.

	»Dansk økonomi står over for en stor vækstudfordring,« skriver regeringen som den indledende sætning i Produktivitetskommissionens kommissorium, der giver kommissionens til opgave, at »komme med konkrete anbefalinger, der kan styrke produktiviteten i dansk erhvervsliv og i den offentlige sektor i de kommende år«.

	Og det fokus er for ensidigt, mener Inge Røpke. »Det er et udgangspunkt for kommissionen, at jo mere BNP kan blive øget, desto bedre. Men hvis det, vi øger BNP med, er noget, som vi ikke vil have, så er det jo ikke en god idé.«

	’Hvorfor laver Lego godt legetøj?’

	Inge Røpke er dog ikke alene kritisk over for præmissen for kommissionens arbejde. Hun stiller også spørgsmål til det fokus, som kommissionens har valgt i sine politikanbefalinger.

	»Kommissionens tankemåde styrker det generelle fokus på konkurrence som vejen til at løse alle mulige problemer. Og det er skadeligt, når man interesserer sig for bæredygtig omstilling,« siger Inge Røpke.

	Hun efterlyser, at der i stedet kigges på, hvilke faktorer, der driver innovation.

	»Der er et helt felt omkring innovationsøkonomi, som slet ikke er med i kommissionens betragtninger,« mener Inge Røpke, der flere gange under interviewet kalder kommissionens fokus for »meget ensporet«.

	»Hvorfor laver Lego godt legetøj? Hvorfor har de haft succes? Det kan du altså ikke forklare med konkurrencen på legetøj.Her er et felt, som slet ikke er tilstedeværende i kommissionens arbejde.«

	Fælles for Inge Røpkes bekymringer ved at øge produktiviteten er, at de relaterer sig til de negative konsekvenser, det kan have for miljøet og bæredygtigheden. Og hun kritiserer, at kommissionen ikke tager miljøhensynet med i deres betragtninger.

	»Man udvikler politik under forudsætninger, der ikke holder.«

	Igen henviser hun til, at Produktivitetskommissionens formand, Peter Birch Sørensen, i interviewet med Information i juni sagde, at »hvis man har den rigtige miljøregulering, der afspejler den værdi, som miljøet faktisk har for os, så er der ikke nogen modsætning mellem miljøhensyn og produktivitetshensyn«.

	»Men der er jo ikke den rigtige miljøregulering,« konstaterer Inge Røpke.

	Hun fremhæver, at prisen på energi for eksempel er milevidt fra den pris, energi efter hendes mening burde have, »hvis vi overhovedet skulle tage klimaet alvorligt.«

	I interviewet fra juni forklarede Peter Birch Sørensen, at kommissionen har valgt ikke at se specielt på miljøproblemer, da det dels er en »kæmpe dagsorden i sig selv«, dels fordi »det er jo op til politikerne at fastlægge de miljøpolitiske mål, og vort kommissorium lægger ikke op til, at vi skal fokusere på miljøproblemer.«

	Inge Røpke mener dog, at der er alt mulig grund til at se på miljøhensynet.

	»Hvis man ikke mener, at produktivitet er det vigtige problem, men det vigtige er, hvordan vi løser klimaproblemet, så er det noget helt andet, vi skal interessere os for. Så skal vi interessere os for at øge energi- og materialeproduktiviteten, så vi ikke skal bruge så mange ressourcer. Det bliver meget mere centralt,« siger Inge Røpke.

	Hun mener, at det er meget svært at øge produktiviteten uden også at øge miljøbelastningen, og derfor er det mere interessant at se på, hvordan vi får mere ud af den energi, vi allerede bruger.

	»Lad os lave en energi-produktivitetskommission,« lyder hendes opfordring.

