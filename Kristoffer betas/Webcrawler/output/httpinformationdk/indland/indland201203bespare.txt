Besparelser på specialundervisning kan skade svage elever
Lovforslag om mindre specialundervisning løser ikke nødvendigvis folkeskolens inklusionsproblemer, vurderer forskere
Færre specialtimer er fornuftigt, vurderer forskere, men frygter, at de svageste elever vil blive glemt i den nye skole, der kan udvikle sig til kommunal lovløshed .


 Folkeskolen skal være for de normale elever, og normal skal dække over flere elever end tidligere. Det er, hvad undervisningsminister Christine Antorini (S) fredag lagde op til med et nyt lovforslag for specialundervisning.
Færre specialtimer er fornuftigt, vurderer forskere, men frygter, at de svageste elever vil blive glemt i den nye skole, der kan udvikle sig til et kommunalt wild west.
Baggrunden for lovforslaget er en eksplosion i antallet af elever, der får specialundervisning. Det koster en stor del af budgettet for folkeskolerne – i alt 13 milliarder kroner. I elever svarer det til, at hver 13. dreng og hver 30. pige ikke kan deltage i den normale undervisning i skolen.
Lovforslagets indhold er på den baggrund, at elever kun skal have egentlig specialundervisning, hvis de har behov for mere end ni timer ugentligt. Hvis det er mindre end ni timer, skal de indgå som elever i den normale klasse med mulighed for særlig hjælp.
I lovforslagsteksten hedder det:
»Det giver kommunerne større fleksibilitet til at tilrettelægge og tilpasse støtten til elever med særlige behov. Og det frigør ressourcer hos bl.a. pædagogisk-psykologisk rådgivning.«
Lovforslaget giver god mening både for eleverne og budgettet på skolerne, vurderer Niels Egelund, der er professor i specialpædagogik.
»Eksklusionen fra den almindelige folkeskole er steget voldsomt, og det er i sig selv skræmmende. Samtidig er udgifterne til specialundervisningen tilsvarende eksploderet. Tallene er simpelthen for høje, og man er nødt til at spare.«
Han kalder de ni timer for en fornuftig grænse og understreger, at lovforslaget lægger op til en ny støtte af elever, der hidtil har fået under ni timers specialundervisning.
Lektor Søren Langager fra Institut for Uddannelse og Pædagogik på Aarhus Universitet tilslutter sig, at det er nødvendigt at gøre noget ved det »uacceptabelt høje antal specialundervisningstimer,« men han kalder lovforslaget for en sær symbolpolitik.
»Hvis loven gennemføres, vil det betyde, at antallet af elever, der modtager specialundervisning, vil blive reduceret med 50 pct. Det signalerer en ændring i forhold til specialundervisningen og vil se godt ud i internationale opgørelser, men det vil formentlig have nogle uhensigtsmæssige konsekvenser for eleverne,« siger Søren Langager.
Lovforslaget ligger i forlængelse af den tidligere regerings politik på skoleområdet, og forslaget til ændringen har længe været ventet.
Derfor undrer det Søren Langager, at ændringen skal falde nu og ikke til efteråret, hvor regeringen vil præsentere sit udspil til en reform af folkeskolen.
»Lovforslaget kommer som et dryp på vejen til senere ændringer. Når man decentraliserer specialundervisningen på denne måde, skaber det øget mulighed for selvforvaltning, og man giver simpelthen definitionsretten for specialundervisningen til de økonomiske og politiske forvaltninger i kommunerne. Det kan blive et kommunal wild west, hvor der kommer til at stå en konstant mulig kamp om, hvem der kan få ekstra støtte,« siger Søren Langager, der frygter, at nogle elever vil tabe den kamp.
»Det bliver lige pludselig de forældre, der bedst er i stand til at tale deres sag, som kan få skaffet specialundervisning til deres børn. Hvis vi skal skabe en inkluderende skole, så virker det besynderligt, at vi nu skaber et reguleret besparelsestiltag, hvor den undervisning, der før var et retskrav bliver lagt ud til individuel vurdering og vilkårlighed,« siger Søren Langager.
Arbejdet med lovforslaget er en del af et større fokus fra Ministeriet for Børn og Undervisning for at fremme inklusion af alle elever i skolen, og inklusion er også temaet for et partnerskabsmøde mellem folkeskolens centrale parter og ministeriet i den kommende weekend.
Det er smart politik at kalde besparelserne på specialundervisningen sammen med blandt andet forsøg med tolærerordninger for en del af en inklusionsproces i folkeskolen, vurderer Ane Kirk, der har forsket i inklusion i folkeskolen og er redaktør og forfatter til bogen Køn og pædagogik, der også omhandler inklusion.
»Langt de fleste inklusionstiltag handler om at spare penge. Men de får medvind og god fart på i debatten, fordi inklusionslogikken rummer nogle positive tanker,« siger Ane Kirk.
Hun kalder inklusion for det nyeste pædagogiske buzzword. Men inklusion adskiller sig fra andre pædagogiske buzzwords som »flere intelligenser«, fordi det ud over at tale ind i en pædagogisk grundtanke om at rumme alle også giver mulighed for at være et redskab til at styre økonomien med.
»Problemet er, at inklusion altid lyder godt. Når man laver et lovforslag, hvor man gerne vil bryde med normaliseringsbegrebet og få flere børn i de samme typer klasser, så kan man godt opnå det modsatte, selv om man kalder det inklusion. Det er meget naivt at tro, at det hjælper med det samme, hvis man fjerner ressourcer fra specialundervisningen og overlader til folkeskolen at klare inklusionen selv.«

