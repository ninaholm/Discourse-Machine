Overskud trods ’overtræk på imagekontoen’
’Når du skærer i omkostningerne og har de samme indtægter, går det ikke så skidt. Det er almindelig købmandsregning og forklaringen på, at Danske Bank er begyndt at komme op igen efter finanskrisen,’ lyder det fra en bankanalytiker
Danske Bank har haft succes med applikationen Mobilepay, men ifølge en bankanalytiker har kunderne lav tolerancetærskel over for nye fejl, før de skifter bank.


 Danmarks største bank, Danske Bank, er på vej tilbage efter finanskrisen.
Danske Bank forventer nu at komme ud af 2014 med et resultat på mellem 10 og 13 milliarder kroner efter en opjustering med en milliard kroner. Danske Banks nye halvårsregnskab viser således et resultat før skat på 8,6 milliarder kroner. Efter skat bliver resultatet 6,9 milliarder kroner – eller en fremgang på 88 procent i forhold til første halvår 2013.
Fremgangen skyldtes en forbedring af de fleste indtægtsposter, lavere omkostninger og nedskrivninger samt en fortjeneste på en milliard kroner fra salget af bankens aktieandel i Nets Holding.
Danske Banks administrerende direktør, Thomas F. Borgen, mener, at tallene afslører, at banken bevæger sig »gradvist i den rigtige retning«.
»Vores fremskridt i første halvår har vist, at vi er godt på vej til at skabe en mere kundefokuseret, omkostningseffektiv og konkurrencedygtig bank,« siger Thomas F. Borgen.
Netop forsøget på at nedbringe Danske Banks udgifter – snarere end større indtægter – er nøglen bag overskuddet. Danske Banks mål er, at omkostningerne senest i 2015 skal udgøre mindre end 50 procent af indtægterne. Den såkaldte omkostningsprocent var i årsregnskabet for 2013 på 60,9 procent.
I første halvår var de samlede indtægter på knap 22 milliarder kroner, hvoraf indtægter fra renter og gebyrer er de største poster.
Færre ansatte
Nettogebyrindtægter udgjorde knap 4,9 milliarder, mens nettorenteindtægter udgjorde 11 milliarder kroner i samme periode. Samtidig udgjorde bankens samlede omkostninger 11 milliarder kroner. Nedskrivninger på dårlige lån kostede Danske Bank 1,3 milliarder kroner.
Der er da også blevet færre ansatte i Danske Bank i løbet af det seneste år. I første halvår af 2014 var der ansat 18.914 i hele koncernen (omsat til fuldtidsstillinger) mod 19.809 i året forinden.
»Når du skærer i omkostningerne og har de samme indtægter, så går det ikke så skidt. Det er almindelig købmandsregning og forklaringen på, at Danske Bank er begyndt at komme op igen efter finanskrisen. Det er udtryk for en normalitet for Danske Bank, men ikke udtryk for, at der er gang i væksten. Så går det altså heller ikke hurtigere,« siger John Norden, partner i analysevirksomheden Mybanker.dk.
Dansk Banks samlede udlån var 1.566.498.000.000 kroner i første halvår 2014 – omtrent samme beløb som første halvår 2013.
Selv om både John Norden og Bjørn Schwarz, aktieanalytiker i Sydbank, understreger, at Danske Banks resultat ikke er resultatet af noget opsving i den danske økonomi, fremhæver sidstnævnte, at den forbedrede økonomi trods alt medfører mindre nedskrivninger på dårlige lån.
»Udlånene er stabiliseret. Så i en situation, hvor dansk økonomi får det bedre, kan man have et begrundet håb om, at erhvervs- og privatkunder fatter nyt mod og begynder at låne mere. Men det er fælles for bankerne i de her tider, at lave renter presser rentemarginalen. Kunderne – både virksomheder og private – er tilbageholdende med at låne penge. Og endelig er der en intens konkurrence om disse kunder. De tre forhold har gennem længere tid presset bankernes indtægter. Så man skal være meget effektiv, hvilket betyder, at man skal kigge på sine omkostninger og have styr på kreditkvaliteten, så nedskrivningerne viser en vigende tendens. Det er netop det, som Danske Bank gør,« siger Bjørn Schwarz.
Utilfredse kunder
Ifølge halvårsregnskabet er Danske Banks kunder dog langtfra tilfredse.
I 2013 lancerede Danske Bank det nye, og senere meget omdiskuterede, kundeprogram, som betød, at almindelige bankkunder for første gang skulle betale for at have en almindelig lønkonto i banken. Da året var omme, havde banken mistet i alt 110.000 kunder.
Siden er kundeflugten aftaget, lyder det fra Danske Bank, der dog ikke længere fortæller, hvor mange kunder der er gået ud eller ind i butikken efter første halvår 2014.
I regnskabet fremgår det, at privatkunderne på bankens største marked – det danske – er klart de mindst tilfredse af bankens kunder.
Ifølge Thomas F. Borgen er det især bankens nye produkter og løsninger, der skal få kunderne tilbage. Danske Bank har især haft succes med betalingstjenesten Mobilepay, som 1,4 millioner danskere har taget til sig. John Norden beskriver Danske Banks problem som det fortsatte »overtræk på imagekontoen« siden finanskrisens start.
»Det er også tilfældet for de ganske almindelig banker, men Danske Banks overtræk er lidt større. Det er ikke nogen hemmelighed. Problemet er, at den slags tager tid at ændre. Typisk fem til syv år. Det gør man ikke bare ved at lave en Mobilepay. og så glemmer folk alt. Konsekvensen er, at Danske Banks kunder har en lav tolerancetærskel over for nye fejl, før de skifter bank,« siger bank-analytikeren.

