Lille Claus skulle tage alt tøjet af, sagde plejefar
Jeg har haft fantasier om, hvordan jeg kunne tage hævn over min plejefar, hvis jeg mødte ham igen, siger 42-årige Claus Niebuhr, der har været anbragt, siden han var seks år
Claus Niebuhr er en af de mange anbragte børn, der som voksen nu står frem med beretninger om ydmygelser og overgreb. Han fortæller, at alle de pædagoger, han har været udsat for igennem sin opvækst, har været magtliderlige, og at det har stået højst på deres dagsorden at vise, at det var dem, der bestemte

»Jeg er resultatet af en voldtægt. Den blev aldrig meldt til politiet, men jeg ved, hvem min far er,« siger 42-årige Claus Niebuhr og lægger sine tatoverede hænder fladt på bordet foran sig. På fingrene står der ’hard core’, og hard core lyder også hans beretning om en opvækst som anbragt, fra han var seks, til han var 12.Claus Niebuhr er en af de mange anbragte børn, der som voksen nu står frem med beretninger om ydmygelser og overgreb.I modsætning til regeringerne i Sverige og Norge ønsker den danske regering ikke at undskylde det svigt, som de anbragte børn har været udsat for på børnehjem eller i familiepleje.Senest har socialminister Karen Hækkerup (S) sagt nej til at mødes med foreningen Godhavnsdrengene. Dermed følger den nye regering i samme spor som VK-regeringen, hvis socialminister Benedikte Kiær nægtede at sige undskyld, da en rapport i sommer dokumenterede, hvor udbredt ydmygelser, vanrøgt og overgreb har været helt op i nyere tid.I de allerførste år voksede Claus Niebuhr op hos sin morfar og mormor i Hillerød, mens hans mor havde arbejde på et hospitalsvaskeri og senere en plastfabrik. Moren blev senere gift igen, og Claus fik sit efternavn efter sin stedfar.»Da jeg var seks år, kom jeg på børnehjem. En aften sagde min mor, at kommunen nu ville fjerne mig. Forklaringen var, at jeg led overlast, men sådan følte jeg det ikke selv,« fortæller han.Claus Niebuhr kom først på et børnehjem for drenge. Det var Villa Heise i Allerød. Nogle måneder senere blev han flyttet til en større institution, Harløse, nær ved Hillerød.»Jeg husker, jeg prøvede at flygte og tage hjem til min mor. Så ringede de fra skolen og sagde til hende, at hun ikke måtte lukke op, når jeg ringede på døren,« siger Claus Niebuhr, der også husker, at han efter at være blevet kørt tilbage til Harløse blev låst inde med besked om at skrive 10 sider fra Bibelen af, før kom han ikke ud.Han husker personalet på Harløse som »rimelig håndfaste«, selv om de ikke fik tæv: »Vi blev tit fysisk holdt fast af pædagogerne,« som han siger.Efter Harløse blev Claus Niebuhr anbragt i familiepleje i Kulhuse. Plejefaren i familien var ansat som socialpædagog på den sikrede ungdomsinstitution Sølager, som ligger tæt på Hundested. Men Claus Niebuhr oplevede ikke meget pædagogik i de år, han var plejeanbragt i familien.»Plejefar var virkeligt et svin. De havde nogle store hunde, som fik lov til at skide indendørs på gulvet, og det blev jeg tvunget til at tørre op. Hver dag når jeg kom hjem fra skole,« husker han.En stortudende drengDet værste var dog en aften, hvor plejefaren var alene hjemme i huset sammen med Claus. Plejefaren forlangte, at den 10-årige dreng skulle tage alt sit tøj af og gå ud på badeværelset.»Han ville lære mig, sagde han, hvordan man vaskede sig på pikken. Jeg skulle altså tage alt mit tøj af. Og han tog også selv alt sit tøj af, og så stod vi der alene på badeværelset,« fortæller Claus Niebuhr og går i stå i sin fortælling.Han kan ikke huske, om plejefaren låste døren — i det hele taget kan han ikke huske særlig meget fra den aften. Men han kan godt huske, hvordan han stortudede, og at han var ræd og bange for plejefaren.»Og så kan jeg ikke huske mere, men det var første gang, at der var noget seksuelt,« som han siger.Claus Niebuhr husker, hvordan han en aften opdagede, at der var brand i familiens villa: »Der kom røg op mellem gulvbrædderne, og jeg husker, at brandvæsnet kom. Men som straf for, at jeg havde fortalt en kammerat, at det var mig, der opdagede branden, blev jeg låst inde og fik stuearrest. Så stak jeg af og gemte mig i en lade, og jeg husker, at plejefaren kom cyklende forbi uden at finde mig.«Plejefaren var ifølge Claus Niebuhr nærig og fulgte nøje det lommepengecirkulære, som Frederiksborg Amt havde udarbejdet for anbragte børn på institutioner. Hver uge fik Claus Niebuhr derfor udbetalt 17,65 kroner af plejefaren.»De fik kassen for at have en som mig anbragt, og så misrøgter de en,« siger han.»Plejefar gjorde forskel på sin egen søn og mig. Hans egen søn fik alt, hvad han pegede på, men jeg skulle nøjes med de sølle lommepenge. Jeg kan også huske, at familien havde fået penge fra amtet til at købe en cykel og en madras til mig. Det var noget af det eneste, som jeg selv ejede, men da jeg blev flyttet fra familien, ville de beholde både cykel og madras.«Efter nogle år skulle plejefaren skilles fra sin kone, og derfor blev Claus Niebuhr flyttet til Jens Olsensskolen i Nivå, som var en kæmpeinstitution med masser af anbragte drenge.»Plejefaren holdt også op med at arbejde på Sølager. Det ved jeg, for da jeg selv nogle år senere kom på Sølager, arbejdede han ikke der længere.«Det er begrænset, hvad Claus Niebuhr overhovedet kan huske fra Nivå. Han erindrer dog en episode, hvor en af de voksne pudsede sin schæferhund på ham, så den bed ham i armen, fordi Claus nægtede at gå ind på sit værelse.Han husker også, at drengene fysisk blev tvunget til at se TV-Avisen hver aften.Det interesserede Claus Niebuhr sig ikke for. Han havde andre interesser. Eller som han selv siger:»Jeg var måske ikke kriminel, da jeg blev anbragt på Jens Olsensskolen, men det blev jeg.«På gaden som 12-årigAllerede da Claus Niebuhr var anbragt på Villa Heise som seksårig, var han startet med smårapserier. Det tog for alvor fart på Jens Olsensskolen, hvor Claus Niebuhr snart blev engageret i knallert- og biltyverier foruden indbrud i nordsjællandske villaer og butikker.Som 12-årig flygtede Claus Niebuhr fra Jens Olsensskolen. Han tog til København og boede på gaden. Hjem til sin mor og stedfar ville han i hvert fald ikke. Som 14-årig fixede han for første amfetamin og tog stesolider.»Siden er det gået slag i slag. De næste mange år var fyldt med fængselsophold, vold, stoffer og kriminalitet.«I Ungdomshuset på Jagtvej fandt Claus Niebuhr om ikke et hjem, så dog et tilhørssted.»Det var pisseheldigt for mig, at Ungdomshuset var der, for jeg kunne lige så godt være endt som grønjakke. Som teenager er man jo meget søgende efter en mening med det hele. Dengang holdt jeg sammen med to andre drenge, der var i samme situation som mig. Den ene af dem er død af junk, og den anden er helt opløst af sprut,« siger Claus Niebuhr.»Jeg kan ikke vide, hvordan mit liv havde formet sig, hvis jeg ikke var blevet anbragt som lille. Men alle de pædagoger, som jeg har været udsat for, har været magtliderlige. Det har stået højst på deres dagsorden at vise, at det var dem, der bestemte, og at jeg ikke kunne bestemme noget som helst.«— Hvad skulle de voksne have gjort i stedet?»De skulle ikke have brugt fysisk vold. Børn er ikke lavet af træ, så fysisk vold er det dummeste, man kan anvende, for det gør bare drenge trodsige. Jeg ved fra mig selv, hvordan man bliver fyldt med iskold foragt, og så er man endnu mere genstridig næste gang. Det bliver skruen uden ende,« siger Claus Niebuhr.Som voksen fik han en tid etableret sig med eget gulvfirma, men han måtte sælge firmaet, fordi han blev påkørt bagfra og fik smadret ryggen. Siden 1999 har han været totalt sprut- og stoffri, og i dag drikker han ikke noget stærkere end juice eller saft.»Før var jeg konstant på sprut og kokain. I dag kan jeg slet ikke huske, hvor jeg fik alle pengene til det misbrug fra.«— Er du bitter?»Jeg ved ikke, hvad der ellers kunne være sket i mit liv. Jeg har haft fantasier om, hvordan jeg kunne tage hævn over min plejefar, hvis jeg mødte ham en dag. Hvad skal jeg sige …? Til trods for alt det lort, jeg har været igennem, så er jeg stadig i live. Det er egentligt meget imponerende.«
