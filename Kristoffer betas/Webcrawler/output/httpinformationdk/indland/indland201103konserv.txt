Konservative afviser Pinds assimilationspolitik
Den nye integrationsminister Søren Pind (V) kræver assimilation i stedet for integration. Men det skal ikke være regeringens nye politik, mener den konservative integrationsordfører Naser Khader 


 Allerede inden den nye integrationsminister, Søren Pind (V), har sat sig i stolen, er der lagt op til interne uenigheder i regeringen om integrationspolitikken.
Søren Pind har de sidste fem år gjort sig til talsmand for en hård kurs over for indvandrere, der ikke skal integreres, men assimileres i det danske samfund og til de danske værdier. Og den linje har han tænkt sig at fortsætte, slog han fast på sin første dag som integrationsminister.
»Dansk kultur handler for den vigtigste part om tillid og frihed. Dér har vi på nogle områder trængt os selv tilbage i misforstået tolerance. Det er de senere år blevet forbundet med begrebet integration, og det er ikke holdbart. Der finder jeg udtrykket assimilation bedre,« siger Søren Pind.
Men det er integrationsordføreren for regeringspartneren Konservative, Naser Khader, lodret uenig i.
»Assimilation skal ikke være landets officielle politik og indarbejdes i lovgivningen. Der skal vi have et andet mål,« siger han.
Naser Khader befinder sig netop nu i Kina med Folketingets Europaudvalg og har derfor ikke haft lejlighed til at tale med den nyudnævnte integrationsminister. Men Naser Khader regner med, at Søren Pind vil lægge en anden linje som minister end som samfundsdebattør.
»Han har sagt meget i tidens løb. Jeg vil gerne give ham en chance for at finde sine fødder i det nye ministerium og så dømme ham derfra. Folk bliver jo også klogere med tiden,« siger Naser Khader.
Søren Pind er ligeglad med, om man kalder det assimilation eller integration, for politikken er den samme, understreger han.
»Det er kun ord. Det, det handler om, er, at vi befinder os i en kulturkamp, hvor centrale dele af dansk kultur ikke må gå tabt,« siger han.
Hård Pind
Da Søren Pind i 2005 kandiderede til posten som overborgmester i København, var det med et løfte om at slå hårdt ned på kriminelle indvandrere. Blandt andet ville han udvise indvandrere, der tre gangehavde brudt straffeloven. I 2008 talte han for at overvåge kriminelle indvandrerbørn med GPS-armbånd eller elektroniske fodlænker. Og i 2009 roste han Hells Angels Sjakal-manifest på sin blog under overskriften »Hvad nu hvis Jønke har ret?«. Rockerklubbens manifest opfordrede til kamp mod såkaldte  sjakaler, som hovedsagligt er af arabisk afstamning og hader danskere.
Men også her mener Khader, at Søren Pind som integrationsminister bliver nødt til at lægge linjen om.
»Jeg regner ikke med, at han lægger den linje, som da han stillede op til overborgmester. Jeg tror, den var lidt for tough,« siger den konservative integrationsordfører.
I første omgang byder han dog Søren Pind velkommen som integrationsminister.
»Han overraskede alle ved at føre en meget fornuftig linje på udviklingsområdet. Det samme kunne han også gøre her,« siger Naser Khader.
Ansæt Pia
Tidligere integrationsordfører Manu Sareen, der er retsordfører for Radikale Venstre, har allerede fældet sin dom over Pind.
»Det er en sort dag for integration og det arbejde, der er gjort de sidste mange år. Det er helt vildt problematisk at have en integrationsminister, der kræver assimilation,« siger Manu Sareen, der mener, at Søren Pind står for alt andet end at bygge bro.
»Der er ingen tvivl om, at han er en større strammer end Birthe Rønn Hornbech. I de ting, han siger, er der ingen tvivl om, at han ligger fuldstændig på linje med Dansk Folkeparti,« siger han.
Forfatter og integrationskonsulent Fahmy Almajid mener, at Søren Pind blot er den første politiker, der siger ærligt, at Danmark altid har forsøgt at assimilere indvandrere.
»Der er aldrig nogensinde ført integrationspolitik her i landet. Man vil meget gerne have, at vores børn skal tale dansk derhjemme i stedet for deres eget modersmål, de skal ikke gå med tørklæde, og hvis man ikke spiser frikadeller, bliver man aldrig dansk. Det har altid handlet om assimilation,« siger han.
Han var begejstret, da Birthe Rønn Hornbech blev integrationsminister, men blev hurtigt skuffet, da det viste sig, at det alligevel var Dansk Folkeparti, der bestemte. Derfor forventer han ikke, at Søren Pind vil gøre en forskel.
»For min skyld kunne de ansætte Pia Kjærsgaard som integrationsminister. Det er hende, der kører det alligevel,« siger Fahmy Almajid


