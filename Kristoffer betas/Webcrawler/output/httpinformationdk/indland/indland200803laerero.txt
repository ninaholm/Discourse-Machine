Da en lærer blev overfaldet, sagde jeg stop
Med nultolerance over for elever, der truer er voldelige eller udøver hærværk, er Klostervængets Skole i København på få sluppet af med hvad skolelederen kalder 'en rådden kultur'


 "Enhver form for vold og trusler skal have markante konsekvenser. Jeg vil ikke have, at mine lærere lider overlast." Ordene tilhører skoleleder på Klostervængets Skole, Karen Margrethe Grønlund. Den 58-årige kvinde rykker frem i stolen. Normalt er hendes motto at tage tingene med et smil. Men når snakken falder på vold og trusler, bliver stemmen hævet. 
"Da en lærer blev overfaldet, fordi hun ville stoppe et slagsmål, sagde jeg stop. Derfor har vi indført en nul-tolerance-politik på skolen," fortæller Karen Margrethe Grønlund. Umiddelbart efter fik samtlige børn en seddel med hjem. Her var budskabet klart: Er der tale om vold, trusler eller grænseoverskridende sprog, betyder det hjemsendelse efterfulgt af alvorlig en samtale med forældrene. Uden undtagelse.
"Det første år blev vi nødt til at sende cirka 30 elever hjem. De efterfølgende år faldt tallet stødt, og i dag sker det næsten aldrig, at vi må tage metoden i brug. Jeg har kun været nødt til at sende én elev hjem inden for det seneste år," fortæller Karen Margrethe Grønlund.
Nødvendigt
Nultolerancen blev ikke indført med Karen Margrethe Grønlunds gode vilje. Men de er en nødvendighed:
"Der var en rådden kultur på skolen, som jeg ganske enkelt måtte gøre op med. Så jeg fandt det nødvendigt at tage skridtet," fortæller hun.
Det er et drastisk skridt at sende børn hjem fra skole. Og Karen Margrethe Grønlund mener heller ikke, at fremgangsmåden er uproblematisk. Derfor fremhæver hun den efterfølgende dialog med forældrene som altafgørende for at få vendt op og ned på tingene.
"Desuden sender vi et signal, som har en stor præventiv effekt. Det viser sig, at når en elev først har været hjemsendt én gang, så sker det meget sjældent igen," siger hun. 
Klostertjeneste, hedder Karen Margrethe Grønlunds nyeste tiltag. Eller med andre ord: En modereret form for samfundstjeneste.
"Vi har haft problemer hærværk gennem tiden, så for halvanden måned siden valgte vi at tage skridtet. Hvis en elev smadrer noget med vilje, så kommer vedkommende til at yde en indsats for fællesskabet."
Gulvvask
Det blev uløst, da fire piger havde stoppet flere håndvaske og tændt for vandet:
"Der var jo vand over det hele. Jeg syntes, at det var så langt ude, at jeg var nødt til at handle," siger Karen Margrethe Grønlund. Alle elever mellem 3-6. klasse blev kaldt sammen, og skolelederen tog en snak med dem om, hvad der er rigtigt og forkert: "Børnene kunne jo godt se, at sådan noget gør man bare ikke. Jeg tror, at selv en fireårig inderst inde godt vil kunne se, at det ikke er i orden," siger hun.
De fire piger blev sat til at vaske gulve, fik tvungen lektielæsning og skulle yde lektiehjælp til de mindre børn. På samme måde betyder to smadrede døre, at en dreng fra 8. klasse skal pudse vinduer i påsken. 
"Det er meget vigtigt at understrege, at tiltaget har et fagligt mål. Hvad angår drengen, der smadrede de to døre, har vi sat to lærere på ham. Fagligt er han på 4. klassesniveau, så vi har sat massivt ind," fortæller Karen Margrethe Grønlund.
Karen Margrethe Grønlund ved godt, at hendes projekter er kontroversielle. Derfor understreger hun gang på gang, at alle tiltag har et målrettet sigte.
"Nogen vil måske påstå, at Klostertjenesten er med til at ekskludere eleverne. Det er jeg uenig i. Faktisk mener jeg, det er eksklusion at sende børnene i alle de ellers velmenende specialtilbud, der er rundt omkring. Her er det ikke målet, at de skal tilbage i normalskolen - det er det til gengæld med de ting, vi har gang i," siger hun.
Få problemerne frem
Ifølge Karen Margrethe Grønlund er det de små ting i hverdagen, der kan gøre en forskel:
"Jeg har f.eks. indført hueforbud. Jeg tror, at det svækker indlæringsevnen, hvis eleverne er for varme om ørerne," siger hun med et glimt i øjet. I den mere alvorlige ende af skalaen, bruger Karen Margrethe Grønlund meget tid på at tale med de større elever om deres problemer:
"Mange af dem siger, at de ikke får hjælp i hjemmet. Det påvirker dem meget. Jeg hører dem tit beklage sig over, at de har den 'forkerte' hudfarve eller navn. Vigtigheden af at inkludere disse børn i fællesskabet, kan næsten ikke understreges nok," siger hun.
Karen Margrethe Grønlund er en handlekraftig leder. På de godt syv år hun har været leder på Klostervængets Skole, er der med hendes egne ord nærmest sket mirakler. Skolen er gået fra at være lukningstruet til at være en velfungerende skole med en ambitiøs fagligt målsætning. Og mindst ligeså vigtigt: En skole uden vold og trusler som en del af dagligdagen. Om fremtiden siger hun:
"Om 10 år står de sikkert alle samme og banker på, uden at der er plads til, at de kan komme ind."

