Hun taler lige så godt udenom, som sin forgænger
Den nye socialminister er lige så dygtig til at tale udenom med tom politisk snak, som den tidligere minister. Det mener oppositionen efter fredagens samråd om kommunernes overholdelse af serviceloven i sager om udsatte børn og unge. Men SF roser Benedikte Kiær for at sende et klart politisk signal om, at barnets tarv skal vægtes højest
Mens oppositionen kritiserer den nye socialminister Benedikte Kjær for at tale lige lovlig meget udenom, glæder den sig over, at ministeren har sendt en klart signal om at sætte barnets tarv højest i sager om anbringelser.


 Fredagens samråd tegnede et billede af en ny socialminister, hvis hjerte nok i højere grad end sin forgænger banker for de svage. Den nye konservative minister lovede sågar, at hun personligt vil klage til Ankestyrelsen, hvis hun bliver bekendt med kommuner, der ikke overholder serviceloven.
»En ny type socialminister,« lyder dommen fra SF, der tilføjer, at Benedikte Kiær dog ligesom sin forgænger er dygtig til i et snuptag at fralægge sig ansvaret - og lægge det ud på kommunerne.
Socialordfører for De Radikale Anne Marie Geisler Andersen havde kaldt ministeren i samråd for at få hende til at redegøre for, hvordan det kan lade sig gøre, at kommunerne på grund af økonomisk trængte tider, åbner sager om anbragte børn og omplacerer dem. Kun for at spare penge, som det er set i for eksempel Randers Kommune.
Et godt signal
»Jeg har fået stillet tre spørgsmål til samrådet, og jeg har tænkt mig at svare på dem alle tre på en gang,« lagde Benedikte Kiær ud med at sige til sit første samråd.
Ministeren fastslog derefter, at kommunerne i alle øjemed skal »varetage barnets interesser over økonomiske hensyn.« Det var samrådets hyppigste svar fra den nye socialminister Benedikte Kiær.
Den udtalelse er nye toner fra Socialministeriet, hvis man spørger Anne Baastrup fra SF, der var til stede under  samrådet.
»Den nye minister har en anden tilgang til anbringelsesområdet end sin forgænger. Og det er jo en klar fordel, at have en minister, der ikke er helt blank, men rent faktisk har sat sig ind i området,« siger Anne Baastrup og fortsætter:
»Hun brugte endda vendinger om barnets tarv, jeg selv ville have brugt. Vi har nu en minister, der ikke er i tvivl om, hvad der er vigtigst. Ministeren har sågar udtalt, at hun mener, at der findes fattigdom i Danmark. Der var jeg da lige ved at få kaffen galt i halsen,« griner Anne Baastrup.
Både Ellen Thrane Nørby (V), Martin Henriksen (DF), Vivi Kier (KF), Anne Baastrup (SF), Maja Panduro (S) og Astrid Krag (SF) var enige om, at ministeren med sin klare besked om at sætte barnets tarv højest, sender et godt politisk signal til kommunerne.
Tom politisk snak
Men gode signaler er ikke nok, mener SF, R og S og fremhæver, at det kræver mere end empatiske hensigter at forhindre de økonomisk trængte kommuner fra at gå på kompromis med udsatte børns tarv. Og der blev rullet øjne og taget sig til hovedet til samrådet, da ministeren uafladeligt undgik at svare på spørgsmål om konkrete sager.
»Benedikte Kiær lever helt op til, hvordan ministrene plejer at gebærde sig. Det virker som om, det er en af de vigtigste discipliner for en minister - at kunne tale udenom,« siger Maja Panduro fra Socialdemokraterne.
Også Anne Marie Geisler Andersen er skuffet over ministerens berøringsangst i forhold til konkrete sager, som for eksempel Faxe Kommune, der i en spareplan lægger op til at lave et loft på, hvor mange anbringelser der årligt må foretages. Et sådan loft ville være i strid  med serviceloven, da anbringelser skal ske på baggrund af en individuel og konkret vurdering.
»Ministeren var forbavsende god til at snakke udenom i dag - det har hun hurtigt tillært sig. Hun nægter at svare på konkrete eksempler, som for eksempel Faxe Kommune, og det er selvfølgelig ikke i orden« siger Anne Marie Geisler Andersen.
Nyt løfte
Det var dog ikke alle spørgsmål, Benedikte Kiær gled af på. Socialministeren fik i en bisætning i en besvarelse til Anne Baastrups vedblivende spørgsmål nævnt, at hun personligt vil klage til ankestyrelsen over kommuner, der ikke overholder serviceloven.
En af samrådets deltagere karakteriserede ministerens løfte som et »Nervøst hovsa-løfte, der nok ikke var helt gennemtænkt.«
Men gennemtænkt eller ej, nu vil både Socialdemokraterne, De Radikale og SF holde ministeren op på sit ord.
»Jeg vil i et skriftligt spørgsmål tvinge ministeren til at specificere, hvornår og hvordan hun vil gribe ind over for kommunerne. Ministeren skal helt konkret svare på, præcis hvor meget der skal til, før hun vil klage til Ankestyrelsen,« siger Anne Marie Geisler Andersen fra De Radikale.
Både SF, S og R vil stille skriftlige spørgsmål til ministeren, da de mener, at ministeren til gårsdagens møde afværgede de konkrete sager med letkøbte og principielle svar.
Blandt andet nægtede ministeren at tage stilling til, om hvorvidt nulvækstplanen for kommunerne får indflydelse på anbringelser af udsatte børn og unge.


