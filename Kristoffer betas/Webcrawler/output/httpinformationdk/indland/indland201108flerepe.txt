Flere penge garanterer ikke bedre uddannelse
Der er ingen klar sammenhæng mellem flere penge og bedre uddannelse, påpeger økonomer. Målret ressourcerne og gør plads til anderledes tænkning på uddannelserne, lyder rådene
De unge flokkes om at komme ind på universiteterne. Men det er ikke pr. automatik sådan, at de uddannelser, der bruger flest ressourcer, klarer sig bedst, lyder det fra flere økonomer.


 Send flere penge, tak.
Opfordringen fra uddannelsesverdenen er velkendt, og den politiske opposition har erklæret sig klar med flere milliarder til både folkeskole og universiteter.
Men flere analyser peger nu på, at der ikke er en klar sammenhæng mellem, hvor mange penge, man bruger, og de resultater, der kommer ud af uddannelserne.
»Det er ikke pr. automatik sådan, at de, der bruger flest ressourcer, klarer sig bedst,« siger professor i økonomi ved Aarhus Universitet Torben M. Andersen.
Man kan dog ikke på baggrund af de foreliggende analyser konkludere, at ressourcer ingen betydning har, betoner han:
»Analyserne siger mere noget om, at systematikken i ressourceforbruget ikke er knyttet tydeligt nok op til de mål, man har.«
Man bruger altså ikke pengene målrettet nok?
»Ja, det kan være en årsag. Ikke dermed være sagt, at man decideret frådser med pengene, men at man måske bruger dem på en anden måde end den, der er mest hensigtsmæssig for de mål, samfundet nu engang har med uddannelse,« siger Torben M. Andersen.
Der foreligger ikke konkret viden om, hvor og hvordan pengene ikke bruges tilstrækkelig systematisk i de analyser, der er samlet i et notat fra den europæiske sammenslutning af økonomiforskere CESifo. Økonomerne har samlet tal primært fra OECD for både folkeskolen, ungdomsuddannelser og videregående uddannelser. De er sammenholdt med præstationer på blandt andet grundskolens PISA-undersøgelser. Og konklusionerne er ifølge den danske professor klare:
»Det er en løftet pegefinger, der siger, at hvis I vil give flere penge, så overvej grundigt, hvordan I gør det, og vær sikker på, at der er en strukturansvarlighed, så pengene faktisk bliver anvendt på de områder, hvor I ønsker forstærkning eller forbedring,« siger Torben M. Andersen, der også retter en opfordring til uddannelsesinstitutionerne:
»I en situation, hvor ressourcerne er knappe, og hvor der ikke er udsigt til, at man får store ekstrabevillinger, er det relevant at diskutere, om man kan gøre det bedre for de midler, man har.«
Økonomiprofessor Nina Smith ligeledes fra Aarhus Universitet er enig i, at der er plads til effektiviseringer i det danske uddannelsessystem. Men hun peger samtidig på, at de økonomiske analyser, OEDC-tallene er baserede på, er for generelle til, at man kan konkludere en manglende sammenhæng mellem ressourcer og kvalitet.
»Uddannelsessystemet er en enormt kompliceret størrelse. Vi har tidligere troet, at store skoleklasser ikke betød noget for indlæringen, men det viste sig, at den konklusion skyldes, at de mere svage og urolige elever typisk blev placeret i små klasser. Mange nye undersøgelser viser faktisk, at man får de bedste resultater ved mindre klassestørrelser,« siger hun.
Ringere uddannelse
Nina Smith opfordrer til, at man laver mere dybdegående analyser, men hun er enig med Torben M. Andersen i, at der også er plads til forbedringer inden for de eksisterende rammer.
»Jeg er ikke i tvivl om, at man kan få mere ud af de ressourcer, man bruger på uddannelse i dag. Men der er også lagt nogle politiske krav ind, som gør det svært for uddannelsesinstitutionerne,« siger hun og peger blandt andet på de mange krav om dokumentation, man stiller til skoler og universiteter.
»De betyder, at ressourcerne tages fra elever og studerende, som får færre timer og dermed en ringere uddannelse,« siger Nina Smith.
Penge kan bruges bedre
Hos Danske Universiteter overrasker økonomernes konklusioner ikke formand Jens Oddershede.
»Flere penge er ikke altid svaret, men det betyder på den anden side ikke, at færre penge kan give bedre kvalitet. Man skal passe på med at konkludere modsat, for det vil det sagtens kunne bruges til politisk,« siger han.
At pengene til uddannelse kan målrettes bedre, så man får mere ud af dem, er Jens Oddershede også enig med Torben M. Andersen i. Især når det gælder undervisningen, er der plads til at tænke anderledes og måske få mere ud af pengene.
»Vi har måske ikke altid den optimale måde at bruge ressourcerne på. Jeg tror helt klart, der er noget at vinde ved at optimere den måde undervisning doceres på og de metoder, man bruger,« siger Jens Oddershede og tilføjer:
»Men analysen konkluderer jo ikke, at vi får bedre uddannelser af at losse flere ind på studierne uden at give flere penge til det.«
Nina Smith mener også, at der overordnet set er brug for flere penge til uddannelse, hvis kvaliteten for alvor skal forbedres. Ikke mindst for at tilgodese de elever og studerende, der i dag ikke får den optimale uddannelse.
»Det handler ikke kun om at sende flere penge, men eleverne bliver dobbelt snydt, hvis man bare siger, at man kan spare, uden det får konsekvenser.«
God forretning
Eksempelvis får de bedste amerikanske universiteter en betaling for deres business school-studerende, der er knap 10 gange højere, end de danske universiteter får, påpeger Nina Smith.
Rektor på Aalborg Universitet Finn Kjærsdam påpeger, at universiteterne allerede bruger penge fra forskningen til at få uddannelserne til at løbe rundt. Han mener, at politikerne ville gøre uddannelsesverdenen en stor tjeneste ved at overlade det mere til uddannelsesinstitutionerne selv, hvad der skal bruges penge på.
»Hver gang politikerne indsnævrer en ny pulje penge til, at den skal bruges på det og det formål, så er det jo os, der skal leve med problemet, også selvom det ikke er økonomisk eller uddannelsesmæssigt rentabelt,« siger Finn Kjærsdam.
At have gode uddannelser er faktisk en god forretning, påpeger Nina Smith: Gode resultater i eksempelvis PISA-undersøgelserne har en klar positiv indvirkning på en nations bruttonationalprodukt.
»Ny forskning viser, at kvaliteten i uddannelsessystemet er afgørende vigtigt for den økonomiske vækst. Hvis man bruger disse forskningsresultater og laver et simpelt regnestykke på konsekvenserne af at have de samme gode PISA-resultater som Finland, ville vi kunne have en vækst, der var 0,7 procent højere,« siger hun.

