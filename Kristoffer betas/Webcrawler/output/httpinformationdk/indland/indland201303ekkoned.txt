Ekko af et nederlag
SF’s formand, Annette Vilhelmsen, har mange problemer. Men den aktuelle afskalning til Socialdemokraterne er ikke det største. Tværtimod kan dykket i medlemsskaren bane vejen for større enighed om partiets ideologiske udgangspunkt
Ligegyldigt om man kigger i regeringsperspektiv eller i SF-perspektiv, står formand Annette Vilhelmsen med massive problemer: Hun har ikke leveret på sine løfter om at give SF en stærkere profil inden for regeringssamarbejdets stramme tøjler. Hverken indadtil eller udadtil har hun præsteret en overbevisende indsats som partileder. Foto: Nikolai Linares


 »Synes det er en god fordeling, at socialdemokrater er i SocDem og SF’ere i SF. Det skulle mine ex-partifæller have tænkt over for flere år siden.«
Krampegråden var til at overhøre i afskedssalutten fra medlem af landsledelsen Trine Mach til de senest frafaldne SF’ere, heriblandt politisk ordfører Jesper Petersen og medlem af Europa-Parlamentet Emilie Turunen. Tonen i Machs facebookopdatering gik igen hos hendes kampfæller fra formandsopgøret – fra formand Annette Vilhelmsen til skatteminister Holger K. Nielsen: Hvis man ikke er folkesocialist, bør man heller ikke være medlem af partiet.
Med over 60 procent af medlemmerne i ryggen, må man tillade dem en vis ret til at definere folkesocialismen anno 2013. Lyden af de partibøger, der i øjeblikket byttes, er således lig med ekkoet af efterårets øredøvende nederlag.
Ligegyldigt om man kigger i regeringsperspektiv eller i SF-perspektiv, står formand Annette Vilhelmsen med massive problemer: Hun har ikke leveret på sine løfter om at give SF en stærkere profil inden for regeringssamarbejdets stramme tøjler. Hverken indadtil eller udadtil har hun præsteret en overbevisende indsats som partileder.
SF bliver banket på plads af Socialdemokraterne og Radikale Venstre blot de pipper noget, der kan tolkes som en uenighed i den skrøbelige trekantsregering. Vælgerne flygter med stormskridt, og det samme gør altså en del af medlemmerne.
Det er selvfølgelig ikke holdbart i længden. Men når en del af taberne fra formandsvalget føler sig mere enige med socialdemokraterne end med SF’erne, så er den logiske konsekvens at melde sig ud af SF og ind i Socialdemokraterne. Deri har Trine Mach en pointe.
Heri kan en del af løsningen på Vilhelmsens kvaler ligge i fremtiden. For selvom SF historisk er et rummeligt parti, der i perioder har været præget af kampene mellem højskole-SF og arbejder-SF og det røde og det grønne, tyder noget på, at partiet har været spændt for hårdt ud i denne omgang: De unge SF’ere, som Villy Søvndal bar ind og byggede op i sin formandstid, har villet magten med en ihærdighed og en systematik, der i virkeligheden er fremmed for store dele af bevægelsen SF.
De har i høj grad bygget videre på tanker, som den senere socialdemokratiske rådgiver Peter Goll og daværende SFU-formand Morten Homann gjorde sig i begyndelsen af årtusindeskiftet under navnet ’Børnebanden’. Børnebanden udfordrede moderpartiet til at tale mere kontant om indvandring og om rettigheder og pligter.
Ramte tidsånden
Både Børnebanden og gruppen af senere unge SF’ere ramte i 00’erne en tidsånd, der toppede med Villy Søvndals melding til Hizb-ut-Tahrir om at »skride af helvedes til«. Det var bl.a. dén udtalelse, som fik Mattias Tesfaye (der også i dag er socialdemokrat, red.) til at melde sig ind i SF, fordi Søvndal efter hans opfattelse dermed »markerede sig som en venstrefløjsleder, der turde løse problemerne i stedet for at tale om tonen i debatten.«
På den tid havde Søvndal og SF vind i sejlene, og kritikerne var langtfra så højrøstede, som de blev, da det begyndte at gå ned a bakke, og prisen for regeringsdeltagelsen manifesterede sig.
Men spørgsmålet er, om perioden med fremgang gav et overdrevent indtryk af gruppens magtbase? Noget kunne tyde på det. Formandsvalget viste i al fald, at det store flertal af SF’ere i efteråret 2012 ikke længere kunne se sig selv i projektet.
Jesper Petersen har siden som politisk ordfører udadtil arbejdet loyalt for Annette Vilhelmsen. Men formandsvalg og partipolitiske magtkampe gør ondt på mennesker, hvis hjerter banker for politik. At de kan være noget nær umulige at arbejde sig ud af, rummer den politiske historie talrige eksempler på.
Mange vælger at tage deres gode tøj og gå i erkendelse af den tabte kamp – se blot på den decimerede tidligere Auken-fløj i Socialdemokraternes folketingsgruppe.
Ifølge Jesper Petersens støtter har Annette Vilhelmsen ikke leveret den lovede plads til modstanderne fra formandsvalget – ifølge Annette Vilhelmsens støtter har Jesper Petersen på de indre linjer ageret kontraproduktivt.
Alvorligt for SF
Ligegyldig hvem der ejer sandheden, må det afgørende være, at både Jesper Petersen, Emilie Turunen og Nanna Westerby i går forklarede, at de grundlæggende er mere enige med Socialdemokraterne end med SF.
Hvad denne stoledans kommer til at betyde for Socialdemokraterne, er interessant. I første omgang nok ikke så meget – Socialdemokraterne er et stort parti, som tager tid at arbejde sig ind i.
Men på længere sigt og i tiden efter et folketingsvalg kan de nyankomne blive en del af en gruppering, der arbejder for at rykke Socialdemokraterne længere til venstre. Der spekuleres således allerede i, om de tidligere SF’ere kan styrke en spirende alliance mellem Mette Frederiksen og gruppeformand Henrik Sass Larsen.
For SF og Annette Vilhelmsen er situationen meget, meget alvorlig. Både i forhold til regeringssamarbejdet og tabet af vælgere. Og ikke mindst i forhold til at få forventningsafstemt med egne støtter fra formandsvalget. Men når det kommer til gårsdagens udmeldinger af partiet, kan Annette Vilhelmsen glæde sig over, at de formentlig betyder et endegyldigt farvel til de senere års evige diskussion om, hvorvidt SF er et arbejder- eller et folkeparti – en debat, der så sent som på seneste landsledelsesmøde igen var oppe at vende i kraft af ændringsforslag fra Jesper Petersen. Og dermed er hun i det mindste sluppet af med den uro, som et evigt slagsmål om det ideologiske udgangspunkt, afstedkommer.
 

