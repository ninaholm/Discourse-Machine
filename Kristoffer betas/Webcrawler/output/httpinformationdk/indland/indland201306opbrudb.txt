Opbrud hos de borgerlige
Efter i snart to år at have været en samlet, urørlig blok begynder det blå samarbejde i Folketinget at slå revner. Solo-standpunkter og intern kritik blandt de borgerlige partier kan vise sig at være den største trussel for Venstre og Lars Løkke Rasmussen frem mod et folketingsvalg


I regeringen tør de i disse uger næsten ikke tro deres eget held. I snart to år er regeringspartierne nærmest hver dag stået op for at forsvare og forklare enten løftebrud, reformer, der forringer vilkårene for nogle af samfundets svageste, eller lempelser af selskabsskatten. Men den seneste måneds tid er fokus flyttet.Nu er samtaleemnerne i dansk politik i stedet partitaktik, slingrekurs og intern mudderkastning. Hos de borgerlige partier. Senest forleden, hvor Dansk Folkeparti blev enigt med regeringen og Enhedslisten om ny pædagoguddannelse – til Venstres og Konservatives store undren.Men i virkeligheden begyndte det så småt under forhandlingerne om en vækstplan i foråret. Her havde regeringen fremlagt et udspil, der på mange områder var så blåt, at især Venstre og Konservative havde svært ved at tro deres egne øjne.For Dansk Folkeparti var dog specielt en kamel helt uspiselig: selskabsskattelettelser. Men i stedet for at udstille den interne uenighed i blokken i medierne, arbejdede partierne for en opdeling af vækstforhandlingerne, så selskabsskattelserne blev et selvstændigt forløb, som DF ikke deltog i, mens det kunne bakke op om resten af vækstplanen. Og sådan blev det.Mens de borgerlige under forhandlingerne om vækstplanen formåede at holde styr på deres indbyrdes uenigheder, kom splittelsen partierne imellem til åbent skue under forhandlingerne om fremtidens folkeskole. Under det langstrakte forhandlingsforløb virkede de borgerlige partier ved regeringens fremlæggelse af sit udspil tilbage i december enige om, hvilke knaster der var i børne- og undervisningsminister Christine Antorinis (S) forslag til, hvordan en reform af folkeskole kunne skrues sammen. Men hen mod slutspillet stod Venstre, Konservative og Dansk Folkeparti nærmest i kø for at komme med solomeldinger om nye krav, de ville bringe ind til forhandlingsbordet. Da partierne selv kunne se, at det blev lidt for meget, samlede de punkterne i en plan med de 10 vigtigste. Det fik dog ikke Konservative til at stoppe – til især Venstres store irritation. De konservative havde udset sig folkeskolen til at være den politiske platform, der kunne vise, hvordan de distancerede sig fra de øvrige borgerlige partier. Og det mediemæssige momentum skulle udnyttes maksimalt, lød den konservative kalkule.Konservative endte som bekendt med at bakke skoleforliget op, fordi lektiecafeerne indtil næste valg er frivillige. Det har i nogle meningsmålinger givet pote, mens det i andre ikke ser ud til at have flyttet vælgere til Konservative.Få stemmer i ’borgerkrig’Siden er det ikke kun konkret politik, der har skilt Venstre, Konservative og Dansk Folkeparti. Dansk Folkepartis formand, Kristian Thulesen Dahl, har beskyldt Venstres Lars Løkke Rasmussen for slingrekurs på en række områder, mens Liberal Alliances leder, Anders Samuelsen, mener, at Venstre og Lars Løkke Rasmussen »sætter demokratiet ud af kraft«, fordi partiet ifølge Samuelsen ikke holder igen med politiske udspil.Godt nok kan Lars Løkke Rasmussen og Venstre snart gå på sommerferie med opbakning fra omtrent en tredjedel af vælgerne ifølge meningsmålingerne, men i den blå lejr er de meget bevidste om, at intern splid kan være deres værste fjende.De færreste vælgere har nemlig lyst til at stemme på partier, som tilhører en blok i borgerkrig. Det faktum forsøgte Socialdemokraterne og Socialistisk Folkeparti før sidste valg at undgå ved at lave mange fælles udspil – blandt andet Fair Løsning og Fair Forandring. De skulle signalere enighed og stabilitet, hvis partierne kom til magten. Samtidig kan de borgerlige partier også se, hvordan den partiinterne splid i især SF har været medvirkende til at sende vælgerne på vild flugt fra partiet. Noget, Konservative kender alt til. Alligevel har fristelsen til at score hurtige, positive målinger fra meningsmålingsinstitutterne den seneste tid vundet over det langstrakte »borgfred«.Flere muligheder for regeringenFor regeringen betyder den nye splittelse blandt de borgerlige, at ministrene har fået helt nye manøvremuligheder for at skabe politiske flertal.Tidligere er Venstre, Konservative og Dansk Folkeparti blevet set som en trenighed, der stod last og brast med hinanden, og derfor var det mere eller mindre alt eller intet for regeringen. Enten kunne der skabes et blåt flertal, eller også måtte man vende sig mod venstre og se, om det var muligt at forhandle en aftale på plads med Enhedslisten. Nu er der pludselig langt flere flertalskombinationer, hvis ikke de borgerlige partier finder fælles fodslag igen efter sommerferien.Imens kan regeringen se på meningsmålingerne, at det ganske, ganske langsomt går lidt fremad for partierne i rød blok. Om det så skyldes regeringens politik eller blå bloks interne stridigheder, kan kun tiden vise.
