Røde ønsker til rød skatteminister
Den nye skatteminister har tidligere hængt Google ud for skatteunddragelse. SF og Enhedslisten mener, at han nu bør bruge muligheden for at stoppe dette


 Selv om den nye skatteminister Benny Engelbrecht (S) proklamerer, at ejendomsvurderingerne bliver hans første, anden og tredjeprioritet, så opfordrer SF og Enhedslisten ham til også at prioritere sit tidligere krav om, at de multinationale selskaber skal betale mere i skat i Danmark.
Da han var medlem af Folketingets skatteudvalg, har ministeren nemlig flere gange gennem de senere år opfordret sine forgængere i Skatteministeriet til blandt andet at forhindre Google i at sælge annoncer til danske virksomheder via Irland for at undgå at betale skat i Danmark. SF’s skatteordfører, Lisbeth Bech Poulsen, vil derfor gerne høre, hvad den nye skatteminister egentlig selv har tænkt sig at gøre ved Google, og andre multinationale selskabers skattekonstruktioner, der unddrager skattemyndighederne milliardbeløb.
Rødt håb?
Lisbeth Bech Poulsen håber i det mindste, at Benny Engelbrecht vil føre en mere »rød« skattepolitik end sin radikale forgænger Morten Østergaard.
»Efter et halvt år med Morten Østergaard, hvor vi hverken så initiativer i forhold til skattelyene og de multinationale selskabers skatteunddragelser eller for dens sags skyld den sociale dumping – håber vi, at der nu, med en socialdemokratisk minister, igen kommer fokus på disse problemer. Man hjælper i hvert fald ikke med at skubbe til en udvikling, hvis man ikke rigtig har nogen holdning til det eller synes, at det ikke er det vigtigste i verden. Det er ikke min opfattelse, at Morten Østergaard mente det,« siger SF’s skatteordfører.
Senest har statsrevisorerne kritiseret, at to ud af tre multinationale virksomheder helt er sluppet uden om kontrol af deres interne handler på tværs af landegrænser fra Skat, ligesom myndighederne har været alt for tilbageholdende med at uddele bøder til de selskaber, som ikke overholder reglerne. Skat har nok øget antallet af sager om transfer pricing-forhøjelser i takt med den øgede grænseoverskridende handel i verden – så disse selskabers skattepligtige indkomst er steget fra 8,7 milliarder kroner i 2008 og til 17 milliarder i 2013 – men den manglende kontrol er »ikke tilfredsstillende«.
Enhedslistens skatteordfører, Frank Aaen, mener, at Benny Engelbrecht her kan starte uden i forvejen at have »mange problemer liggende i skuffen«.
»Skatteministeren kan sige: Her må vi gøre en ekstra indsats. Det vil da være god idé, hvis han ikke bare forfølger Googles manglende skattebetalinger, men også en række andre store selskaber, som placerer sig i Irland for at undgå at betale skat af overskuddet i Danmark,« siger Frank Aaen.
Skattely rammer ulande
Det går også hård ud over ulandene, når de multinationale selskaber flytter rundt på millionerne for at undgå beskatning og Lars Koch, politisk chef i ulandsorganisationen Ibis, støtter derfor SF og Enhedslistens opfordring til skatteministeren.
»Benny Engelbrecht bør gå videre med arbejdet mod skattely og skattefifleri. Der er både brug for at tænke over dette, når Skatteministeriet og Finansministeriet handler med selskaber og på den måde sikre, at disse ikke er nogle skattesnydere som Goldman Sachs. Og når man køber ind, skal der sættes standarter, så man ikke handler med den slags selskaber. Det kan man gøre i Danmark. Og internationalt er det selvfølgelig også vigtigt, at der stadig er fuld damp på kampen mod skatteunddragelse – og ikke mindst når det gælder udviklingslandene. Her gælder det om at skabe gennemsigtighed i de store, transnationale selskabers regnskaber, så man kan se, hvordan de flytter deres overskud i skattely,« siger Lars Koch.
Benny Engelbrecht, som i dag har første arbejdsdag i Skatteministeriet, sagde i går ved sin tiltrædelse, at han ikke forventer at blive regeringens populæreste minister, »da det er mig, som skal kræve penge ind«.

