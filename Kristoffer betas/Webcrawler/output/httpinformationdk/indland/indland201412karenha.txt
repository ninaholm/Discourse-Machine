Er Karen Hækkerup fanget i sit eget spin(d)?
Det er meget muligt, at forhenværende justitsminister Karen Hækkerup taler sandt, når hun nu hævder at have talt usandt om at have sendt Udlændingestyrelsen til Eritrea. Men Hækkerup står tilbage med et alvorligt problem
 Den forhenværende justitsminister Karen Hækkerup (t.v.) og den nuværende, Mette Frederiksen, er de seneste dage kommet med hver deres forklaring på, hvem der tog initiativ til den omstridte Eritrea-rapport. Arkivfoto


 Netop som den såkaldte Eritrea-sag så ud til ikke at kunne blive meget værre – blev den fredag meget værre.
TV 2 kunne fremlægge hidtil ukendte optagelser, hvor forhenværende justitsminister Karen Hækkerup entydigt tager æren for at have sendt Udlændingestyrelsen på den efterhånden temmelig ironisk klingende fact finding-mission til Eritrea. Optagelserne er fra 13. august, samme dag som Justitsministeriet annoncerede, at Udlændingestyrelsen, der vel at mærke hører under ministeriet, skulle på mission til det østafrikanske land.
»Når der pludselig kommer så mange mennesker, som ikke plejer at søge asyl i Danmark, så bliver jeg selvfølgelig nødt til at undersøge: Hvad er det, der får dem til dét, og også undersøge: Kan vi sørge for, at de kan komme tilbage igen, hvis de ikke har behov for at få beskyttelse. Så jeg slår bremserne i nu og sørger for, at Udlændingestyrelsen tager af sted til Eritrea og undersøger, om vi kan sende disse mennesker retur,« sagde Karen Hækkerup.
Som beskrevet i de elektroniske medier fredag er problemet med den forhenværende ministers udtalelser, at hendes efterfølger som justitsminister, Mette Frederiksen (S), meget klart har oplyst til Folketinget, at Udlændingestyrelsen selv besluttede at rejse til Eritrea og blot »informerede« Justitsministeriet om beslutningen. Og derfor kan der ifølge Mette Frederiksen ikke være tale om politisk bestillingsarbejde, sådan som kritikere har luftet deres mistanke om.
Intet sandhedsvidne
Det kræver ikke en doktorgrad i logik at udlede, at den forhenværende og den nuværende justitsminister ikke begge kan have ret. Enten har Karen Hækkerup sendt Udlændingestyrelsen til Eritrea, eller også er det sket på styrelsens eget initiativ.
Ikke overraskende fik de nyfundne optagelser fra TV 2 Karen Hækkerup til at udsende en pressemeddelelse, hvor hun dementerede sine tidligere udtalelser. »TV 2 har i dag vist et klip, hvoraf det fremgår, at det er mig, der har sendt medarbejdere til Eritrea. At det var på mit initiativ, er imidlertid ikke korrekt, og jeg vil derfor gerne beklage mine udtalelser,« forklarede hun.
Der er al mulig grund til at stille sig kritisk over for Karen Hækkerups udtalelser. Hun siger nu, at det, hun sagde tidligere, var usandt. Det gør hende unægteligt til et noget upålideligt sandhedsvidne.
Men det er også meget muligt, at Karen Hækkerup faktisk taler sandt, når hun nu lægger afstand til sine tidligere udtalelser. Det forekommer ikke usandsynligt, at den daværende minister tog æren for at have slået »bremserne i« og sendt Udlændingestyrelsen af sted, selv om det reelt ikke var hendes beslutning. For Karen Hækkerup, der kom til som minister på et tidspunkt, hvor et folketingsvalg begyndte at nærme sig, var det nemlig en mærkesag at være lige så hård på udlændingeområdet som den borgerlige blok.
Ugen før hun udtalte sig om fact finding-missionen til Eritrea, kritiserede hun ligefrem Venstres netop lancerede udlændingeudspil for at være for blødsødent, fordi partiet udover en lang række stramninger foreslog at fjerne 24-årsreglen for udvalgte grupper af udlændinge. Og samme sommer erklærede hun sig i en pressemeddelelse fra Justitsministeriet om syriske asylansøgere »glad for, at de stramme udlændingeregler virker som et bolværk mod det kæmpe antal asylansøgere, der kommer til Europa, og som vi kan se tager til vores nabolande«.
Forklaringsproblem
Det hører absolut til sjældenhederne, at embedsmænd og ministre udarbejder svar til Folketinget, der er direkte usande og dermed i strid med ministeransvarsloven. Der kan derfor umiddelbart være grund til at fæstne mere lid til Mette Frederiksens svar i Folketinget end til Karen Hækkerups udtalelser til TV 2, der ikke er omfattet af minister-ansvarsloven.
Hvis Karen Hækkerup således reelt ikke sendte Udlændingestyrelsen af sted til Eritrea, men blot tog æren for det for at fremstå som en handlekraftig minister, der sætter ind mod tilstrømningen af asylansøgere, er hun nu blevet fanget i sit eget spind – for ikke at sige spin. Men selv hvis Hækkerup ikke tog initiativ til fact finding-missionen, efterlader hendes udtalelser til TV 2 hende alligevel med et alvorligt problem.
Selv om hun som minister ikke burde have nogen holdning til resultatet af Udlændingestyrelsens fact finding-mission, der skal munde ud i uafhængige og objektive rapporter, rummer hendes udtalelser umisforståelige signaler om hendes forhåbninger til missionen: Hun »slår bremserne i« over for de mange eritreere, der pludselig søger asyl i Danmark, og hun vil undersøge, om man kan »sørge for, at de kan komme tilbage igen« eller blive sendt »retur«, som hun også siger.
Mens det fortsat ikke forekommer sandsynligt, at Karen Hækkerup har givet direkte instrukser om, hvilke konklusioner rapporten skulle munde ud i, er spørgsmålet, om ikke netop den slags signaler fra ministeren kan være årsagen til den skandale, som forløbet omkring rapporten efterhånden er mundet ud i. Det står i hvert fald klart, at Udlændingestyrelsen efterfølgende leverede en rapport, der netop kunne danne grundlag for at sende eritreere »retur«, fordi de primært anonyme kilder i rapporten kunne fortælle, at det skam ikke står så galt til endda i diktaturstaten.
Dette grundlag eksisterede ikke før, hvor de mange forhåndenværende kilder i form af blandt andet rapporter fra FN og britiske og amerikanske myndigheder beskrev så systematiske menneskerettighedskrænkelser, at de danske myndigheder måtte give asyl til stort set alle ansøgere fra Eritrea.
Hele forløbet fik som bekendt de to eneste navngivne kilder i rapporten til at kritisere rapporten kraftigt. Og en sygemeldt chefkonsulent i Udlændingestyrelsen stod frem med en helt usædvanlig kritik af styrelsen i TV 2 og Berlingske. Her beskrev han, hvordan der var »et pres på, at der skulle ske noget med Eritrea«, og hvordan han havde en »stærk mistanke om«, at han og de øvrige embedsmænd var »blevet fedtet ind i noget, vi ikke skulle røre med en ildtang«.
Politisk tilskæring
Journalisten Jesper Tynell beskriver i sin nye bog om politiseringen af det danske embedsværk, Mørkelygten, hvordan embedsmænd i visse tilfælde udformer eksempelvis folketingssvar og rapporter, så de fremmer ministerens sag snarere end at give et retvisende billede af emnet, de skal beskrive. Den slags »politisk tilskæring« kommer ofte i stand ved, at embedsmænd ud fra udtalelser fra deres minister tolker sig frem til, hvad ministeren ønsker sig – snarere end at de modtager direkte instrukser, der ville kunne bringe ministeren i problemer, hvis de kom for en dag.
Noget kunne tyde på, at Eritrea-sagen er endnu et eksempel, der bekræfter Jesper Tynells påstand.

