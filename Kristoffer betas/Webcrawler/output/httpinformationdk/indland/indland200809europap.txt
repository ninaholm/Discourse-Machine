Europa-Parlament kritiserer danske asylforhold
Europa-Parlamentet retter en skarp kritik mod de danske asylforhold, og flere medlemmer udtrykker skepsis over, at PET, udenom de sædvanlige myndigheder, kan diktere afslag på asyl
Europa-Parlamentet vedtog tirsdag en rapport, der rejser skrap kritik af forholdene for asylansøgere i Danmark.

En kritisk rapport om danske asylforhold blev tirsdag aften enstemmigt vedtaget af Europa-Parlamentets udvalg for borgeres rettigheder og indre anliggender (LIBE).Udvalget er bekymret over, at asylansøgerne opholder sig så længe i asylcentrene, skriver det franske medlem af den socialdemokratiske gruppe, Martine Roure i rapporten."Takket være Røde Kors er forholdene i asylcentrene gode, men vi er bekymrede over, at nogle personer har tilbragt så mange år i centrene. Når man har været mere end 10 år i et asylcenter, kan man ikke betragte det som en acceptabel løsning," siger Martine Roure til Information.Hun er især bekymret over, de afviste asylansøgere, der er på "tålt ophold", fordi de nægter at rejse hjem. De kan ikke tvinges og i stedet udsættes de for "motiverende foranstaltninger" som fratagelse af deres lommepenge, hvilket kritiseres i rapporten."Regeringen nægter at godkende dem som flygtninge, og det er bekymrende, at man forsøger at presse dem til at rejse frivilligt hjem til et farligt land, hvor staten ikke selv kan sende dem hen på grund af folkeretten," siger hun og tilskynder Danmark til at finde en løsning for de personer, der har tilbragt flere år i asylcentrene.Hun bakkes op af hele delegationen."Det er fuldstændigt uantageligt, at de sidder der så længe. Det er det, de bliver syge af - psykisk syge. De skal have opholdstilladelse , og man skal få dem ud af centrene," siger hendes danske, socialdemokratiske kollega, Britta Thomsen.Hemmeligholdt retssagI rapporten henleder LIBE desuden opmærksomheden på, at PET har mulighed for at diktere, hvem der ikke må få asyl af hensyn til statens sikkerhed."Det er et problem, hvis det er PET, der beslutter om en bestemt asylansøger skal udvises af Danmark. De kan komme med deres indvendinger til rette instans, men de bør ikke have det sidste ord omkring udvisningen," siger den cypriotiske formand for delegationen, Panayiotis Demetriou men understreger dog, at han ikke kender den danske lovgivning på området.Medlem af Europa-Parlamentet og delegationen, Søren Bo Søndergaard fra Folkebevægelsen mod EU, er tilfreds med, at rapporten gør opmærksom på PET's rolle, som han er meget bekymret over:"Jeg synes, det er dybt problematisk. Man kan stille spørgsmålstegn ved, om vi har et uafhængigt asylbehandlingssystem i Danmark. Det er jo en hemmelig retssag, man gennemfører. Det burde man ikke, uden at pågældende asylansøger har lov til at forsvare sig. Ingen ved, på hvilket grundlag PET bruger deres magt," siger Søren Bo Søndergaard og hentyder til, at samtlige informationer er hemmeligholdt over for både ansøger, dennes advokat og andre relevante myndigheder. PET's beslutninger går dog gennem justits- og integrationsministeriet.Seniorforsker ved Institut for Menneskerettigheder, Kim U. Kjær har før fremført kritikken. Han mener, at der eksisterer et underskud på den retssikkerhed, som asyl-ansøgerne har krav på."Myndighederne, der træffer afgørelsen, er Udlændingeservice og Flygtningenævnet, hvor sidstnævnte fungerer som klageorgan. Men disse instanser har ikke et ord at skulle have sagt. Udfaldet af sagen er jo givet på forhånd, reelt på grundlag af oplysningerne fra PET, også selvom man klager," siger Kim U. Kjær til menneskeret.dk den 25. februar i år.Følger ikke anvisningerDelegationen kommer med en række anvisninger til den danske regering om, hvordan asylforholdene kan forbedres. De opfordrer regeringen til at give de afviste asylansøgere på "tålt ophold" juridisk status, og opfordrer desuden til, at sagerne for de afviste, irakiske asylansøgere genoptages i lyset af de ustabile forhold i Irak og for at sikre dem international beskyttelse. Endvidere mener delegationen, at Danmark bør opgive sit retsforbehold, så landet kan deltage i alle dele af asylområdet.På trods af disse anvisninger har regeringen ikke i sinde at gøre noget anderledes:"Der må være noget, de har misforstået, når de mener, vi skal genoptage samtlige asylsager, som jo har været igennem flere instanser. Jeg synes ikke, det er en anbefaling, der er noget som helst hold i," siger Venstres integrationsordfører, Karen Ellemann, der understreger, at delegationens anvisninger er hørt, men at regeringen ikke har tænkt sig at rette ind efter dem.
