’De ledige skal væk fra skrivebordet og ud i verden’
Det nytter ikke at sidde dagen lang og skrive ansøgninger. De ledige må ud og være opsøgende, lyder budskabet fra Joblab, hvor 27-årige Signe Edsberg, der er nyuddannet og ledig, får inspiration og hjælp til jobjunglen 
’Halvdelen af alle job bliver besat, før de bliver slået op, derfor skal de være mere proaktive i deres jobsøgning og gå til konferencer, ringe op og være vedholdende,’ lyder rådene fra karrierekonsulent Charlotte Køster Mikkelsen (t.v.), til den nyuddannede Signe Edsberg (t.h.).


 »Det er et job at søge job« står der på væggen i det rummelige kontor på tredje sal i Akademikernes Hus på Frederiksberg. De 10 skriveborde i Joblab er fyldt op med koncentrerede unge nyuddannede, der skriver og researcher. Formiddagen er gået med kurset ’Sæt højspænding til dine ansøgninger’, der handler om, hvad man kan, skal og bør som ledig dimittend, forklarer Signe Edsberg, der for godt en måned siden blev kandidat i arbejdslivsstudier og psykologi fra Roskilde Universitet.
Læs også: Hvad skal du efter studierne? ’Jeg skal være arbejdsløs’
Syv jobansøgninger er det blevet til siden, men endnu ingen lyd fra arbejdsgiverne andet end et ’tak for ansøgningen’. Ugen er gået med workshop i projektledelse og karrierenetværket LinkedIn og så højspændingskurset i Joblab.
»Jeg er i hvert fald oppe på en 37 timers arbejdsuge,« griner Signe Edsberg, der troede, at hun i det mindste kunne holde fri i weekenden, men så dukkede der en god stilling op med svarfrist søndag.
Selv om hun er godt fyldt op af gode råd, så vil hun alligevel ringe og høre mere om stillingen, før hun går hjem. En af de ting, hun har lært i løbet af ugen, er nemlig, at man bliver nødt til at være mere aktiv omkring jobsøgningen end bare at søge en opslået stilling og så vente på svar.
»Et eller andet sted ved man jo godt, at dem, der er opsøgende, er dem, man husker, og som giver indtryk af virkelig at ville have jobbet, men det er også lidt grænseoverskridende, fordi det nemt kan virke for pågående og irriterende, men det er vel en forkert måde at tænke på, for arbejdspladserne kan bare sige nej,« siger Signe Edsberg.
At ringe op og høre om, hvad de lægger vægt på af de mange krav i en typisk jobannonce, har været en stor hjælp.
»Det er svært som nyuddannet at kunne det hele, så det giver bedre retningslinjer for at skrive ansøgningen, når man ved, hvilke kompetencer og erfaringer, som det er værd at uddybe,« siger Signe Edsberg, der synes, at hendes spørgsmål er blevet modtaget positivt.
»I princippet så vil de fleste jo gerne hjælpe, så hvorfor ikke gøre brug af det,« siger hun.
Få dig selv med
Også de uopfordrede ansøgninger, Signe har lavet, skal der følges op på, lyder rådet fra karrierekonsulent Charlotte Køster Mikkelsen: »Du kan ikke regne med, at de reagerer, første gang du henvender dig.«
Charlotte Køster Mikkelsen undrer sig over, hvorfor Signe Edsberg vil søge et job som lønmedarbejder.
»For at få løn,« lyder det med et grin fra Signe Edsberg, der viser Charlotte Køster Mikkelsen sin kalender over aktiviteter i den offentlige Jobnet-database.
»En ægte Jobnet-ansøger, som gør alt det, du skal. Det er fantastisk,« siger Charlotte Køster Mikkelsen imponeret. Men fokus skal flyttes væk fra kun at sidde og søge ansøgninger, mener hun.
»De fleste ansøgninger efterspørger erfaring, derfor er sandsynligheden for at få jobbet som nyuddannet ringe, så det handler om at ringe op og gå ud i verden. Især for akademikere, som kan føle, at de gør rigtig meget, fordi de sidder og skriver ansøgninger, men det er for reaktivt,« forklarer Charlotte Køster Mikkelsen til Information.
Hun gør en dyd ud af at fortælle dimittenderne, at de job, der er slået op, ikke er udtryk for, hvad behovet er. Halvdelen af alle job bliver besat, før de bliver slået op, derfor skal de være mere proaktive i deres jobsøgning og gå til konferencer, ringe op og være vedholdende.
»Det er en kæmpe udfordring især for nyuddannede, som står over for en helt ny verden,« siger Charlotte Køster Mikkelsen.
Søg ikke hvad som helst
Men det handler i bund og grund om, at den nyuddannede undersøger og stiller spørgsmål for at finde ud af, hvor de godt kunne tænke sig at arbejde, og så prioritere og målrette deres søgen.
»Og det er de jo uddannet til, men beskæftigelsessystemet understøtter det ikke. Her er det vigtigt at søge bredt og på reelle jobopslag, fordi det kan måles, men det er jo det samme som at søge hvad som helst, og det er efter min mening en dårlig strategi,« siger Charlotte Køster Mikkelsen.
Signe undrer sig også over, hvorfor de fire uopfordrede ansøgninger, hun har skrevet, ikke tæller med i jobsøgningen.
»Men det er vel, fordi det er nemmere at kontrollere, om man har søgt en stilling, der er opslået,« siger Signe Edsberg, der godt kan mærke, at der er forskel på at søge målrettet og selv være aktivt opsøgende, fordi det simpelthen er nemmere at få sig selv med i de uopfordrede jobsøgninger.
»Vi sidder alle over for den her kompleksitet: Hvad er det, jeg kan? Hvordan sætter jeg ord på det og skiller mig ud? Det er lidt som at sælge sig selv at skulle eksplicitere, hvilket menneske du er. I alle andre sammenhænge kan du vise folk det, men her skal det kunne skrives ned på en side.«
Læs også: Eksperter: Mangel på arbejdskraft er overdrevet

