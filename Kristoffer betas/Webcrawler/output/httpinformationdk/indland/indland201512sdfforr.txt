S: DF forringer bevidst pensionisters økonomi



 Den socialdemokratiske leder Mette Frederiksen kommer med en skarp kritik af Dansk Folkeparti, som tirsdag stemte for en lov, der ifølge Ældre Sagen betyder, at flere end 100.000 ældre mister mellem 5.000 og 8.000 kroner om året. Det drejer sig om den såkaldte boligydelsespakke, der er en del af finansloven for 2016, som er indgået af de borgerlige partier. Boligydelsespakken blev førstebehandlet i Folketinget tirsdag. Her vedtog partierne i blå blok at ændre på satserne for pensionisters boligydelse.
»DF har stemt for den lov, og det er et løftebrud. Andet kan det ikke kaldes,« siger Mette Frederiksen.
»DF gik til valg på at ville være for velfærd og mere for ældre, og ved førstkommende lejlighed har man valgt at lave en direkte og stor forringelse af pensionisternes økonomi. Det er det modsatte af det, man har sagt, at man ville gøre,« siger Mette Frederiksen.
Ifølge Ældre Sagens beregninger vil loven betyde, at mellem 150.000 og 175.000 pensionister mister 8000 kroner om året, fordi de skal betale mere i husleje. Det skriver dr.dk. Enkelte vil miste op til 30.000 kroner om året, lyder det fra Ældre Sagen.
I et svar til Finansudvalget skriver finansminister Claus Hjort Frederiksen (V), at der skæres 640 millioner kroner i boligydelsen i 2020 stigende til 1,2 milliarder kroner i 2025, 1,6 milliarder kroner i 2030 og 3,3 milliarder kroner i 2050.
»DF har stemt for en finanslovsaftale, hvor man skærer ned på velfærden og til gengæld giver billigere biler og sætter grundskylden ned. DF’s profil er klar, men jeg er meget uenig med den,« siger Mette Frederiksen.
DF er overrasket over beregningerne fra Ældre Sagen. Blå bloks største parti er bekymret, hvis beregninger viser sig at være rigtige.

