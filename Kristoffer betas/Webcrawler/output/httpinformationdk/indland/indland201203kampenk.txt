Kampen om kompasnålen
Arbejdervælgerne har taget håndværkerbæltet på og er vandret fra venstrefløjen til højrefløjen i dansk politik. Næstformandskampen i SF handler blandt andet om, hvordan venstrefløjen får dem tilbage


 Politik er personer, og i hver eneste lille kamp om kommaerne i et principprogram, i hver eneste lille sætning i indlæggene på et landsmøde, bevæger en kompasnål sig; lidt mod nord, lidt mod syd, lidt mod øst og lidt mod vest. Det er i kampen om kompasnålen, at de store slag skal slås.
Derfor kan man ikke bare reducere valget af næstformand i SF til blot at handle om to navne i organisationsdiagrammet.
Opgøret mellem Mattias Tesfaye og Meta Fuglsang er en kamp mellem to retninger: Skal SF være et parti for de svageste – og hermed menes alle de svageste – eller skal noget af det idealistiske tankegods ofres i en højere sags tjeneste; i kampen for at hive nogle af de tabte arbejdervælgere tilbage fra Venstre og Dansk Folkeparti.
SF’s forandring
På SF’s landsmøde om 14 dage vælges landsledelsen, som i sidste ende skal pege på næstformanden. I valget bor en fortsættelse af en allestedsnærværende debat om fremtidens SF: For 15 år siden stod den mellem partiets EU-tilhængere og –skeptikere. Tilhængerne vandt som bekendt. Siden stod den mellem traditionalisterne og idealisterne med den pragmatiske og magtsøgende ’Børnebande’ på sidelinjen. Kampen handlede om, hvor meget SF skulle forandre sig for at komme et skridt længere mod magten. Idealisterne stillede spørgsmålet: Hvor populistisk må SF blive, mens traditionalisterne svarede: Hvor pragmatiske har vi råd til at undgå at blive?
Dét opgør vandt traditionalisten Villy Søvndal, da han allierede sig med den såkaldte Børnebande, hvis fremmeste arvtagere efter stifterne Peter Goll (nu særlig rådgiver for justitsminister Morten Bødskov, red.) og Morten Homann, (der siden har forladt politik red.) bl.a. var nuværende sundhedsminister Astrid Krag og skatteminister Thor Möger Pedersen. Førstnævnte fremhæves i dag af kilder som en mulig efterfølger til Villy Søvndal, når han en dag trækker sig som formand.
Arbejder eller ej
Villy Søvndal erklærede i begyndelsen af sin formandstid, at målet var regeringsdeltagelse, og at den ville koste kompromiser.
For at ligge i ske med Socialdemokraterne op til valget i 2011 måtte SF bøje sig med et slangemenneskes behændighed – på følsomme emner som f.eks. udlændinge- og skattepolitik. For nogen en nødvendighed, for andre en bekymrende glidebane.
Siden regeringsdeltagelsen har SF haft en svær tid med dårlige meningsmålinger og endnu flere dårlige sager. Ledelsen har brug for en, der støber kuglerne i politikudviklingen, og som er med til at lægge strategien, hedder det. Og blandt dem, som abonnerer på dén analyse, synes Mattias Tesfaye at være svaret.
Tesfaye er uddannet murer og har en baggrund som fagforeningsmand. Han anses for at kunne blive et stærkt kort ikke mindst profileringen af SF blandt andet i kraft af sin platform som debattør på venstrefløjen. Han kan, håber ledelsen, appellere til arbejderne og er dermed helt på linje med de danskere i orange veste, som skatteminister Thor Möger Pedersen talte til i sin efterhånden herostratisk berømte kronik om en skattereform.
Meta Fuglsang er jurist og blev første gang kendt i Christiansborgkredse, da hun stillede op som tredje kandidat i formandsvalget mellem Villy Søvndal og Pia Olsen Dyhr i 2005.
Hun anerkendes for, at hun har passet sit arbejde. Men derudover er der ikke mange, og heller ikke i partiledelsen, der mener, at hun kan løfte den vigtige opgave som politikudvikler, indpisker og strateg, som Thor Möger Pedersen bestred, mens han var næstformand.
De svære spørgsmål
Men når Socialdemokraterne har soldet arbejdervælgerne op, som flere undersøgelser viser, er det så overhovedet SF, der kan få dem tilbage på venstrefløjen? Og risikerer man ikke at overlade banen til »klientpartiet« Enhedslisten, som politisk ordfører Jesper Petersen har kaldt dem?
Kort sagt: Hvor meget skal ofres i jagten på arbejderne?
Det er blandt andet svarene på disse svære spørgsmål, det drejer sig om i kampen om næstformandsposten i SF.

