Politikere er tilfredse med Positivlisten
Positivlisten fungerer efter hensigten, selv om enkelte personer kan komme i klemme, lyder det fra et stort flertal i Folketinget. Dansk Erhverv mener, at reglerne er for firkantede


 Der er ikke behov for at lave om på reglerne for Positivlisten, lyder det fra et stort flertal i Folketinget. Kun få af partiernes udlændingeordførere vil forholde sig til Bilal Isas sag, selv om han har skrevet et brev til Folketingets integrationsudvalg og fortalt om sin sag, og generelt er der tilfredshed med Positivlisten.
En af dem er Socialdemokraternes Trine Bramsen, der er formand for integrationsudvalget.
»Når man laver udlændingeregler, er de firkantede. Det problematiske ved regler er, at nogle bliver klemt. Men jeg synes, vi har et fair udlændingesystem i dag, hvor der er gode muligheder for at bo og arbejde i Danmark, hvis man kan forsørge sig selv,« siger Trine Bramsen, der ikke vil kommentere konkrete sager.
Venstres integrationsordfører, Inger Støjberg, vil heller ikke kommentere på Bilal Isas sag. Hun mener også, Positivlisten fungerer efter hensigten.
»Positivlisten er skabt for, at man skal have en let adgang for de mennesker, vi har brug for i Danmark. Det er ikke det samme, som at der ikke er andre måder at søge til Danmark på. Meningen med listen er, at det skal være en let og smidig sagsbehandling, og det mener jeg, reglerne lever op til.«
Hos Dansk Folkeparti understreger integrationsordfører Martin Henriksen, at han ikke kender detaljerne i Bilal Isas sag, men at »man skal respektere, når myndighederne ikke mener, man lever op til reglerne for at blive familiesammenført.«
I Dansk Erhverv mener arbejdsmarkedschef Ole Steen Olsen, det er for firkantet kun at se på uddannelse i forbindelse med Positivlisten.
»Da Positivlisten blev indført i sin tid, var det i og for sig udmærket. Men spørgsmålet er, om uddannelse i sig selv er en for snæver måde at anskue tingene på, og der kan jeg kun sige ja,« siger Ole Steen Olsen, der oplever, at danske virksomheder ofte bruger andre ordninger, hvis de skal ansætte en udlænding.
»Der er jo heldigvis andre ordninger, som især private virksomheder benytter sig af,« siger han.
Enhedslistens fungerende politiske ordfører, Stine Brix mener ikke, Positivlisten fungerer.
»Vi kan jo tydeligt se, at Positivlisten ikke virker efter hensigten. Arbejdsgiveren vil gerne have Bilal, og universiteterne anerkender hans uddannelse. Det er alt for firkantede regler,« siger Stine Brix, der mener, det er selve 24-årsreglen, den er gal med: »Det er et glimrende eksempel på, at der er rigtig god grund til at ophæve 24-årsreglen. Det er en ulykkelig sag, der viser, hvor urimelig lovgivningen er, og det må regeringen forholde sig til, selv om de har lavet en aftale om ikke at se på 24-årsreglen.«
SF’s integrationsordfører, Karina Lorentzen, der heller ikke vil kommentere på Bilal Isas sag, kan hverken se en ændring Positivlisten eller 24-årsreglen for sig.
»Det fremgår af regeringsgrundlaget, hvilke ændringer vi vil lave for familiesammenføring, og dem har vi gennemført. Jeg kan ikke afvise, at der kommer en runde mere, og der kan det godt være, det her kommer på bordet,« siger Karina Lorentzen med henvisning til Positivlisten.
Integrationsordfører Zenia Stampe (R), vil heller ikke forholde sig til den konkrete sag, men vil gerne se på reglerne.
»Jeg vil gerne se på, om reglerne er for rigide. Positivlisten er til for, at vi kan rekruttere kvalificeret arbejdskraft,« siger Zenia Stampe.
Enhedslistens Johanne Schmidt-Nielsen har bedt justitsminister Morten Bødskov (S) kommentere henvendelsen fra Bilal Isa.
 
wolf@information.dk

