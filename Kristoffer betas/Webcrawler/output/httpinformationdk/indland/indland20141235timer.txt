’35 timer – det er fandme en lang uge’
Efter fire måneder med den nye folkeskolereform har Information igen besøgt Ålholm-skolen i Valby. Flere timer til eleverne og mindre fleksible arbejdstider til lærerne, kan mærkes
 I 8. klasse tilbringer eleverne nu i alt 33 timer om ugen i skolen. Næste år stiger det til 35 timer. 'Fodbold begynder klokken 16, så hvis jeg skal hjem først, så bliver det svært at nå. Og man er jo også træt efter den lange skoledag,' siger en af eleverne.


 Stolebenenes metal hviner mod stengulvet, når 8.b trækker stolene ind under sig. Et »undskyld, jeg kommer for sent,« bliver noteret ved kateteret, mens lysstofrørene langsomt vækker teenagerne fra Valbys blå decembermørke.
Det er fire måneder, siden Information sidst besøgte Ålholm-skolen i Valby. Nu er vi er taget tilbage for at undersøge, hvordan folkeskolereformen – der bl.a. skal give eleverne flere timer og 45 minutters bevægelse om dagen – har ændret hverdagen.
»Jeg synes ikke rigtigt, skolen er anderledes,« siger Aske Sigurdson fra 8.b.
»Altså, bortset fra at dagene er længere.«
Klassen møder hver dag klokken 8.15 og har fri enten klokken 14.50 eller klokken 15.35. I alt 33 timer i skole om ugen.
»Fodbold begynder klokken 16, så hvis jeg skal hjem først, så bliver det svært at nå. Og man er jo også træt efter den lange skoledag,« siger Hannah Lindenblatt. »Og så kommer lektierne oveni,« minder Martha Handschuh om.
»Bare vent til næste år. Så skal vi være i skole til klokken 15.30 hver dag. Bliver det ikke sjovt?,« siger Aske Sigurdson med henvisning til at de omstridte lektiecafeer, som efter næste folketingsvalg bliver obligatoriske. Det vil forlænge skoleugen med yderligere to timer.
– Hvad så med bevægelsen? Får i jer rørt fysisk?
»Det gør vi jo ikke rigtigt,« siger Julie Boesen.
»Nogle gange har vi undervisning, hvor vi bruger kroppen, men det er ikke så tit. Det synes jeg egentlig også, vi gjorde før. Vi går en tur rundt i aulaen måske.«
To piger deler et chokoladeæg, mens de nynner »Ordinary Things« med Lukas Graham.
»Nu må man gerne spørge, om man må gå ud og tage en runde på gangen. Men vi har ikke 45 minutters bevægelse om dagen. Der var rigtig meget af det første måned, men efterhånden har lærerne glemt det lidt,« mener Anders Spohr.
Den første måned af skoleåret blev timerne på Ålholm-skolen tit afbrudt af løbeture i aulaen, 10 englehop og morgenyoga. Men på det sidste har været mere stillestående, erkender skoleleder Michael Olesen. Han tager imod Information under det store juletræ i aulaen.
Ud af klasseværelserne, der ligger i tre etager omkring det åbne fællesrum, flyder en strøm af kropsfyldte flyverdragter med nissehuer på toppen – mod frikvarter og legeplads. Lyden af overtræksbukseben i nylon, der rytmisk skraber mod hinanden, overdøver næsten børnenes råb.
»Det er ebbet lidt ud med bevægelsen. Folk er gået lidt død i det,« fortæller Michael Olesen. Han har en lang halskæde af gavebånd og julekugler om halsen; en salgs borgmesterkæde for skoleledere, som han har fået af sin julenisse i morges. Aulaen dufter af gran.
– Så for eleverne har reformen mest betydet længere dage?
»Det er en reform det her; ikke en revolution. Det tager tid at få det implementeret.«
På lærerværelse dufter der, som man forventer, af kaffe. »Det her er det bedste, der er sket efter reformen,« griner en lærer og klapper den nye kaffemaskine på siden.
Ikke tid nok
Ved et af bordene forbereder Rikke Petersen sig til et forløb i dansk, historie og samfundsfag om tiden i slutningen af 1800-tallet. Hendes 9. klasse har allerede været på ekskursion for at føle Slaget på Fælleden på egen krop. De har diskuteret grundloven, læst Nexø og Pontoppidan og leget kvindebevægelsen, socialdemokratiske arbejdere og stændersamfundets høje herre.
»Jeg vil gerne sætte mit eget præg på undervisningen i stedtet for bare at stikke dem nogle papirer og sige, ’læs det her’. Men jeg mangler den tid, det tager. Siden i sommer har vi fået flere opgaver, men ikke mere tid til dem,« siger Rikke Petersen
Under stor ståhej fik lærerne i april 2013 ændret deres arbejdstidsregler. Overenskomstforhandlinger mellem KL og Lærernes Centralorganisation brød sammen og efter 25 dages lock out af lærerne, greb Folketinget ind: Lærernes faste forberedelsestid med mulighed for at arbejde hjemme blev fjernet. For fremtiden skal lærerne være på skolen 37 timer om ugen og i gennemsnit undervise to timer mere hver uge.
»Før reformen var jeg meget opgaveorienteret. Nu er jeg enormt tidsorienteret,« fortæller Rikke Petersen. »Arbejdet med relationer er det, der ryger først, når tiden er knap. At man lige ringer til en forældre og siger: ’Hey, Sofie blev rigtig ked af det i dag, fordi der var en situation. Du skal bare vide, at vi snakket om det og har styr på det’. Det øverste på prioriteringslisten er, at man skal op og undervise, og der skal man vide, hvad man skal sige og lave.«
I skolegården står klasselærer Morten Svensson. Drengene i hans 5. klasse spiller fodbold denne grå formiddag, mens klassens piger taler om konfliktløsning med en gruppe kvindelige seminariepraktikanter. Der er dømt »drengetid«; et brain break som Morten Svensson kalder det. Ligesom de fleste af kollegerne på lærerværelset er den 35-årige lærer lunken ved de nye arbejdstidsregler.
»Det har dræbt meget engagement hos lærerne. Man har man ikke meget lyst til at arbejde videre uden for skolen nu. Vi er her fra kl. 8 til 16 og så færdig,« siger han.
– Tager du aldrig arbejde med hjem?
»Slet ikke på samme måde som tidligere. Man jeg har da taget mig selv i at sidde og oploade billeder og skrive beskeder til forældre klokken 22. Det er svært at lade være.« Samtalen bliver afbrudt, da målmanden på boldbanen tyrrer et udspark i næsen på en modspiller. Morten Svensson trøster. »Det gode er, at man har fri, når man går hjem. Jeg prøver at se positivt på tingene. De ældre kolleger fortæller jo, at når der er sådan nogle strømninger, er man nødt til at navigere i det for at overleve i det her job.«
Fis i en hornlygte
Selv om skoleleder Michael Olsen er glad for reformen, er han enig i, at lærerne har svært ved at få tiden til at række. Han mener heller ikke, at lederne har fået mere at skulle have sagt. Det var ellers et centralt argument for at ændre lærernes overenskomst, at skolelederne skulle have bedre mulighed for at fordele arbejdet og ikke kun fungere som excel-arkansvarlige kontormænd.
»Der er ikke kommet mere ledelsesrum ud af det her. Det er fis i en hornlygte. Vi har aldrig talt og regnet så meget,«
– Synes du generelt, at reformen og de nye arbejdstidsregler har skabt en bedre folkeskole?
»Det tror jeg, den kommer til. Det er nogle rigtig gode intentioner i reformen,« siger han og tilføjer:
»Men 35 timer om ugen for de store. Det er fandme en lang uge.«
Udenfor daler grå støvregn ned over legepladsen. En pige i flyverdragt sidder på knæ under et klatrestativ og begraver sine lyserøde bomuldsvanter i perlegrus, som hun omhyggeligt løfter over i en brun papirspose. Da posen er fuld, sidder hun stille et øjeblik. Så hælder hun alle stene ud. Og starter forfra.

