DR får klø af Pressenævnet



 Pressenævnet kritiserer DR i sagen om systematisk fejl- og overmedicinering af psykisk syge på det københavnske bosted Ringbo. Brugen af skjult kamera var unødvendig i det omstridte tv-indslag, der i februar blev bragt i programmet 21 Søndag. Samtidig haltede dokumentationen, lyder det fra nævnet. "Vi vil nu nærstudere afgørelsen og lægge os den på sinde i vores fremtidige arbejde," lyder det fra DR. Anderledes toner lyder fra produktionsselskabet Bastard Film, der står bag programmet: Afgørelsen risikerer at blive en "journalistisk spændetrøje", der på sigt vil svække den frie kritiske presse i at kontrollere magthaverne, mener Bastard-direktør Søren Steen Jespersen. Ritzau

