Fri adgang til videnskab



 Det skal være slut med, at adgangen til forskning er begrænset af dyr betaling til videnskabelige tidsskrifter.
Ifølge en undersøgelse som Ingeniøren har gennemført blandt 1.500 forskere, primært inden for teknik og naturvidenskab, bakker et massivt flertal op om, at der bør stilles krav om gratis og fri tilgængelighed på internettet til forskningsartikler, uanset hvilket videnskabeligt tidsskrift artiklen er offentliggjort i. Hovedargumentet for gratis adgang til videnskabelige artikler, såkaldt Open Access, er, at samfundet allerede har betalt for den offentlige forskning og derfor ikke skal betale igen. Men ifølge Biblioteksstyrelsen er gevinsten ved en forbedret udbredelse af offentlig forskning også samfundsgavnligt for en værdi svarende til 304 mio. årligt. Endelig giver Open Access også bedre forskning, bl.a. kan dobbeltarbejde undgås. Jan Ambjørn, professor på Niels Bohr Institutet, KU, gør allerede i dag brug af Open Access, som eksisterer - om end kun i et mindre omfang.
»For os virker Open Access som en global tavlediskussion, hvor vi øjeblikkeligt kan kommentere hinandens forskning. Hvor det før kunne tage flere måneder at indhente kommentarer, kan vi nu gøre det på under 24 timer,« siger han til ingeni-øren.dk
Også for erhvervslivet er der er store penge at spare. Søren Isaksen, forskningschef i NKT, skønner, at virksomheden årligt bruger over 100.000 kroner på indkøb af tidsskrifter og videnskabelige artikler. Formanden for danske videnskabsredaktører, Jørgen Burchardt, er principielt ikke imod Open Access, men advarer alligevel forskerne.
»Konsekvensen af Open Access bliver, at tidsskrifter baseret på abonnementsindtægter rammes på økonomien. Forskerne vil dermed få en dårligere behandling, og mange vil endda blive ramt af, at tidsskrifterne ikke længere vil kunne eksistere,« siger han.
Videnskabsminister Charlotte Sahl-Madsen (K) har tidligere erklæret, at Open Access er en god idé, og hun forventes at komme med et udspil i midten af marts.
mek

