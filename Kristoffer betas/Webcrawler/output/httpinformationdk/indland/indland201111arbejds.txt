’De arbejdsløse skal kæmpe’
Der bliver ikke ændret på antallet af ph.d.er. Sådan lyder beskeden fra uddannelsesminister Morten Østergaard (R), som afviser, at der bliver fokuseret for meget på de højtuddannede. ’De højtkvalificerede skaber mere vækst,’ siger han
’Den afmatning, der er nu, rammer alle, og det er benhårdt og urimeligt for dem, der oplever at sende ansøgninger uden at få et job ud af det,’ siger uddannelsesminister Morten Østergaard (R).


 Danmark har brug for de 2.400 ph.d.er, der årligt bliver optaget på uddannelsen. Det mener uddannelsesminister Morten Østergaard (R), som ikke vil nedjustere antallet, selv om den økonomiske situation i øjeblikket gør det vanskeligt for mange nye ph.d.er at få et arbejde.
»Man skal være varsom med at justere optaget af ph.d.-studerende efter konjunkturerne, for det tager i sagens natur noget tid at blive ph.d., og grundlæggende kan vi se, at arbejdsmarkedet for ph.d.er er i kraftig vækst,« siger Morten Østergaard og tilføjer, at antallet af ph.d.er alene i lægemiddelindustrien er vokset fra godt 400 til små 900 på otte år.
»Vores tidligere analyser har vist, at de virksomheder, der har ph.d.er ansat, har en højere vækst, end de virksomheder der ikke har. Derfor er det en god idé, at der er adgang til højtkvalificeret arbejdskraft — også ph.d.er. I øjeblikket handler det mere om at få åbnet nogle døre til private virksomheder, end det handler om at uddanne færre ph.d.er,« siger han.
Kamp om jobbene
Morten Østergaard vil ikke afvise, at det i øjeblikket kan være svært for ph.d.erne at finde arbejde, men det er ikke en udfordring, som de nyuddannede ph.d.er står alene med, påpeger han.
»Der er nogle udfordringer i forhold til de nuværende konjunkturer, men de er ikke større for ph.d.erne end for kandidaterne — tværtimod. Ph.d.ernes beskæftigelse er højere end kandidaternes«.
— Er det, fordi ph.d.erne tager de job, kandidaterne skulle have haft?
»Jeg kan jo ikke afvise, at I kan finde nogle eksempler på nogle, der har. Men de tal, jeg støtter mig til, tyder på, at ph.d.ernes beskæftigelsesprocent er højere end kandidaternes, som generelt er pænt høje. I 2010 havde ph.d.erne en beskæftigelsesprocent i starten af 90’erne, og kandidaternes ligger på 88. Derfor kan det godt være rigtigt, at de tager kandidaternes arbejdspladser, men hvis der er en effekt, så tror jeg, at der alene er tale om en konjunktureffekt«.
—I øjeblikket vokser dimittendledigheden — også inden for de fag, som ikke traditionelt har haft ledighed. Skal vi blive ved med at uddanne så mange, hvis de ikke kan få et arbejde, når de er færdige med studiet?
»Man rammer ved siden af skiven, hvis man bruger den nuværende konjunktur-situation til at problematisere, at vi øger mængden af højtkvalificeret arbejdskraft i Danmark. Jeg ryster ikke på hånden i forhold til de beslutninger, der er truffet, men selvfølgelig skal vi tænke os om, inden vi bare beslutter at køre videre. Men min forventning er, at det vil vise sig, at det er en rigtig god idé for virksomhederne at ansætte ph.d.er«.
Benhårdt og urimeligt
— Arbejderbevægelsens Erhvervsråd har bl.a. kritiseret regeringen for at fokusere for meget på toppen i uddannelsessystemet, fordi det i virkeligheden er folk med en kort eller mellemlang uddannelse, der bliver brug for — især i den offentlige sektor. Hvad er dit svar på den kritik?
»Vores målsætning er, at 60 procent skal have en videregående uddannelse, og heraf skal 25 procent have en lang videregående uddannelse. Det betyder, at flertallet skal have en kort eller mellemlang uddannelse. Vi skal også se på et uddannelsesløft i forhold til de korte og mellemlange videregående uddannelser, men vi skal se på alle uddannelserne i en sammenhæng i stedet for at opstille et uproduktivt modsætningsforhold, som ikke er der. Samtidig vil jeg holde fast i, at de højtkvalificerede skaber mere vækst og dermed arbejdspladser til andre, og jeg er ikke bange for, at vi ender med et samfund, hvor der generelt er et for højt ambitionsniveau. Til gengæld er jeg nervøs for, om vi ender med et samfund med et overskud af ukvalificeret arbejdskraft.«
—Hvad er dit råd til de mange nyuddannede ledige, som har læst i mange år for at blive kvalificerede til job, de nu ikke kan få?
»Mit råd er, at de arbejdsløse skal kæmpe. Den afmatning, der er nu, rammer alle, og det er benhårdt og urimeligt for dem, der oplever at sende ansøgninger uden at få et job ud af det. Vi skal have gang i væksten, og vi skal også have virksomhederne til at forstå, at det at ansætte akademikere viser sig positivt på bundlinjen. Men det er en generel udfordring, som vi nok ikke kan løse kirurgisk, men som kræver, at vi får gang i hjulene«.

