Danmark er godt rustet til integration af flygtningene
Mange er bekymrede for opgaven med at integrere Danmarks nye syriske flygtninge. Men faktisk møder syrerne i dag et integrationssystem, der er væsentligt forbedret, siden sidst, vi tog imod en stor flygtningegruppe, nemlig i 1990’erne. ’Tag os med på råd,’ opfordrer tidligere bosnisk flygtning


 Omkring 11.000 syriske krigsflygtninge havde i november sidste år fået asyl i Danmark, og mange tusinde flere vil komme til alene i år.
Danmark står over for en enorm udfordring med at integrere flygtningebølgen, der er den største gruppe, landet har modtaget, siden cirka dobbelt så mange bosniere kom hertil i første halvdel af 1990’erne. Men selv om opgaven bliver svær, har erfaringerne med bosnierne faktisk leveret en række vigtige svar på, hvordan de mange krigsflygtninge skal sluses ind i samfundet. Det mener en række aktører på integrationsområdet, som Information har talt med.
»Der er meget mere sammenhæng og bedre tilbud til flygtninge i dag, og der er også bedre forståelse for, at mange aktører skal stå sammen og hjælpe hinanden. Vi skal gøre det bedre, end vi gjorde med bosnierne, men vi har også bedre forudsætninger, så det burde kunne lykkes,« siger Birger Mortensen, chefkonsulent med særlig viden om integration i KL.
Læs også: Integreret ved første ’køs’
Bosniernes integration kom sent i gang, bl.a. fordi en særlov om midlertidig beskyttelse afskar dem fra integration og parkerede dem flere år i flygtningecentre. Og selv om bosniske flygtningebørn i dag udkonkurrerer den danske ungdom, når det gælder uddannelse, endte mange ældre bosniere på offentlig forsørgelse.
Til gengæld har både myndigheder, erhvervsliv og nødhjælpsorganisationer lært så meget, at integrationen i dag har bedre forudsætninger for at lykkes.
»Da vi kom, var det hele meget kaotisk. Ingen vidste, hvad der skulle ske med os. Nu kommer syrerne, og det er stadig kaotisk, men der er en systematik i integrationen, som ikke var der med os. Samfundet skal huske at bruge de erfaringer, de har med os – det er ikke nødvendigt at opfinde den dybe tallerken igen,« mener Edin Hajder, der kom til Danmark som bosnisk krigsflygtning i 1994 og har arbejdet med integration i en række jyske kommuner og som konsulent i sig egen virksomhed. Han fortæller sammen med tre andre bosniske danskere om modtagelsen i Danmark i dagens Moderne Tider.
Blandt de vigtigste ændringer i integrationsindsatsen er integrationsloven, der kom i 1999. Den placerede ansvaret for integrationen i den kommune, som en flygtning visiteres til, når han eller hun har fået asyl. Før loven var det Dansk Flygtningehjælp, der på vegne af staten stod for et integrationsprogram på halvandet år. En af konsekvenserne var, at flygtningene kom sent i kontakt med kommunen og til dels det lokale arbejdsmarked.
Læs også: ’Vi tog selv initiativ til at forstå Danmark’
»I dag er ansvaret lagt ud, hvor dét hører hjemme. Vi mistede en stor arbejdsopgave, men vi er helt enige i, at integrationen varetages bedst, der hvor den skal foregå, nemlig lokalt,« siger Mette Blauenfeldt, leder af Center for Udsatte Flygtninge i Dansk Flygtningehjælp.
KL’s Birger Mortensen er enig:
»Erfaringerne med bosnierne var, at kommunerne engagerede sig i flygtningene i de lokale flygtningecentre med bl.a. fritidstilbud og tilbud om pladser i folkeskolen. De kommunale medarbejdere lærte gruppen bedst at kende. Den erfaring er videreført i lovgivningen: at kommunerne er tættest på borgerne og bedre kan skabe sammenhæng i indsatsen.«
Faktisk har Danmark haft en særdeles stejl læringskurve, når det gælder udviklingen i integrationstiltag, siger Torben Møller Hansen, som er direktør i Foreningen Nydansker, der arbejder for at bane vejen for nydanskere på arbejdsmarkedet.
»Vi står langt bedre rustet til at gøre de syriske flygtninge selvforsørgende i dag, end vi gjorde, da vi sidst tog udfordringen op, og jeg undrer mig personligt over, at man i debatten i dag så sjældent husker på, at vi har løst den her opgave før, og hvad vi lærte,« siger han og peger på, at tidlig integration på arbejdsmarkedet er en lære, Danmark med succes har taget til sig.
»Tidligere afsondrede vi folk fra arbejdsmarkedet i en lang periode ud fra en betragtning om, at de skulle lære sproget først. Men mange ikke-vestlige indvandrere har jo den tilgang fra deres hjemlande, at hvis du ikke arbejder, får du ikke penge. Det er vigtigt at udnytte deres naturlige virkelyst i stedet for at lære dem, at her skal man bare gå i skole,« siger han.
På den baggrund har Vejle Kommune skabt et af de bedste erhvervsrettede integrationsforløb, mener han. Her kortlægger man en række brancher i kommunen ud fra tre parametre: Flest ledige job, størst omsætning af medarbejdere og laveste indtrængningsbarrierer.
Den enkelte flygtning vælger en branche og sluses ind i et »tight« forløb bestående af både arbejde og sprogundervisning.
Tørklæder, ramadan og anderledes spisevaner er heller ikke længere barrierer for at sluse mennesker fra fremmede kulturer ind på arbejdspladsen.
»I dag ved langt de fleste virksomheder godt, hvordan man tackler mangfoldighed,« siger Torben Møller Hansen.
Lokale venskaber i system
Røde Kors understøtter bl.a. kommunerne ved at hjælpe med »den gode modtagelse«.
Også den indsats er styrket, siger udviklingskonsulent Anne Lejbach:
»Vi er større og stærkere i forhold til systematisk at tilbyde flygtningene at få frivillige netværkspersoner og venskabsfamilier og til at skabe disse match hurtigt efter, en flygtning er visiteret til sin kommune.«
Hun forklarer, at de frivillige bl.a. hjælper flygtninge til praktik eller job gennem deres personlige netværk og i det hele taget er tillidspersoner, den enkelte kan sparre med om arbejdspladskultur eller samfundet bredt.
Nogle faktorer taler dog for en sværere integration. Det gælder f.eks. integrationsydelsen, der som bekendt er en væsentlig lavere offentlig ydelse end kontanthjælpen, som bl.a. bosnierne fik. Stramninger i reglerne for familiesammenføring, der rammer flygtninge med såkaldt beskyttelsesstatus, er sandsynligvis heller ikke et tiltag, der fremmer integrationen, har Røde Kors’ generalsekretær Anders Ladekarl tidligere sagt til Information.
Den største bekymring er dog, at så mange mennesker på én gang nu skal i gang i Danmark.
»Der er ingen tvivl om, at det er en udfordring at finde relevante job og boliger, men der er kommet større fokus på en helhedsorienteret modtagelse, og jeg tror, det kommer til at gøre forskel,« siger Anne Lejbach fra Røde Kors.
Den tidligere flygtning Edin Hajder opfordrer til, at alle aktører i endnu højere grad trækker på de mennesker, der har prøvet det hele selv:
»Jeg mener virkelig, at man skal inddrage bosnierne i integrationen af syrerne. Spørg nogle af os, der klarede os godt, hvorfor det gik godt. Hvis du har en virksomhed med en bosnisk ansat, så tag ham eller hende med på råd, hvis du skal modtage en syrisk flygtning nu. Lad os komme med vores bud,« siger han.

