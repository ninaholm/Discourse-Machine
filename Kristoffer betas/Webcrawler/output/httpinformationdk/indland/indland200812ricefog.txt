Rice: Fogh har været en ægte leder
Statsministeren fik fine anbefalinger med på vejen hen mod en eventuel NATO-toppost, da den amerikanske udenrigsminister i går besøgte Danmark. Men intet nyt kom frem om USA's CIA-fly


 Det relativt beskedne presseopbud i Statsministeriets Spejlsal i går indikerede, at der trods alt var tale om besøg af en afgående amerikansk udenrigsminister. 
Condoleezza Rice og Anders Fogh Rasmussen (V) takkede gensidigt hinanden for er godt samarbejde og venskab, før de begge kondolerede familier og pårørende til de to danske soldater, der torsdag mistede livet i Afghanistan. Stemningen blev lidt mere anspændt, da den amerikanske udenrigsminister blev bedt om at kommentere, hvorvidt CIA har brugt danske luftrum til de hemmelige fangetransporter.
"Jeg har givet udenrigsministeren et løfte om fremtiden, og jeg har sagt, at vi har respekteret dansk suverænitet," sagde hun og løftede dermed ikke sløret for mere, end den danske regeringen gjorde med sin redegørelse fra oktober.
Dengang gav de manglende svar fra USA anledning til frustration hos udenrigsminister Per Stig Møller (K), som kaldte det for "skuffende og utilfredsstillende".
Anders Fogh Rasmussen kommenterede i går ikke Rices afvisning, men Information erfarer, at han over for udenrigsministeren betonede, at der fra dansk side bliver lagt betydelig vægt på den fremadrettede garanti.
NATO vil trives 
Imens pressen har spekuleret flittigt i, hvorvidt Fogh kandiderer til posten som NATO's generalsekretær, så manede Rice til besindighed og henviste til, at den nuværende generalsekretærs embede løber frem til næste sommer, og at en ny først skal udpeges i foråret - "længe efter, at jeg er vendt tilbage til Stanford," sagde den tidligere universitetsrektor, som dog føjede roser til: 
"Men jeg vil sige, at statsministeren har været en ægte leder i NATO. Og uanset hvilken rolle han spiller, eller ikke spiller, i fremtiden, så ved jeg, at når vi har stærke ledere som regeringschefer, så vil denne alliance trives."
Udover at fordømme terrorangrebet i Indien og betone en fortsat kamp mod terror med både militære midler og genopbygning, var Fogh og Rice enige om behovet for at hjælpe Zimbabwe. 
Landet er ramt af en koleraepidemi og lider under kampe mellem oppositionen og regeringspartiet og præsident Robert Mugabe, og ifølge Condoleezza Rice er det på høje tid, at han forsvinder. 
Hun pegede på valgfusk og en falsk proces om magtdelingen samt på den humanitære katastrofe.
"USA vil altid gøre alt, hvad vi kan for at hjælpe uskyldige mennesker, der lider," sagde udenrigsministeren, som dog ikke gav tilsagn om amerikansk bistand:
"De sydafrikanske stater har det største ansvar," lød det fra Condoleezza Rice.
Også behovet for flere styrker til Afghanistan blev understreget af begge parter.
"Derfor har Danmark allerede sidste år besluttet at øge styrken med 50 procent. Det vil bringe os blandt de største bidragydere," sagde Anders Fogh Rasmussen.


