Kritik: Afghanistan-undersøgelse undgår vigtige spørgsmål
De vigtige spørgsmål bliver udeladt i den undersøgelse af Danmarks krigsdeltagelse, regeringen og partierne bag Afghanistan-indsatsen har vedtaget. Det mener både kaptajn Mads Silberg og professor i international politik Ole Wæver


 Den kommende undersøgelse af Danmarks krigsindsats i Afghanistan undgår de centrale spørgsmål, man bør stille, hvis man ønsker sig en grundig undersøgelse af krigen. Det mener både Ole Wæver, professor i international politik ved Københavns Universitet, og kaptajn Mads Silberg.
»Det store problem er: Der er nogle ideer bag det at gå i krig, og vi har undervejs justeret forventningerne til, hvad man skulle opnå. Derfor ville det være godt at vide, hvad vi prøvede at opnå, og i hvor høj grad det er lykkedes. Så kan vi blive klogere på, hvad man skal have af forventninger til forskellige former for militær,« siger Ole Wæver.
Udenrigsministeriet offentliggjorde i fredags en pressemeddelelse om, at partierne i forliget var blevet enige om en undersøgelse, der skal opsamle erfaringerne fra den 13 år lange indsats i Afghanistan. Som omtalt på forsiden af dagens avis bliver der ikke tale om en kritisk, uafhængig granskning af den danske krigsindsats, men en undersøgelse, der styres og udføres af myndighederne selv. Undersøgelsen blev i første omgang bebudet af udenrigsminister Martin Lidegaard (R) i kølvandet på en række artikler i Information samt tv-debatter, hvor den britiske officer Mike Martin kaldte den danske indsats for ’forfejlet’. Han kritiserede blandt andet Danmark for ikke at forstå det land, man gik ind i sammen med blandt andre USA og Storbritannien. Efterfølgende var der dog stor uenighed i forsvarsforligskredsen på Christiansborg, og derfor begyndte man i ministerierne i stedet at tale om en »erfaringsopsamling« og en sammenfatning af de evalueringer, der allerede fandtes i systemet.
Snæver undersøgelse
Det danske krigseventyr i Afghanistan begyndte formelt set den 11. januar 2002, fire måneder efter terrorangrebene på World Trade Center i New York og Pentagon, det amerikanske forsvarsministerium i Washington, D.C. Her vedtog et enigt Folketing at stille danske styrker til rådighed for den internationale koalition.
Da Martin Lidegaard i august i år meldte ud, at krigen skulle undersøges, udelukkede han med det samme at sætte spørgsmålstegn ved, om det var klogt at gå ind i Afghanistan eller ej.
Ole Wæver »kan godt forstå, at man ikke ønsker en diskussion af, om det var rigtigt eller forkert,« fordi beslutningen modsat deltagelsen i Irak-krigen havde bred politisk opbakning.
»Grundlaget for krigen er jo ikke det store spørgsmål her, så den diskussion er der ikke brug for,« siger Ole Wæver.
»Men derfor kan man godt undersøge de store træk, for der har været mange faser og operationer med bestemte politiske målsætninger. Hvor meget er de lykkedes?,« siger professoren, der mener, at undersøgelsen bliver for snæver, fordi den kun fokuserer på samarbejdet mellem militær og civilsamfund.
»Hvis der er én ting, man ikke må sætte i centrum, så er det det civil-militære samarbejde. Det er der allerede lavet masser af undersøgelser af, og nu kan man så lave endnu flere,« siger professoren, der mener det konstante fokus på CIMIC – civil-military cooperation – bliver brugt til at aflede opmærksomheden fra de øvrige problemer, Danmark har stået over for i Afghanistan.
»Det er blevet en fiks idé i Udenrigsministeriet og omegn. Det handler om at stille bestemte spørgsmål hele tiden, så man kommer til at se kritisk ud, men reelt blænder nogle spørgsmål ud. Det bliver en blind vinkel,« siger Ole Wæver.
Lilleputnationen Danmark
Herhjemme har Mads Silberg, der er kaptajn i Forsvaret, været bannerfører for en kritisk undersøgelse af Danmarks engagement i Afghanistan. Han er skuffet og undrer sig over, at krigen ikke bliver gransket yderligere.
»Altså det er jo den følelse både jeg og andre soldater sidder tilbage med: Hvad fanden var meningen med det, vi lavede dernede? Den sammenhængende plan var der ikke, og hvorfor var den ikke det?« siger han.
Han efterlyser, at man lader forskere eller akademikere undersøge indsatsen på alle niveauer – fra den udsendte soldat i Helmand til beslutningstagerne i Danmark.
»Det, som jeg synes halter i Forsvaret, er, at man kun har kigget på de erfaringer, man har med at angribe en specifik compound, om man skal gå til højre eller venstre eller kaste en håndgranat. Man har tilmed lavet en smart erfarings-database,« fortæller kaptajnen, der stadig er ansat i Forsvaret.
»Men hvad med det niveau, hvor man laver planerne, hvor man sidder og tænker? Hvad har vi lært af det? Det ser jeg sgu ikke rigtigt, man har gjort sig de store tanker om,« siger Mads Silberg.
»Hvis det ikke bare gik ud på, at det danske flag skulle være plantet i Helmand, og at vi skulle være der sammen med amerikanerne og englænderne, så bør man jo gå ud med et spørgeskema under armen,« siger han.
Den såkaldte ‘Erfaringsopsamling vedr. den samtænkte Afghanistanindsats’ bliver udført inden for de normale budgetter i Forsvarsministeriet og Udenrigsministeriet. Det var i går ikke muligt at få en kommentar fra udenrigsminister Martin Lidegaard (R).

