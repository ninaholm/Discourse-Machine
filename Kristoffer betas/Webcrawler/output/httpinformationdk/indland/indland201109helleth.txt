Helle Thornings udfordringer er større end Nyrups og Foghs
Hverken Poul Nyrup eller Anders Fogh var bundet af så mange brede politiske forlig, da de kom til, som en S-SF-R-regering vil være. Bare på væsentlige områder som skole, arbejdsmarked og energi har Venstre vetoret  og V lægger ikke op til samarbejde
Forhandlere fra Socialdemokraterne, SF og Radikale Venstre på vej tilforhandlinger om et regeringsgrundlag. Et hav af forlig på kryds og tværs af partier gør det  svært for en en kommende S-SF-R-regering


 Det kan godt være, at kommende statsminister Helle Thorning Schmidts (S) arbejde med at skabe enighed om et regeringsgrundlag mellem S, SF og R er svært. Det kan også godt være, at det bliver en udfordring at få Enhedslisten med på at samarbejde. Men selv når dé hurdler er overstået, så venter den nok mest komplicerede parlamentariske situation, som nogen dansk statsminister har oplevet ved sin tiltrædelse.
De tre partier i det kommende regeringssamarbejde er nemlig på kryds og tværs parter i over halvdelen af de væsentligste forlig i Danmark. Det betyder, at også den kommende regering vil være det. Og det betyder igen, at S og SF vil få særdeles svært ved f.eks. at afskaffe de nationale test i folkeskolen, at smidiggøre hele samtale- og kontrolsystemet over for de ledige eller at indføre markant højere CO2-målsætninger i dansk energipolitik.
På alle områder er det gamle flertal af partier nemlig også forligsparter og har dermed vetoret. Og Venstres ordførere eller afgående ministre forholder sig mildest talt køligt afventende over for, hvad de skal sige ja til.
»Vi går ud fra, at det folkeskoleforlig, vi har, det står ved magt. Det gælder selvfølgelig også nationale test. Samtidig er jeg spændt på at se, hvad de vil foreslå på SU-området. Det er jo her, at de forventer at hente 4 mia. kroner,« siger afgående undervisningsminister Troels Lund Poulsen (V).
En lignende sarkastisk melding kommer afgående beskæftigelsesminister Inger Støjberg (V) med.
»Det er klart, at en ændring af hele samtalekravet til de ledige, det kan vi ikke være med til. Men samtidig har S og SF lagt meget frem omkring sygefravær og arbejdsmiljø. Det er noget af det, de vil tilvejebringe mange penge med. Og jeg glæder mig til at blive indkaldt til forhandlinger om dét,« siger hun.
I valgkampen foreslog SF desuden en fordobling af Danmarks ambitioner på CO2-området. Partiet ønsker en målsætning om, at Danmark skal nedbringe sin CO2-udledning med 40 pct. i 2020 blandt andet ved at fordoble det antal af havvindmøller, der blev aftalt i det nuværende brede energiforlig.
Skal dét gennemføres, har Venstres energiordfører Lars Chr. Lilleholt bare til at starte med en række grundkrav.
»Hvis de ønsker en bred aftale, så skal økonomien hænge sammen, der må ikke komme øgede skatter og afgifter og erhvervslivets konkurrenceevne må ikke forringes,« siger han.
Der er dog også en række områder, hvor der nu er helt frit spil for det nye flertal. Først og fremmest udlændingeområdet. Her er alle forlig vedtaget smalt mellem V, K og O og da dé partier ikke har flertal længere, kan S-SF-R med hjælp fra Enhedslisten nu frit vedtage nye forlig.
Men udlændingeordfører Karsten Lauritzen (V) er skeptisk:
»S har stemt for en masse, vi har aftalt i VKO, SF har stemt for noget af det og R har næsten altid stemt imod. Der skal virkelig megen fantasi til at forestille sig, hvor meget sådan en ny regering kan blive enig om,« siger Karsten Lauritzen.
Det er en mangeårig parlamentarisk skik, at enhver ny regering tiltræder gamle forlig, hvis der stadig er flertal for dem.
Men situationen for Helle Thorning Schmidt er helt anderledes udfordrende, end den har været for nogen af hendes forgængere, siger adjunkt Flemming Juul Christiansen fra Aarhus Universitet.
»At der er så mange aftaler på kryds og tværs mellem en regerings partier er nyt og usædvanligt. Det blive lidt spændende at se, hvordan de håndterer det,« siger han.
»Hvis vi går tilbage til, da Nyrup overtog magten i 1993 (for S, R, CD og Kristeligt Folkeparti, red.), så var de fire partier med i de fleste forlig sammen. Og ser vi på VK-regeringens tiltræden i 2001, så var man også her fælles om det meste. I den sidste tid under SR-regeringen indgik V og K heller ikke i særlig mange forlig.«
Ifølge tidligere SF-politiker Aage Frandsen, der senere har studeret og skrevet indgående om den danske forligstradition, er det fuldstændigt utænkeligt, at en regering opsiger et forlig uden først at lade det gælde efter et valg. Det skete én gang under Anders Fogh Rasmussen (V), da han efter sin overtagelse af regeringsmagten i 2001 afskaffede retten til modersmålsundervisning i folkeskolen. Men kun den ene gang.
»Man løber ikke fra forlig. Det er ikke skrevet ned som regler i forretningsordenen, men en tradition, der er opbygget gennem en lang årrække. At Fogh kunne slippe afsted med det, skyldes nok først og fremmest den unikke flertalssituation, han stod i. Det gør Helle Thorning- Schmidt ikke. Men der er heller ingen, der har sagt, at politik skulle være nemt,« siger han.
Information har forgæves forsøgt at få en kommentar fra Socialdemokraternes gruppeformand Carsten Hansen.

