Radikale græsrødder efterlyser anerkendelse af Palæstina
Det israelske valg fører til nye diskussioner om anerkendelsen af en palæstinensisk stat. De radikale rumler med en dansk anerkendelse


 De Radikales græsrødder presser på for at få partiet og SR-regeringen til at anerkende Palæstina.
Efter at Radikale Venstres landsmøde sidste år vedtog at støtte en »tostatsløsning«, har partiets hovedbestyrelse nu vedtaget, at Danmark bør arbejde for en sådan tostatsløsning, hvilket »indebærer også en dansk anerkendelse af Staten Palæstina med udgangspunkt i våbenstilstandslinjen fra 1948«.
De radikales landsformand, Klaus Frandsen, understreger dog, at hovedbestyrelsen ikke tager stilling til, hvornår anerkendelsen skal ske.
»Selv er jeg stærk tilhænger af anerkendelse og at timing skal være, når der er et sådant momentum, at det nytter noget,« siger Klaus Frandsen.
Flere af hovedbestyrelsens medlemmer mener imidlertid, at tidspunktet er kommet, efter at den israelske premierminister Benjamin Netanyahu oven på sin valgsejr har erklæret, at en tostatsløsning ikke bliver til virkelighed i hans regeringstid.
Medlem af hovedbestyrelsen og rådkvinde i Odense, Susanne Ursula Larsen, kalder hovedbestyrelsens vedtagelse et »signal« til partiet og regeringen.
»Jeg mener, at tidspunktet er kommet til, at Danmark anerkender Palæstina. Så kan der jo være knyttet visse betingelser til en sådan anerkendelse, men tiden er kommet. Der kommer ikke nogen løsning, hvis ikke det bliver denne her løsning,« siger Susanne Ursula Larsen.
Christopher Røhl Andersen, formand for Radikal Ungdom og medlem af hovedbestyrelsen, henviser til, at Frankrig og Sverige for nylig har anerkendt Det Palæstinensiske Selvstyre som en selvstændig stat.
»Det er helt oplagt, at Danmark nu, sammen med de andre EU-lande, anerkender Palæstina. Men jeg mener ikke, at der nødvendigvis kræves nogen fælles EU-beslutning, før Danmark gør det,« siger Christopher Røhl Andersen.
De nuværende to regeringspartier, samt SF, lovede inden folketingsvalget i 2011 at anerkende Palæstina, og den daværende radikale gruppeformand, Margrethe Vestager, udtalte ved den lejlighed, at »selv om vi allerhelst så en forhandlet løsning mellem Israel og palæstinenserne, så er vi nået dertil, hvor vi må anerkende palæstinensernes stat«.
I regeringsgrundlaget er løftet blevet til formuleringen om, at regeringen i »tæt samarbejde med de øvrige EU-lande« vil arbejde for en sådan anerkendelse.
Selv om SR-regeringen har opgraderet Det Palæstinensiske Selvstyre til at have ambassadørstatus, har udenrigsminister Martin Lidegaard (R) forklaret, at en »bred skare« af EU-lande skal være med til en egentlig anerkendelse af Palæstina. I dag forventer Radikale Venstres udenrigsordfører, Zenia Stampe, ikke, at en anerkendelse kommer til at ske i den nuværende regerings levetid.
»Der står jo ikke i hovedbestyrelsens vedtagelse, hvornår vi skal anerkende staten Palæstina. Nybruddet i forhold til de tidligere regeringer er, at vi siger, det kan ske før en egentlig forhandlet tostatsløsning. Men det skal ikke ske i enegang. Vi vil gerne have andre lande med – og så skal det ikke ske et par måneder før et folketingsvalg, hvor det politiske flertal hurtig kan forsvinde,« siger Zenia Stampe.
Den tidligere regeringspartner, SF, opfordrer regeringen til at gen-overveje beslutningen efter det israelske valg.
»Man er nødt til at gå lidt hårdere til Israel. Vi skal først forsøge det europæiske spor og presse på for at få de andre EU-lande med på ideen – og hvis det ikke fører til noget, bør vi gøre som Sverige: Selv anerkende Palæstina,« siger tidligere udenrigsminister Holger K. Nielsen.

