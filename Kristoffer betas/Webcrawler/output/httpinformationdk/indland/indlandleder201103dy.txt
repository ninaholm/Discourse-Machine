Dyr dreng



 Ham Lars Løkke, han er en dyr dreng. Og det er ikke hans overbetaling af privathospitalerne, der bringer ham i sværvægterklassen af kassetømmere. Nej, det er hans kommunale strukturreform fra årene 2002-2006, hvor Løkke var den ansvarlige indenrigs- og sundhedsminister.
I går kunne Ugebrevet MandagMorgen afsløre, at der siden strukturreformen er ansat 35.000 flere i stat, regioner og kommuner. Forud for reformen havde daværende statsminister Fogh ellers spået, at dens stordriftsfordele ville spare 30.000 stillinger i det offentlige.
Skudt forbi. Vildt endda. Det er endt i den stik modsatte retning. Bare de ekstra lønninger og pensioner til de flere ansatte løber op i årlige 14,6 milliarder  lige så kostbart som efterlønsudgifterne. Til reformens omkostninger hører, at de kommunale chefer selv vurderer, at servicen er blevet ringere. Og at borgere og folkevalgte oplever, at demokratiet er rykket meget fjernere. Der var advarsler nok inden. Fagkyndige pegede på forhånd på, at stordriftsfordelene var en luftspejling, og at demokratitabet ville blive reelt.
Men Løkke ville vise handlekraft  og behage lobbyorganisationen Dansk Industri, DI, der i 2002 markedsførte sig på at kræve amterne afskaffet og kommunerne sammenlagt. DI hævdede, at det ville nedbringe marginalskatterne og medføre mere erhvervsvenlig forvaltning af lovene. Det sidste har holdt stik, f.eks. på miljøområdet.
Ironisk, men sandt er det, at Løkkes reform for alvor har skabt behov for  en reform. De fem regioner kan ikke holde sig levedygtige bare ved at forvalte det livsfarlige hospitalsvæsen. Men staten vil sky at overtage ansvaret for indfrielse af helbredsløfter. Og kommunerne kan slet ikke overkomme opgaven  lige som de allerede har knækket halsen på en del af dødsboet efter amterne.
Første etape af den nødvendige reformproces består i at få den fortidsbelastede Løkke sat fra bestillingen. Så må andre tænke dybt og hårdt. 	

