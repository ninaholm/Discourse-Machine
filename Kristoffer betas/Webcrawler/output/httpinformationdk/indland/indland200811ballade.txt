Ballademageren er tilbage
Jens Rohde vil føre værdikamp i EU. Han blev i weekenden kåret som Venstres spidskandidat til næste års Europaparlaments-valg. Men Europa-parlamentet? Tja, det bliver aldrig sexet


 Carpark North brager ud af højttalerne, og ind kommer Jens Rohde. Landsmødet klapper begejstret, og det samme gør partitoppen. Dét til trods for, at Rohde med sine meningers mod har voldt dem problemer mere end en gang i årenes løb. Alligevel har partitoppen brugt måneder på at overtale ham til at stille op i front for næste års Europaparlaments-valg. Det lykkedes, og i weekenden blev det afgjort - efter godt to år uden for politik er Jens Rohde tilbage. 
Fra scenen beretter han om sine visioner for EU. Han har lavet et KGB-filter for sin politik, som han siger: Den skal være Konstruktiv, der skal være Grænser for politik, og så skal den være Bæredygtig.
"Der er så mange forslag og direktiver, at hvis man ikke har et meget klart fokus på, hvad man vil, kan man ikke se skoven for bare træer. Jeg skal holde fokus, og så skal jeg være kommunikator, det er det, jeg er god til," uddyber han, da Information fanger ham efter landsmødets hyldest.
Mange taler om, at EU skal gøres mere synlig og sexet. Ikke Jens Rohde:
"Det er en illusion. Jeg kan ikke gøre parlamentet interessant. Hvor mange interesserer sig for Folketinget eller for byrådene? Folk interesserer sig for politik, ikke for budgetter eller antallet af lovforslag."
Jens Rohde vil gøre EU-politikken konkret. Blandt andet med forslag om at højhastighedstog skal forbinde EU's hovedstæder.
"Det har nytteværdi for dig som borger. Det er et enormt stort projekt, fordi det er hammerdyrt, og de små lande har ikke råd til at gøre det selv."
Eliteuniversiteter er et andet af Rohdes bud på en konstruktiv EU-politik, og så skal virksomheder motiveres til at opføre sig socialt og miljømæssigt ansvarligt.
Udlændingepolitik til EU
- Du vil udbrede dansk udlændingepolitik til de andre EU-lande. Hvordan vil du overtale dem til det? 
"Argumentere. Det er ikke sikkert at det nøjagtigt er en 24-års-regel, der skal indføres, EU har jo en 21-års-regel. Der er til gengæld ikke noget tilknytningskrav. I første omgang er det helt store problem de illegale indvandrere. Nogle steder tager man hånd om det, men Spanien f.eks. er elendige til det. Der vælter det ind over grænserne. Man skal sætte ind på flere fronter også ved at understøtte Afrika."
Jens Rohde vil lægge for med en værdikamp, der eksempelvis skal bremse for sharia som et parallelt retssystem i Europa.
"Man må starte med at bearbejde holdningerne i de andre lande og få kommissionen til at holde op med at sige, at EU skal acceptere sharia som et parallelt system. Vi kan se, at tyskerne er ved at acceptere det, og at England i stigende grad gør det. Vi må tage en værdikamp og en diskussion, og jeg tror, at de europæiske regeringer gør klogt i at lytte efter, hvad deres befolkninger siger. Jeg er selv halvt tysker og kan mærke, hvilke enorme spændinger, der er i Tyskland, fordi man har ført 50 års dårlig-samvittigheds-politik."
For nylig gik Jens Rohde igen imod regeringen, da han kritiserede indsatsen for at normalisere Christiania.
"Jeg bliver spurgt om noget i et radioprogram, og så siger jeg min mening."
- Men det skaber ballade?
"Det er fint nok. Det er sjovt nok, at folk stadig gider høre på mig, jeg er jo ikke politisk ordfører længere."
Normalisering irriterer
Den tendens til normalisering, som Rohde ser flere tegn på i samfundet, irriterer ham.
"Alting skal være så pænt pakket ind, jeg savner, at man kradser i overfladen og finder ind til de rigtige farver. Begrebet normalisering klinger forfærdeligt."
Han forstår godt at man principielt kan være i mod Christiania, men:
"De har været derude i så mange år."
En del af årsagen til Rohdes undren er også Politiets omfattende indsats:
"Man hører ikke om andet, end at politiet ikke har ressourcer til at komme ud nogen stedet, men når der skal rives en tilbygning ned ude på Christiania, og det kræver 200 betjente - så er ressourcerne der. Den prioritering er svær at kommunikere for helt almindelig dødelige mennesker som ... mig."
- Hvad tænker du om Venstres dårlige målinger?
"Det skal man tage helt stille og roligt. Man skal passe på, at der ikke går politisk DAMP-barn i den - du kan ikke toppe hele tiden."
- Parlamentet opfattes ofte som et sted for gamle politikere eller for folk, man gerne vil af med?
"Ha ha, det har ikke været hensigten i mit tilfælde. Man var jo allerede af med mig, og jeg er ikke blevet for gammel, selv om jeg nærmer mig 40."
- Vil vi se Jens Rohde tilbage på Christiansborg efter en periode eller to i EU?
"Nej, been there done that. Man kan aldrig afvise noget, men det er ikke min plan. 
- Måske du havde en minister i maven?
"Det har jeg afskrevet mig fra, da jeg ikke vil opgive min ægtefælles økonomi - så det giver helt sig selv."


