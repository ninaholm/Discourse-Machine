Bagsiden: Skidt nu være med grundvandet – Eva Kjer Hansen sætter ind mod uhumsk bland selv-slik
’Man skal kunne blande sig en pose fredagsslik uden at bekymre sig,’ lyder det fra miljø- og fødevareminister Eva Kjer Hansen, der ikke lader sig gå på af, at andre taler om forurening af vandmiljøet og vildledning af Folketinget
 Nogen vil måske undre sig over, at Eva Kjer Hansen er så optaget af, hvad der gemmer sig i bland selv-slikket, når hun tilsyneladende ikke bekymrer sig om, hvad hendes landbrugspakke gør ved vores fælles drikkevand. Og det skal da også siges, at det tilsyneladende ikke er noget stort problem, ministeren nu sætter ind imod


 Nok står miljø- og fødevareminister Eva Kjer Hansen (V) midt i en eskalerende skandale om uoprettelig forurening af det danske vandmiljø og mulig vildledning af Folketinget, men det får hende ikke til at nedprioritere andre indsatsområder. Mandag eftermiddag kunne Ritzau således rapportere, at den handlekraftige minister nu »skærper kontrollen med uhumsk bland-selv-slik«.
Ikke mindre end 400 målrettede kontroller skal i år sikre, at danske forbrugere trygt kan fylde slik- poserne.
»Man skal kunne blande sig en pose fredagsslik uden at bekymre sig,« udtalte Eva Kjer Hansen i en pressemeddelelse, hvor hun samtidig bebudede, at en »tværgående task force« kan være på vej.
Det betyder dog ikke, at forbrugerne blot kan læne sig tilbage i vished om, at myndighederne nok skal sikre rent slik i butikkerne. Nej, som den liberale tænker, Eva Kjer Hansen er, lægger hun snarere op til, at den enkelte slikkøber fortsat skal træffe sit eget frie valg, blot på et mere oplyst grundlag end tidligere:
»Som forbruger kan det være svært at gennemskue, om slikkets vej til slikposen har været under de rigtige forhold. Forbrugerne skal informeres om gode tommelfingerregler, så de er klædt på til at forholde sig kritisk til lidt for gode tilbud.«
Ingen syge
Nogen vil måske undre sig over, at Eva Kjer Hansen er så optaget af, hvad der gemmer sig i bland selv-slikket, når hun tilsyneladende ikke bekymrer sig om, hvad hendes landbrugspakke gør ved vores fælles drikkevand. Og det skal da også siges, at det tilsyneladende ikke er noget stort problem, ministeren nu sætter ind imod.
Som lederen af Fødevarestyrelsen rejsehold, Michael Rosenmark, udtalte i sidste uge til Metroxpress, der satte fokus på problemstillingen med beskidt bland selv-slik:
»Sandsynligheden for at blive syg af bland-selv slik er lille. Vi har ikke nogen dokumenterede tilfælde.«
For som Michael Rosenmark tilføjede:
»Slik er som udgangspunkt en meget sikker fødevare, som bakterier ikke gror særlig godt på sammenlignet med for eksempel på kød og fisk. Hvis slikket indeholder meget sukker, kan det nærmest holde evigt.«
Men som også den aktuelle sag om Eva Kjer Hansens landbrugspakke synes at vise, mestrer ministeren kunsten at få sine embedsmænd til at bakke hende op, selv når det kan forekomme at være en vanskelig øvelse. Hvis man kan få dem til at konkludere, at en øget kvælstofudledning i landbruget vil ende med et fald i den samlede kvælstoftilførsel til miljøet, kan man vel også få dem til at sige, at 400 målrettede kontroller af bland selv-slik er det rette svar på, at man ikke har fundet et eneste tilfælde af sygdom som følge af beskidt bland selv-slik.
I hvert fald roste en embedsmand fra Fødevarestyrelsen, der vel at mærke hører under Eva Kjer Hansens departement, over for Ritzau sin egen ministers initiativ. Som nyhedsbureauet rapporterede:
»Selv om der ikke har været eksempler på sygdomsudbrud på grund af uhumsk slik, er Fødevarestyrelsen glad for, at der nu kommer skærpet fokus på området, siger chefkonsulent Kenny Larsen fra Kontrolstyring i Fødevarestyrelsen.«

