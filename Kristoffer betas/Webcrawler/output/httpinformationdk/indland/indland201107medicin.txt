Medicinalindustri skubber morfin-forbrug i vejret
Hver gang medicinalfirmaerne sender et nyt morfinprodukt på gaden, stiger antallet af danskere på morfika eksplosivt. Det  øger bekymringen for, om danskerne har et usundt højt forbrug af den stærkt vanedannende medicin


Medicinalfirmaerne har en stor del af ansvaret for danskernes stigende brug af stærk morfinlignende medicin. Det vurderer en række fagfolk på baggrund af den statistiske udvikling i forbruget.»Hver eneste gang der bliver introduceret en nyt produkt af et stærkt morfika, så stiger forbruget eksplosivt, hvis firmaet er dygtigt nok til at markedsføre det,« siger Per Sjøgren, der er professor i smertebehandling på Rigshospitalet.I går kunne Information fortælle, at der er kommet 100.000 flere danskere på stærk smertestillende medicin i løbet af de seneste 10 år. Men alt tyder på, at en stor del af de nye patienter altså ikke får den stærkt vanedannede medicin af lægefaglige årsager.»Der har været medicinske årsager til stigningen, men der har i høj grad også været industri på spil i det her. Firmaerne har skubbet vældigt kraftigt på den her udvikling med, at alle skulle være smertefri,« siger Per Sjøgren.I dag er den klassiske morfin gået ud af patent, og derfor er der ikke længere nogen, der tjener penge af betydning på stoffet. I stedet tager medicinalfirmaerne patent på nye variationer af produktet, hvor de putter morfin i plastre og sugetabletter, eller laver morfinprodukter, der virker hurtigere eller over længere tid. Det er de nye produkter, der er penge i for medicinalindustrien, og det kan man aflæse direkte i forbruget. Brugen af morfin har været nogenlunde konstant de seneste 10 år, og er i dag blevet overhalet af det nye danske middel oxycodon som det mest udbredte af de såkaldt stærke opioider, som er den hårdeste kategori af stærk smertestillende medicin.Alarmerende forbrugOxycodon havde kun fem pct. af patienterne i 2000, mens mere end 50 pct. af patienterne fik oxycodon i 2009.Lægemiddelstyrelsen konkluderer i en rapport fra sidste år, at oxycodon direkte har været hovedårsag til det stigende antal danskere på den stærkeste smertestillende medicin.Det er alarmerende, mener det statslige Institut for Rationel Farmokoterapi. Men Norpharma, som står bag oxycodon, har været gode til at markedsføre deres produkter, siger Niels Heebøll-Nielsen, der er afdelingslæge på instituttet.»De sender sygeplejersker på gratis kurser i smertebehandling og fortæller dem, hvor fantastisk godt, deres produkt er. Og så sniger det sig ind på den måde,« siger han.På samme måde bliver både sygehuse og læger udsat for massiv markedsføring. Selv om læger i teorien kun ordinerer den medicin, som patienten har brug for, har medicinindustriens pres en effekt, mener formand for de praktiserende læger, Henrik Dibbern.»Vi ved, at markedsføring virker også over for læger. På det her område tror jeg lige så meget, at forbruget stiger, fordi patienternes efterspørgsel er blevet større. Men hvis det er de nye og de dyre produkter, der stiger, så har firmaerne nok en finger med i spillet,« erkender han.Der har tidligere været fokus på de nye stoffer som oxycodon, fordi de koster samfundet langt dyrere end den traditionelle morfin, selv om de ikke er dokumenterbart bedre.Alvorlige bivirkningerMen for professor Per Sjøgren er det langt mere alvorligt, at så mange danskere måske uden grund får morfinlignende medicin.»Det sundhedsfaglige aspekt er egentligt mere uhyggeligt. Langtidsforbrug giver hormonforstyrrelser, det skader immunsystemet og giver knogleskørhed. Der er mange ubehagelige bivirkninger ud over, at det er afhængighedsskabende. Alligevel er der flere hundredtusinder, som behandles relativt kritikløst med de her stoffer,« siger Per Sjøgren.Norpharma mener derimod ikke, at der er noget galt med, at flere får oxycodon og andre stærke smertestillende midler.»Der er kommet flere nye brugere af vores lægemidler, men det er især på grund af et stigende antal operationer og hurtigere udskrivning fra hospitalet,« siger administrerende direktør Kaare Madsen, og understreger, at forbruget de seneste fem år er stagneret. Ifølge Lægemiddelstyrelsens rapport er der imidlertid indikationer på, at en tredjedel af oxycodon-brugerne er kroniske smertepatienter. Netop de kroniske smertepatienter står for et eksplosivt forbrug af stærk smertestillende medicin, uden at man kan forklare hvorfor.»Det kunne godt trænge til en analyse,« medgiver Kaare Madsen.»Vi har længe advokeret for, at der kommer en handlingsplan for smertebehandling i Danmark.«Alligevel mener han ikke, der er noget galt med, at Norpharma direkte markedsfører oxycodon-produkterne til brug for kroniske smertepatienter.»Der er mange nedslidte patienter med for eksempel stærke smerter i bevægeapparatet, der kan få de her lægemidler. Hvis smerten ophører, så skal de selvfølgelig ikke have det produkt bagefter,« siger Kaare Madsen.»Hvis du ikke informerer om nye lægemidler, så bliver de ikke anvendt. Har produkterne en specifik fordel, så er det vores pligt også at informere om det,« siger han.
