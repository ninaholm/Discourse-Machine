Lykke Friis er ny klima- og energiminister
Statsminister Lars Løkke Rasmussen (V) oplyser, at prorektor Lykke Friis bliver ny klima- og energiminister efter Connie Hedegaard (K)


 Den nye klima- og energiminister hedder Lykke Friis. Hun har hidtil været prorektor og ph.d ved Københavns Universitet. En række Venstrepolitikere har ved flere lejligheder nævnt Lykke Friis som et varmt ministeremne.
 Lykke Friis, 40 år, der er medlem af Venstre, overtager posten efter Connie Hedegaard (K), der samtidig bliver udnævnt til EU-Kommissær. Det oplyser statsminister Lars Løkke Rasmussen (V). 
 Det sker efter et møde i regeringen tirsdag morgen. Finasminister Claus Hjort Frederiksen (V) mener, at regeringen med Lykke Friis får en meget dygtig og engageret minister.
 - Jeg kender hende fra flere sammenhænge og kan kun sige, at hun efter min vurdering er et rigtig godt valg, siger han.
  Connie Hedegaard er dog ikke helt færdig med dansk politik. Hun er nemlig udnævnt til minister for FN's klimakonfercerence, der finder sted i København til december. Den formelle titel er ifølge statsministeriet minister for FN's klimakonference i København i 2009.
 De nye ministre bliver præsenteret for Hendes Majestæt Dronningen tirsdag formiddag, og der sker en formel overdragelse fra Connie Hedegaard til Lykke Friis tirsdag eftermiddag. 
 Lykke Friis har i årevis været kendt som ekspert i EU og har i flere omgange været ansat på Københavns Universitet og har også været tilknyttet Handelshøjskolen i København. I en kortere årrække var hun ansat i Dansk Industri, men vendte i 2006 tilbage til universitetsverdenen. For cirka et år siden blev hun udpeget til at sidde i regeringens EU vismandsgruppe.

