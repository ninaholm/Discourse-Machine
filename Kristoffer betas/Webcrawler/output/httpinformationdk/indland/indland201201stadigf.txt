Stadig færre amerikanere dør af kræft
American Cancer Society — USA’s modstykke til Kræftens Bekæmpelse — glæder sig over en svag, men støt faldende kurve i antallet af kræftdøde. Fremskridt i behandlingen og screeningsteknologien er de to vigtigste årsager til udviklingen


 Antallet af dødsfald i USA, som er forårsaget af kræft, falder støt. Det fremgår ifølge nyhedsbureauet Reuters af de seneste statistikker fra American Cancer Society — det amerikanske modstykke til Kræftens Bekæmpelse. I perioden fra 2004 til 2008 døde hvert år 1,8 procent færre mænd og 1,6 procent færre kvinder af kræft.
Det lyder måske ikke af meget, men i absolutte tal har fremskridt i behandlings- former og screeningsteknologi hindret over en million dødsfald siden begyndelsen af 1990’erne, fastslår ACC i sin statistiske årsrapport.
Ikke alt går i den rigtige retning. I forbindelse med syv mindre udbredte kræftformer steg dødstallet over det seneste årti, noterer den indflydelsesrige kampagnegruppe.
Konstant kurve
I år, forudsiges det, vil 1.638.910 amerikanere få diagnosticeret kræft, mens 577.910 vil dø af sygdommen.
»Den store nyhed i år er, at raten for dødsfald stadig falder,« udtaler dr. Raymond DuBois, der er vicepræsident ved University of Texas’ institut for kræftbehandling, MD Anderson Cancer Center. Selv om tilbagegangen er beskeden, tilføjer DuBois, er den signifikant, fordi den nedadgående kurve igennem 10 år har været konstant.
Mellem 1999 og 2008 faldt antallet af kræftdøde med over en procent om året for både mænd og kvinder og i alle etniske grupper med en undtagelse: oprindelige amerikanere (tidligere kendt som indianere, red.), herunder alaska-eskimoer.
»Det er jo ikke sådan, at bolden bliver slået helt ud over stadion. Men selv om tilbagegangen er beskeden, skal den ses på baggrund af en lang forudgående periode med støt vækst i antallet af kræfttilfælde,« siger DuBois til Reuters.
Det største fald er konstateret blandt sorte mænd (2,4 procent) og blandt latino-amerikanere (2,3 procent).
Dødeligheden falder inden for alle de fire mest udbredte kræftsygdomme: lungekræft, tyktarmskræft, brystkræft og prostatakræft. Dog tegner lungekræft sig for næsten 40 procent af den totale tilbagegang for mænd og brystkræft for 34 procent af den totale tilbagegang for kvinder.
Trods en generel forbedring af behandlingen af de mest almindelige kræftformer, viser statistikken, at andre kræftformer vinder frem. Det gælder kræft i bugspytkirtlen, i skjoldbruskkirtlen, i nyrerne, melanom (kræft, der opstår i hudens pigmentproducerende celler), spiserørskræft og visse typer af kræft i mund og halsregionen, ikke mindst de typer som skyldes den seksuelt overførte hpv-virus. Sidstnævnte stigning gør sig kun gældende blandt hvide amerikanere.
Hvorfor netop disse kræftformer er i vækst, står ikke klart endnu, men nogle forskere sætter dem i forbindelse med den epidemiske udbredelse af svær overvægt — næsten hver fjerde amerikaner er i 2012 svært overvægtig (i Danmark er det 12 procent, red.)
Stort fald i Danmark
Skønt de amerikanske tal er opmuntrende, er de danske mere imponerende: Siden 1995 er antallet af dødsfald i Danmark som følge af kræft faldet med hele 11 procent, fastslog Sundhedsstyrelsen i 2010.
Globalt er antallet af kræfttilfælde dog stigende, hvilket hænger sammen med, at der bliver flere mennesker i verden, samtidig med at middellevealderen er stigende i mange lande — de fleste, der pådrager sig kræft, er over 65 år.

