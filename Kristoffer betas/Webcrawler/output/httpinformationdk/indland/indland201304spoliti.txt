S-politiker protesterer over afslag på ophold til familie fra Kosovo
En familie på fem fra Kosovo har fået afslag på humanitært ophold og skal udvises senere på måneden. Det har fået S-politiker Karen Klint til at stille spørgsmål til justitsministeren om behandlingen af familiens sag
Anjeza Rexhepi på otte og Valton Rexhepi på seks er begge er født i Danmark, mens 12-årige Kaltrina Rexhepi, kom til Danmark, da hun var toogethalvt. Ikke desto mindre har Justitsministeriet alene forholdt sig til morens helbred i vurderingen af familiens ansøgning om humanitært ophold.


 Familien Rexhepi fra Løsning har fået afslag på en ansøgning om forlængelse af familiens humanitære opholdstilladelse. Det har fået den socialdemokratiske politiker Karen Klint til at reagere. TV 2 kunne mandag fortælle, at familien, som oprindelig stammer fra Kosovo, skal forlade Danmark senest den 18. april.
Karen Klint har nu i et spørgsmål til Justitsminister Morten Bødskov (S) bedt ham vurdere, om man har været for »nøjsom« i vurderingen af familiens sag.
Familien består af mor, far og tre børn: Anjeza Rexhepi på otte og Valton Rexhepi på seks er begge er født i Danmark, og deres 12-årige storesøster, Kaltrina Rexhepi, kom til Danmark, da hun var toogethalvt.
Familien fik opholdstilladelse, da den kom til Danmark i 2002, fordi moderen var psykisk syg, og hendes medicin var vanskelig at skaffe i Kosovo. Medicinen er nu blevet lettere tilgængelig i Kosovo, og det anfører Justitsministeriet som årsag til at, at familien nu udvises.
Karen Klint undrer sig over, at man i vurderingen af familiens ansøgning om humanitær opholdstilladelse ikke har taget hensyn til børnenes tarv, men udelukkede har forholdt sig til moderens sundhedstilstand.
»Der kan være noget moralsk og etisk galt i, at man afviser en hel familie kun med udgangspunkt i ét af fem familiemedlemmer,« siger Karen Klint (S).
Børnenes tarv
Karen Klint vil med sit spørgsmål have afklaret, om syge forældre – som forældrene til de tre børn – selv skal være i stand at vurdere, hvad de bør fremhæve i en ansøgning om humanitært ophold.
»Jeg vil gerne have afklaret, om man af sig selv skal undersøge, om der kan være andre forhold i familien, som kan danne grundlag for et humanitært ophold. Skal det komme folk for skade – når man samtidig er alvorligt syg af forskellige forhold og ikke er socialt velfungerende – at man ikke i tide får skiftet paragraf, når man ansøger« spørger Karen Klint.
Også den socialdemokratiske folketingskandidat og midlertidige folketingsmedlem, Daniel Toft Jakobsen, mener, at man burde have taget hensyn til de tre børns situation.
»Når jeg ser på en sag med en familie som denne, som helt lovligt har opholdt sig i vores land i adskillige år, virker det umiddelbart helt horribelt, at en sådan familie skal udvises,« siger han og fortsætter:
»Jeg kan ikke udtale mig om, hvorvidt Justitsministeriet allerede i første ansøgning burde have kigget bredere, men det må føre til nogle overvejelser om, hvorvidt reglerne er gode nok. Hvis man i en sag som denne ikke ser på børnenes behov, har jeg lidt svært ved at se, hvornår man skal gøre det,« siger han.
Politisk ordfører for Enhedslisten, Johanne Schmidt-Nielsen, har ligeledes stillet spørgsmål til justitsministeren om familien Rexhepis sagsbehandling.
»Det er meget muligt, at den afgørelse der er truffet er korrekt i forhold til det gældende lovgrundlag, men jeg synes, det er et åbenlyst urimeligt, at man udelukkende forholder sig til moderens sag uden at se på den samlede familie, herunder børnenes vilkår. Man behøver ikke være professor i børnepsykologi for at kunne se, at det er helt forkert at udvise børn, som jo rent faktisk er danske,« siger hun.
Uforståeligt
Familien Rexhepi fik den 18. marts at vide, at de har 30 dage til at forlade Danmark.
»Det var hjerteskærende, og man føler sig svigtet, for jeg ser jo Danmark som mit hjem. Min familie tænkte det samme. Jeg tror ikke lige, at man havde set den komme. Vi var skuffede og rystede, og der var en lidt akavet stemning,« fortæller den 12-årige datter, Kaltrina Rexhepi.
»Jeg kan ikke huske noget om, da jeg boede i Kosovo. Mine søskende er født her, vi går i skole og sportsklubber her. Vi har alt her,« siger hun om udsigten til at skulle flytte til Kosovo.
Sagen har chokeret mange i lokalsamfundet i Løsning. Frivillige borgere har foretaget underskriftsindsamlinger og hjælper familien med både det praktiske og med papirarbejde.
Thomas Andersen bor i Løsning og kender familien Rexhepi. Hans søn har gået i dagpleje og skole med den yngste af de tre Rexhepi-søskende.
»Folk kan slet ikke forstå det, for det virker bare så forfærdeligt, at de skal af sted. Vi vil gøre alt for, at det ikke sker,« siger Thomas Andersen.
 

