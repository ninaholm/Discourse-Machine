Blodbad i sidste runde
16-årig inder vandt skaktruneringen Politiken Cup


 Indrømmet, jeg havde gjort klar til at hylde Vladimir Malakhov som vinder af Politiken Cup. Den stærke russiske stormester havde virket helt urørlig på LO-Skolen i Helsingør, men så løb han i 10. og sidste runde ind i israeleren Boris Avrukh, der som hvid hurtigt afslørede sine skumle hensigter:
1.d4 d5 2.c4 c6 3.Sf3 Sf6 4.Sc3 a6 5.c5 Sbd7 6.Lf4 Sh5 7.e3 Sxf4 8.exf4 b6 9.b4 Dc7 10.Dd2 g6 11.Tc1 Lh6 12.g3 bxc5 13.bxc5 0-0 14.h4 e5 15.dxe5 Sxe5 16.Sxe5 Te8 - springeren løber ingen steder - 17.Le2 Txe5 18.h5!? gxh5 19.Kf1 Te8 20.Txh5 Lg7 21.Kg2 De7 22.Ld3 h6 23.f5 Df6 24.Sd1 d4 ...
Heromkring begynder sort at tabe tråden, og selv om Avrukh er i tidnød, snører han ubarmhjertigt den høje russer sammen.
25.Sb2 De5 26.Sc4 Dxc5 27.Tch1 f6 28.Txh6 Ta7 29.T6h5 Tae7 30.Sb6!
(Se diagrammet.)
Pointen er, at der uanset sorts reaktion kommer en fæl løberskak på c4.
30. - Lxf5 31.Txf5 Dxb6 32.Lc4+ Tf7 33.Dc2 Db7 34.Tfh5 Te5 35.Txe5 fxe5 36.Tb1 - og 1-0.
En fæl afklapsning i en sidste runde, hvor blodet flød i stride strømme på alle topbrætter. Den kun 16-årige inder Parimarjan Negi, et af tidens største skaktalenter, smadrede den svenske mester Emanuel Berg i løbet af en snes træk - og gjorde dermed dansk skak en stor tjeneste, samtidig med at han selv sikrede sig den endelige turneringssejr med 8,5 af 10 mulige points.
Heine nordisk mester
Negis gevinst banede nemlig vejen for Peter Heine, der havde hvid mod den knap så skræmmende inder Sethuraman. Heine kunne ikke nå førstepladsen, men han kunne gå efter NM-titlen, idet Nordisk Mesterskab var en integreret del af den storslåede skakfestival, der havde samlet mere end 300 deltagere fra nær og fjern. Og Heine gik straks til stålet:
1.d4 d5 2.c4 e6 3.Sc3 Le7 4.Lf4 Sf6 5.e3 0-0 6.a3 c6 7.Sf3 Sbd7 8.h3 b6 9.cxd5 Sxd5 10.Sxd5 exd5 11.Ld3 Lb7 12.Dc2 Sf6 13.Le5 h6 14.g4 Se4 15.h4 c5 16.Td1 c4 17.Lxe4 dxe4 18.Sd2 Dd5 19.g5 hxg5 20.hxg5 Lxg5 21.f3 f5 22.f4 Lf6 23.Sb1 De6 24.Dh2 Lxe5 25.dxe5 Tad8?
En ordentlig bøhmand i en sandsynligvis tabt stilling, og Heine var selvfølgelig ikke længe om at støde kniven i sort:
26.Txd8 ...
Ja, det koster et tårn efter 26. - Txd8 27.Dh8+ etc. Et af de mange partier, der blev afgjort af en pivåben h-linje.
Slutstillingen i toppen af tabellen blev: 1. Negi, Indien, 8,5 points (og bedst korrektion) 2. Avrukh, Israel, 8,5 p. 3. Malakhov, Rusland, 8 p. 4. Peter Heine, Danmark, 8 p. 5. Postny, Israel, 8 p. 6. Tiviakov, Holland, 8 p.
De tre svenskere, der kunne have gjort Heine rangen stridig, blev alle flået i 10. runde - men summa summarum er Heines nye værdighed inderlig fortjent.


