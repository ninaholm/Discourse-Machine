Forældreansvarsloven lader fædrene i stikken
Forældreansvarsloven fra 2007 skulle sikre barnets ret til begge forældre i skilsmissesager, hvor forældrene ikke selv kan finde en løsning. Men tal viser, at fædrene i dag står lige så dårligt som før den nye lov. ’Deprimerende, at ligestillingen står i stampe på det område,’ siger familieadvokat


 En af hensigterne med Forældreansvarsloven, der blev indført i 2007 med støtte fra samtlige partier, var at sikre, at fædre blev ligestillet med mødre i skilsmissesager, hvor børn er indblandet. Men nu viser det sig imidlertid, at det er lige så sjældent, som før loven, at fædrene får hovedansvaret for børnene efter en skilsmisse.
Når et forældrepar bliver skilt, sondrer man imellem bopælsforælder og samværsforælder. Bopælsforælderen er den, der har barnet boende og modtager børnepengene, mens samværsforælder skal ansøge om samvær.
I 2007 endte 11,8 procent af alle børn med deres far som bopælsforælder. Det tal var i 2011 på 12,6 procent, mens det i 1980 var på 13,3 procent.
»Der hersker en gammeldags forestilling om, at moren utvivlsomt er den bedste forælder i både Statsforvaltningen, men oftest også blandt dommerne, der fælder dom i disse sager,« siger Lars Borring, der har været praktiserende familieadvokat igennem 40 år.
»Det er næsten deprimerende at se, hvordan ligestillingen på dette område har stået stille igennem snart 30 år,« siger han og understreger, at selv om forældre-ansvarsloven lovede at gøre op med denne udvikling, har den ikke haft succes med forehavendet.
Vækker undren hos Far
I Forældreansvarsloven ville man gøre op med det mønster, der oftest resulterede i, at fædrene endte som samværsforælder, der med møje og besvær skulle sikre sig dage sammen med deres barn.
I Foreningen Far undrer man sig over, hvorfor lige præcis dette hjørne af samfundet nægter at lade sig ligestille:
»Vores indstilling er, at barnet har bedst af have begge sine forældre i sit liv. Og derfor undrer det os meget, hvorfor loven overhovedet ikke har sat ind, som den lovede. Det fastholder ikke alene fædrene i en fuldkommen umulig situation, det er heller ikke i barnets interesse,« siger Lars Hansen, der er formand for Københavnskredsen af Foreningen Far.

