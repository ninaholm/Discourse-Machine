’500 er alt, hvad Danmark magter’
Onsdag afviste justitsminister Morten Bødskov (S) at tage imod en del af de 12.000 syriske flygtninge, som FN’s Højkommissariat for Flygtninge har anmodet verdens lande om at hjælpe. Skal Danmark tage 
imod syriske flygtninge?


 
Inger Støjberg, integrations-ordfører, Venstre

	»Vi skal ikke udvide kvoten af flygtninge, der kommer hertil. Det passer fint, at vi tager 500 flygtninge, det er alt, vi magter i Danmark. Vi vil hellere styrke indsatsen i nærområdet, så det synes vi, at Udviklingsministeren skulle gå i gang med.«

	»Det nytter ikke noget at tage flere til Danmark, end vi har mulighed for at tage os godt af. Det er en dobbelt straf, hvis de først skal flygte fra deres hjem og så bagefter komme til et land, hvor de har svært ved at integrere sig. Derfor skal vi selektere i, hvilke flygtninge der kommer, så vi får dem, der har lettest ved at integrere sig. Og så er der altså nogle lande, hvorfra flygtninge bare har svært ved at integrerer sig, og man lukker øjnene, hvis man ikke erkender det.«

– Er Syrien et af de lande?

	»Det er ikke os politikere, der skal udvælge, hvem der skal til Danmark. Jeg taler alene for det princip, at man skal vælge de mest integrationsparate.«

– Hvad hvis vi kan modtage nogle hundrede syriske flygtning uden at forhøje flygtningekvoten?

	»For mig handler det om integrationspotentialet samt antallet på 500, som jeg mener er det rigtige antal.«

– Hvad så med de flygtninge i lejrene, der ikke er lette at integrere?

	»Der er jo andre lande, hvor de ville have lettere ved at blive integreret, fordi de ligger nærmere flygtningenes egen kultur. Jeg vil sætte spørgsmålstegn ved, hvor humant det egentlig er at få den slags flygtninge til Danmark. På overfladen lyder det meget rigtigt, men reelt synes jeg, det er at straffe dem dobbelt, fordi de ikke kan blive integreret.«

– Så vi skal kun modtage flygtninge fra Syrien, hvis de har integrationspotentiale?

	»Ja, og vi mener, at der skal holdes fast i et antal på 500.«

