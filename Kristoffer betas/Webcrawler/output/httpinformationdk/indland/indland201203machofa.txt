’Machofacaden bliver lidt brudt, hvis du er bøsse, ik?’
De danske unge har stadig modstand mod bøsser og lesbiske. Homofobien trives, mens den blandt engelske unge ifølge ny forskning er på retur. Forskellen består i danskernes ringe fokus på mangfoldighed, siger forsker


 Ungdommen er ikke vokset fra homofobi. Det er stadig stigmatiseret at være homoseksuel, fortæller Martin Jacobsen, Jacob Holm-Christensen og Anna Funder, der alle er 18 år og går i 1. HF på HF-Efterslægten i Københavns Nordvestkvarter.
De vil ikke betegne sig selv som homofobiske, men de har alle haft oplevelser med andre, som har opført sig fjendsk over for homoseksuelle.
»Da jeg gik på efterskole, var der nogle biseksuelle og lesbiske piger, som også gik dér. En af de piger, som boede på værelse med en biseksuel pige, bad om at få skiftet værelse, fordi hun var skræmt af det,« siger Jacob Holm-Christensen.
Han har ellers mest mødt homofobi blandt andre drenge.
»Der findes stadig unge mennesker, som virkelig, virkelig, virkelig ikke kan lide bøsser. Jeg var for nylig til en privatfest, hvor der var nogle, der ikke kunne lide bøsser. Vi sad og talte sådan lidt om sex, og jeg sagde: ’Jeg har en veninde, som har en homoseksuel ven’. Så sagde de andre: ’Fy for helvede, er du bøsseelsker? Havde du ikke bare lyst til at slå ham bøssen?!’«
Det føltes som en meget ubehagelig oplevelse, men Jacob Holm-Christensen havde ikke lyst til at gøre et problem ud af det til festen og holdt lav profil.
Mobning og vold
De tre elevers erfaringer med homofobi er ikke unormale. Homofobi og mobning og vold som følge af homofobi er stadig en del af unge homoseksuelles hverdag, vurderer Sex og Samfund. Det står i modsætning til unge i Storbritannien, hvor en sociologisk undersøgelse har kortlagt, at britiske unge mellem 16 og 18 år er væsentligt mindre homofobiske end i 1980’erne og 1990’erne. De danske unge følger ikke den samme hurtige udvikling.
Sex og Samfund har i efteråret 2010 lavet en stor undersøgelse af unges ønsker til seksualundervisning på ungdomsuddannelserne. Mange unge er ifølge kortlægningen af ungdomsuddannelserne interesserede i at høre om homoseksualitet og homofobi, fordi de ikke kender meget til det i forvejen.
»Vores undersøgelse viser, at der er en interesse for homoseksualitet, og at de unge er nysgerrige på homofobi, fordi de ikke ved særlig meget om det. Samtidig er vores erfaring fra vores undervisning rundt i landet, at der er store problemer med homofobi på mange ungdomsuddannelser,« siger Morten Emmerik Wøldike, der er national projektmedarbejder i Sex og Samfund.
Homoer trues
Han fortæller, at unge homoseksuelle i enkelte tilfælde oplever at blive overfaldet på skolerne, at det er usædvanligt at se to drenge kysse, fordi de hurtigt vil blive mobbet med det, og at drenge hurtigt bliver kaldt bøsser på en nedsættende måde, hvis de opfører sig på en bestemt måde. Eksemplerne på homofobi er fortrinsvis rettet mod drenge, men også piger kan opleve at blive mobbet, fordi de er homoseksuelle.
»Homofobien antager forskellige former, og noget af det er mere overflade og stikker måske ikke så dybt. Men det ændrer ikke ved, at homoseksuelle ifølge en ny undersøgelse er udsat for flere trusler og vold end heteroseksuelle,« siger Morten Emmerik Wøldike og fremhæver, at homofobien også kan komme til udtryk mere indirekte:
»For eksempel i seksualundervisningen, hvis den slet ikke inkluderer unge homoseksuelles tanker og følelser. Eller hvis det er acceptabelt i seksualunder­visningen at tale ned og negativt om homoseksuelle eller anskue homoseksualitet som en unormal afvigende livsform fra den normale heteroseksualitet. De kan give unge homoseksuelle følelsen af, at de ikke hører til nogen steder.«
Opdragelsen præger dem
Homofobien ligger i opdragelse, tradition og som en del af samfundet – for eksempel i det billede, der bliver præsenteret af seksualitet i skolen.
De tre unge fra HF Efterslægten mener også, at homofobi er en følge af ens opvækst. For eksempel for Jacob Holm-Christensen, der tidligere havde svært ved at tolerere homoseksuelle. Indtil han lærte sin venindes ven at kende, var han nærmest bange for homoseksuelle.
»Da jeg mødte min venindes ven, fandt jeg ud af, at det ikke var så farligt at være bøsse, som man kunne have troet. Jeg tror, at det kommer hjemmefra at tænke sådan om bøsser. Min far har i hvert fald været imod dem, selv om min mor har fortalt om nogle, hun arbejdet sammen med, som er homoseksuelle. Det har mest været i spøg, når min far har sagt noget. Men det har nok bare bundet i en eller anden forvirret holdning.«
Anna Funder har ikke mødt nogle forvirrede holdninger hjemmefra eller blandt venner.
Hun tror, at det er nemmere for piger at forholde sig til homoseksualitet, fordi hun synes, det er nemmere for dem at være det.
»Det er noget andet, når man er pige. Da vi var yngre, kunne piger nemt kysse med hinanden til fester, når man var skidefuld, og man kan stadig godt kysse hinanden som piger og prøve det af, uden det betyder, at man er homoseksuel – det gør jeg selv, og jeg har aldrig overvejet, om jeg var homoseksuel,« siger Anna Funder.
Martin Jacobsen er enig.
»Det er mere udbredt mellem pigerne at være åbne om homoseksualitet. Det er et meget lukket emne for drenge, men piger kan sagtens tale om det,« siger han.
»Det er tabu. Machofacaden bliver lidt brudt, hvis du er bøsse, ik?,« tilføjer Jacob Holm-Christensen.
Machoen kan blødes op
I Storbritannien tyder det på, at machofacaden godt kan brydes.
Det er konklusionen i en ny bog af Mark McCormack, der er sociolog fra Brunel University og forsker i homofobi. McCormack har fulgt tre skoler – hver i en periode på et halvt år – hvor han har studeret, hvordan unge drenge opfører sig over for homoseksuelle og taler om dem. Hans konklusion i bogen The Declining Significance of Homophobia: How Teenage Boys are Redefining Masculinity and Hetero­sexuality (Homofobis faldende betydning: Hvordan teenagedrenge omdefinerer maskulinitet og heteroseksualtiet, red.) er, at homofobien er klart mindre udbredt i den aldersgruppe, end den var i 1980’erne og 1990’erne.
»En masse fordomme er baseret på stigma, og faktisk er stigmaet ved at være bøsse forsvundet. Fortællingen om at springe ud er også ved at ændre sig – forældrene er mere okay med det,« siger Mark McCormack i en artikel i The Guardian.
De unge er blevet mere åbne over for homoseksualitet ifølge McCormack, og det får også holdningen til homofobi til at ændre sig.
Mere postivi holdning
»Jeg vil ikke sige, at kampen mod homofobi er forbi, men det bliver bedre. Disse unge mennesker ser homofobi som noget forkert. Fyre plejede at bevise, at de var heteroseksuelle ved at optræde homofobisk. Når de unge nu vil vise, at de er heteroseksuelle, så gør de det på en mere positiv måde ved at joke om at være bøsse,« siger Mark McCormack.
Sociolog Mads Ted Drud-Jensen fra Cowi har undersøgt forskellene på vilkår for homoseksuelle i europæiske lande i to store undersøgelser fra 2009 og 2011.
Han vurderer ikke, at der er specielt stor forskel på graden af homofobien blandt unge i Storbritannien og Danmark. Han mener derimod, at tilgangen fra myndigheder og institutioner til at komme homofobien til livs kan være forskellig.
»I Storbritannien har man et mere proaktivt forhold til ligebehandling og minoriteter i det hele taget. Man anerkender forskellighed og dermed de forskellige gruppers erfaringer og behov på en helt anden måde end i Danmark, fordi man også historisk set har haft flere minoriteter,« siger Mads Ted Drud-Jensen. Derfor er tilgangen til homofobi også mere direkte i en britisk virkelighed.
»Når vi taler om homofobi i dansk kontekst, handler det enten om hadforbrydelser eller holdninger til homovielser. Vi glemmer ofte hele feltet mellem overfald og politiske rettigheder – de normative praksisser, som findes i hverdagen og som gør, at heteroseksualitet stadig bliver opfattet som noget naturligt i modsætning til homoseksualitet. I Storbritannien har man større forståelse for den slags og arbejder mere aktivt med mangfoldighed for eksempel i politivæsnet og skolerne,« siger Mads Ted Drud-Jensen.
De tre unge fra København Nordvest ved alle, hvem der er homoseksuelle på skolen uden præcis at kunne sætte en finger på, hvad der adskiller homoseksuelle og heteroseksuelle. Men de kan fortælle, at der er forskel på, hvordan man taler om heteroseksuelle i forhold til homoseksuelle, som man godt kan tale grimt om.
»Det bliver stadig brugt som skældsord. Man siger: ’Sådan en bøsserøv!’ Selvom man ikke har noget imod dem,« siger Anna Funder. Hun mener, at man nemt kan se, om folk er bøsser, men ikke om de er lesbiske.
»Hvis man er lesbisk er man lidt mindre feminin, men ikke meget. Man kan også se det mere tydeligt på bøsser – de er virkelig feminine og overgearede,« mener hun.
HF-eleverne vurderer, at der er mange kendte bøsser, men knap så mange lesbiske, og at der er mange tv-serier og underholdning, hvor man ser homoseksuelle optræde.
En fast homo i fiktionen
Homoseksualitet og homofobi tages også jævnligt op i tv-serier – for eksempel i den aktuelle TV 2-serie ­Rita, hvor hovedpersonens søn chikaneres, fordi han er bøsse, ved for eksempel at få skåret dækkene op på sin cykel og ved at blive offer for en smædeside på nettet.
I efteråret var det tilsvarende i DR’s Borgen stærkt belastende for en af dramaets politikere at blive afsløret som homoseksuel i flere medier, hvilket førte til karakterens selvmord i serien.
Ifølge Michael Nebeling Petersen, der er ph.d. og forsker i homoseksualitet på Center for Kønsforskning på KU, er homoseksualitet blevet mere synlig i populærkulturen, og det kan være med til at ændre synet på homoseksuelle og homofobi.
»De homoseksuelle er ikke længere marginaliserede på film og i tv. Tidligere havde de ikke hovedroller, nu kan de indgå i almindelige roller, uden at de som tidligere enten var meget infantile og overdrevne, psykiske syge eller ulykkelig og afvigende,« siger Michael Nebeling Petersen. Han tror, at det kan spille en rolle i forhold til homofobi, at der kommer ny typer af homoseksuelle frem i for eksempel de nye realityshow.
»Der er kommet en ny positiv homoseksuel figur, som man for eksempel ser i realityshow som Dagens Mand for bøsser, Paradise Hotel og Diva i Junglen. Det modvirker homofobi i den forstand, at det giver nogle rollemodeller og accept af ikke-heteroseksuelle relationer, og der kommer nogle nye normer.«
Samtidig med at Michael Nebeling Petersen glæder sig over det positive ved flere homoseksuelle karakterer i fiktion og medier, er han i tvivl, om det reelt gør en forskel for opfattelsen af homoseksuelle blandt unge uden for skærmen.
»Det er et tveægget sværd. Når man bliver repræsenteret som homoseksuel i populærkulturen, så bliver der et større spillerum, og seksualiteten bliver anerkendt. Men fordelen ved ikke at være anerkendt er, at der ikke er nogle regler at passe ind i. Jeg kan være bange for, at åbenheden over for homoseksuelle i kulturen bare skaber en ny homoseksuel stereotyp, som er lige så begrænsende som den gamle,« siger Michael Nebeling Petersen.
lovo@information.dk

