Skatteminister afviser konservativt boligforslag



 De Konservative ønsker et gennemgribende opgør med boligbeskatningen. Både grundskyld og ejendomsværdiskat skal væk, lyder det i et nyt forslag.
»Du køber et hus, og bagefter går du på arbejde hver dag og betaler skat af de penge. Af de beskattede penge betaler du skat af at bo i din egen bolig. Det, synes jeg simpelthen, er helt urimeligt,« siger Søren Pape Poulsen (K).
De Konservative foreslår, at afskaffelsen af boligskatterne skal finansieres ved en afskaffelse af rentefradraget og ved at indføre en ny skat på 50 procent af boligejernes gevinst ved et boligsalg, foreslår partiet.
Resten af finansieringen – som ifølge partiets beregninger beløber sig til 9 milliarder kroner – skal findes ved lavere offentligt forbrug end de mere end én procent i årlig vækst, der er forudsat på den anden side af 2020.
Men det ser umiddelbart ikke ud til at være tæt på at blive til virkelighed. Skatteminister Karsten Lauritzen (V) er langtfra begejstret for forslaget fra regeringens støtteparti.
»De Konservative foreslår et system, som indebærer, at man sænker skatten med ni milliarder. De ni milliarder har vi ikke nu, hvor der ligger en stor flygtningeregning,« siger Karsten Lauritzen til Ritzau.
»Hvis vi finder ni milliarder, er det regeringens udgangspunkt, at man bruger pengene på at sænke skatten på arbejde, ikke på at sænke boligskatterne,« siger han.
Dansk Folkeparti er åben over for at kigge på De Konservatives forslag om at afskaffe ejendomsskatterne. Dog mangler partiet afklaring, når det kommer til spørgsmålet om, hvordan afskaffelsen af skatterne skal finansieres, siger partiets skatteordfører, Dennis Flydtkjær (DF).
»Forslaget vil være en kæmpe omvæltning. Man får i dag 42 milliarder kroner ind i ejendomsskatter, så det er ikke noget, man bare lige gør. Det er noget, der kan mærkes i statskassen.«
Dansk Folkeparti vil dog ikke være med til at finansiere afskaffelsen af skatterne med et lavere offentligt forbrug, siger Dennis Flydtkjær:
»At tage noget fra den offentlige vækst er ikke noget, Dansk Folkeparti er begejstret for. Vi vil hellere bruge pengene på sundhedssystemet, ældreplejen og på skattelettelser til dem, der har de laveste indkomster.«
Ritzau

