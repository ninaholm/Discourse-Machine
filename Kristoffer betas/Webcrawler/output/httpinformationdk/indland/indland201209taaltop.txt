Tålt ophold: Efter 97 dage har ministerium ikke rettet ind efter Højesteret
Ifølge en principiel dom fra Højesteret skal myndighederne gennemgå alle sager om tålt ophold, eftersom flere af afgørelserne i lyset af dommen kan være ulovlige, vurderer eksperter. De undrer sig derfor over, at Justitsministeriet endnu ikke har sikret, at dommen bliver udmøntet i praksis


 Af de 37 udlændinge, der er på såkaldt tålt ophold, kan flere være pålagt ulovlige krav om overnatnings- og meldepligt i asylcentret Sandholm. Det vurderer eksperter, efter Højesteret den 1. juni i år i en principiel sag om tålt ophold enstemmigt afgjorde, at de danske myndigheder havde brudt iraneren Elias Karkavandis konventionsbeskyttede ret til bevægelsesfrihed ved at pålægge ham at overnatte i Sandholm og melde sig tre gange om ugen hos centrets politivagt.
Ikke desto mindre har Justitsministeriet efter 97 dage stadig ikke rettet ind efter Højesterets afgørelse, og flere af de 37 udlændinge på tålt ophold kan derfor fortsat være pålagt indgreb, som kan være ulovlige i lyset af den principielle dom. Justitsministeriet oplyser således til Information, at ministeriet fortsat er ved at tage stilling til dommen, og at de enkelte sager derfor endnu ikke er taget under behandling.
»Det må på baggrund af dommen antages, at en række udlændinge er pålagt en opholdspligt, der er retsstridig,« siger professor i forfatningsret på Københavns Universitet Jens Elo Rytter.
»Når man får sådan en meddelelse fra Højesteret, mener jeg, man straks skal gå i gang med at se de sager igennem, man har. Hvis man efter tre måneder ikke har gjort noget, er det alt for sent, mener jeg. Det er kritisabelt.«
Også professor dr.jur. på Aarhus Universitet Jens Vedsted-Hansen er skeptisk over for den lange reaktionstid. Han vurderer at, det i nogle sager kan vise sig at være »risikabelt at opretholde de tidligere afgørelser om opholdspligt på trods af højesteretsdommen«, eftersom det »ikke mindst for Den Europæiske Menneskerettighedsdomstol kan blive en slags skærpende omstændighed, at myndighederne har opretholdt pålæggene så lang tid efter højesteretsdommen.«
Klassisk retsstatsprincip
Udlændinge kommer på tålt ophold, hvis de på den ene side er uønskede i Danmark, oftest fordi de har begået kriminalitet, men på den anden side ikke kan tvangsudvises, typisk fordi de risikerer at blive udsat for overgreb eller forfølgelse i deres hjemland.
Udlændingeloven foreskriver, at udlændinge på tålt ophold som den klare hovedregel pålægges overnatnings- og meldepligt i Sandholm, sådan at myndighederne kender deres opholdssted, hvis en udsendelse på et tidspunkt skulle vise sig at blive mulig. Denne hovedregel har Rigspolitiet og Udlændingestyrelsen så vidt vides fulgt uden i de enkelte sager at gå nærmere ind i konkrete vurderinger af behovet for at begrænse bevægelsesfriheden for de pågældende udlændinge.
Men i sagen om Elias Karkavandi, der har afsonet halvandet års fængsel for at have været såkaldt hashvagt på Christiania, fastslog Højesteret ifølge Jens Elo Rytter, at et »sådant intensivt indgreb i bevægelsesfriheden« kræver »konkrete grunde knyttet til udlændingens personlige forhold og adfærd«.
Sådan udlægger professor i forfatningsret på Københavns Universitet Henning Koch også afgørelsen.
»Højesteret siger helt principielt at for at pålægge indgreb i Karkavandis bevægelsesfrihed, skal der være konkrete holdepunkter for at antage, at han vil begå ny kriminalitet og/eller en konkret risiko for, at han vil skjule sig for politiet,« siger han og understreger, at Højesteret dermed har stadfæstet »et klassisk retsstatsprincip«:
»Før myndigheder kan pålægge sådanne indgreb, skal der foreligge objektive data, der sandsynliggør, at udlændingen vil begå ny kriminalitet eller skjule sig for politiet.«
Henning Koch undrer sig derfor også over, at Justitsministeriet ikke er i gang med at gå samtlige sager om udlændinge på tålt ophold efter i sømmene:
»Hvis ikke myndighederne kan begrunde konkret i hver enkelt sag, hvorfor indgreb i bevægelsesfriheden er nødvendigt, så vil det være ulovligt at opretholde dem.«
Politiet ændrer praksis
Jesper Lindholm, der er adjunkt i folkeret og menneskerettigheder på Aalborg Universitet, understreger, at påbuddet om opholds- og meldepligt i flere sager formentlig vil kunne opretholdes, også i lyset af afgørelsen fra Højesteret.
Afgørelse siger således netop, at påbuddet senere vil kunne indføres over for Karkavandi, hvis de konkrete omstændigheder i hans sag ændrer sig.
»Men man skal ordentligt og redeligt vurdere de konkrete omstændigheder i hver enkelt sag. Det har Højesteret meget klart slået fast, og af hensyn til individets retssikkerhed og gennemskueligheden i retsstillingen mener jeg, Justitsministeriet hurtigst muligt skulle have udmøntet højesteretsdommen,« siger Jesper Lindholm.
Som konsekvens af Karkavandi-dommen ophørte politiet i Sandholm allerede i midten af juni med at politianmelde eventuelle overtrædelser af påbud om meldepligt.
Justitsministeriet oplyser, at politiet ellers kunne risikere at sanktionere overtrædelser af pålæg, som i lyset af dommen fra Højesteret ikke kunne opretholdes.
Praksisændringen har ikke haft indflydelse på udlændingenes fremmøde i Sandholm, oplyser Nanna Flindt Grønning fra Nationalt Udlændingecenter under Rigspolitiet til Information.
Forklaringen er enkel: Politiet i Sandholm har ikke oplyst udlændingene, at de ikke længere foretager anmeldelser til Nordsjællands Politi for overtrædelser af påbuddene.
Beslutningen er truffet »i tæt samarbejde med Justitsministeriet«, oplyser Nanna Flindt Grønning og tilføjer, at selv om der ikke sanktioneres for øjeblikket, så registrerer politiet stadig overtrædelser til eventuelt senere brug.
»Men det er en uhensigtsmæssig og uklar retsstilling at opretholde en retsstridig praksis, som man så bare ikke sanktionerer,« siger Jesper Lindholm.
»De pågældende udlændinge holdes jo i den tro, at de stadig er forpligtede til at leve op til opholds- og meldepligten, selvom den enkelte efter Højesterets dom måske ikke ville være det.«
Blandt de 37 udlændinge på tålt ophold er der ifølge Informations oplysninger personer med relativ korte straffe, der i en årrække har været pålagt indgreb i deres bevægelsesfrihed i lighed med den tidligere hashvagt Elias Karkavandi.
Justitsminister Morten Bødskov (S) skriver i en mail til Information:
»Der foretages grundige undersøgelser af konsekvenserne af Højesterets dom, og når de er tilendebragt, vil resultatet af det arbejde blive offentliggjort.«
I morgen holder Folketingets Udlændingeudvalg samråd om tålt ophold.

