Anders Foghs tomme garanti: Lovede at oplyse Folketinget om fangemishandling
Få måneder før Forsvarsministeriet hemmeligholdt fangemishandling over for Folketinget, garanterede daværende statsminister Anders Fogh Rasmussen, at regeringen ville videregive eventuelle oplysninger om mishandling


 Ikke alene kan forhenværende statsminister Anders Fogh Rasmussen (V) som regeringschef have haft et overordnet ansvar, hvis Danmark har medvirket til, at fanger er blevet overgivet til tortur i Irak. Nu bliver den nuværende NATO-generalsekretær også trukket ind i sagen om hemmeligholdelse over for Folketinget af irakisk fangemishandling.
Den 5. maj 2004 spurgte SF’s daværende forsvarsordfører, Villy Søvndal, i en debat i Folketingssalen vedrørende fanger i Irak, om Anders Fogh Rasmussen kunne garantere, at regeringen fremover ville »videregive oplysninger om tortur, hvis regeringen bliver bekendt med, at det forekommer.«
Debatten begyndte med et spørgsmål til den daværende statsminister om behandlingen af fanger, som var overgivet direkte fra de danske styrker til irakisk varetægt. Men debatten udviklede sig til at handle om fangemishandling i Irak generelt, og svaret fra den daværende statsminister var ikke til at misforstå:
»Ja, det kan jeg garantere hr. Villy Søvndal for. Skulle vi komme i besiddelse af sådanne oplysninger, vil vi selvfølgelig ikke tøve med at videregive dem«, sagde han.
Men som Information kunne fortælle i går, valgte regeringen tværtimod at hemmeligholde oplysninger om fangemishandling i Irak for Folketinget.
Oplysninger overstreget
Den 27. juli 2004 — små tre måneder efter Fogh udstedte garantien om fuld åbenhed — modtog Forsvarsministeriet en rapport fra Forsvarskommandoen om fangemishandling i Al Makil-fængslet i Basra. De pågældende fanger var ikke blevet overdraget fra dansk til irakisk varetægt, men alligevel var oplysningerne særdeles alvorlige. Danmark havde nemlig en folkeretlig forpligtelse til at stoppe medvirken til udlevering af fanger til de irakiske myndigheder, hvis der var begrundet mistanke om, at irakerne kunne finde på at mishandle fanger.
I direkte modstrid med Anders Fogh Rasmussens løfte videregav Forsvarsministeriet ikke af egen drift oplysningerne om fangemishandling til Folketinget. Og da Folketingets Forsvarsudvalg den 10. august 2004 bad daværende forsvarsminister Søren Gade (V) om at få rapporten at se, valgte Forsvarsministeriet ligefrem at overstrege oplysninger om fangemishandling i den rapport, der blev sendt til udvalget.
’Ekstra bekymrende’
Villy Søvndal, der i dag er udenrigsminister, udtaler til Information, at »den daværende regering åbenbart kom til at overstrege oplysningerne i stedet for at videregive dem«.
Han understreger, at det under alle omstændigheder er en regerings opgave at videregive vigtige oplysninger til Folketinget.
»Og når Folketinget ligefrem selv har bedt om oplysningerne, og statsministeren har lovet at videregive dem, er det ekstra bekymrende, at de ikke blev udleveret,« siger Villy Søvndal, der ser frem til den kommende kommissionsundersøgelse af den danske Irak-indsats.
»Det bliver interessant at komme til bunds i alle de mange fortielser og fordrejninger,« siger han.
Det var i går ikke muligt for Information at få kommentarer til sagen fra Anders Fogh Rasmussen og Søren Gade.

