Busser rammer en mur i Transportministeriet
Hver 10. busafgang risikerer at forsvinde, fordi trafikselskaberne ikke kan få kompensation for stigende udgifter til diesel - transportministeren afviser at støtte økonomisk. Trafikforsker siger, at bussernes krise svækker hele den kollektive trafik


 Hvis en forsinkelse i den kollektive trafik betyder, at man kommer for sent til den næste bus, er det mindre irriterende at vente på næste bus i 19 minutter, end at man skal til at vente i 59 minutter, fordi kommunen eller regionen af sparehensyn har ændret ruten til timedrift. Og stor irritation kan let koste passagerer, siger trafikforsker Alex Landex ved DTU Transport.
Eksemplet kan snart blive virkelighed mange steder i landet til næste år, siger formanden for Trafikselskaberne i Danmark, Steen Møller. Stigende udgifter til dieselbrændstof kombineret med faldende passagertal er landet over ved at sende hver 10. busafgang i garagen. Det vil ikke blot isolere indbyggerne i en række landsbyer fra omverdenen, medmindre de ejer en bil - hvilket kun 60 pct. af befolkningen gør. Færre busser vil også påvirke sammenhængen i hele det kollektive trafiksystem.
"Busserne bringer mange passagerer til toget. DSB vil kunne mærke, hvis busruterne forringes," siger Steen Møller. 
Alex Landex er enig. 
"Følgevirkningen vil være forskellig rundt om i landet, men sikkert er det, at S-tog i hovedstadsområdet vil lide under forringelse af tilbringerbusser. Det vil bringe den kollektive trafik yderligere ind i en ond cirkel," siger Alex Landex.
Sygehuse fremfor busser
På fire år har over 30 millioner passagerer forladt busserne, og trafikselskaberne siger, at de på årsbasis mangler 300 millioner kroner for at kunne opretholde den hidtidige drift. Selskaberne krævede i går på et møde med transportminister Carina Christensen (K), at også staten støtter busdriften.
Alex Landex vurderer, at busselskaberne ikke blot kræver urimeligt ind.
"Ved kommunalreformen overgik busserne til regionerne, som har fokus på sundhedsvæsnet, eller til kommunerne, der ikke er vant til at prioritere busdrift. Reformen har været med til at forværre trafikselskabernes situation," siger Landex og tilføjer, at grundproblemet naturligvis er det faldende passagertal.
"Man har i de tætte byområder forsømt at sikre bussernes fremkommelighed, der ellers kunne gøre dem mere attraktive. Det drejer sig om oprettelse af særlige busbaner, fortrinsret for busser i lyskryds og færre tidskrævende stop på mange ruter," påpeger Landex. 
Han mener ikke, at støtte til busdriften kan vinde allerede tabte passagerer tilbage. 
"Det gælder om at holde på de nuværende passagerer og få dem til at udskyde bilkøb blot et år. Det vil betyde meget for bussernes økonomi," siger Alex Landex.
Carina C: Find selv penge
På gårsdagens møde med trafikselskaberne afviste transportministeren blankt at yde statsstøtte til busdriften. Efterfølgende spurgte Information hende:
- Har staten ikke et økonomisk ansvar for, at hele det kollektive trafiksystem hænger sammen?
"Busdriften varetages af regioner og kommunerne, og jeg har opfordret trafikselskaberne til at finde en løsning på deres likviditetsproblem sammen med dem. Jeg har rådet selskaberne til at se at blive færdige med deres regnskaber for 2007, og jeg har rådet regionerne til at bruge ubrugte udviklingsmidler fra sygehusene til at styrke busdriften," svarer transportminister Carina Christensen.


