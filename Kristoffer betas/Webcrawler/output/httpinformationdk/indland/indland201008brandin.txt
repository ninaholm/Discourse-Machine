Branding-millioner brugt på 'varm luft'
Siden 2007 er der årligt blevet afsat 100 millioner til at brande Danmark i udlandet. Men eksperter tvivler på, at strategien har en effekt
Til trods for at Christiania er et stort trækplaster for turister til Danmark - som her hvor der afholdes klimabundmøde under COP15 - bliver fristaden ikke nævnt, når Danmark skal brandes.


 Muhammed-krisen fik den danske regering til at sætte et projekt i gang med det formål at give Danmark et bedre image. Der er nu gået fire år, og forligspartierne bag Globaliseringspuljen skal efter sommerferien tage stilling til, om der fortsat skal afsættes 100 millioner om året til at brande Danmark. Lektor ved Institut for Internationale Kultur- og Kommunikationsstudier på CBS Henrik Merkelsen tvivler dog stærkt på, at regeringens strategi har haft en effekt.
»Brandingen af Danmark er udelukkende varm luft. Man har valgt at brande Danmark på nogle meget abstrakte og almengyldige størrelser, som fra danskernes synspunkt måske fremstår som unikke, men som ikke er det i en global sammenhæng,« siger han.
De værdier, som Branding Danmark fokuserer på, handler blandt andet om, at Danmark skal brandes som et land, der 1) er et ansvarligt og afbalanceret land, 2) er lig med høj kvalitet 3) er eksperimenterende og modigt og 4) miljøbevidst, enkelt og effetivt. Det fortæller kontorchef i Økonomi- og erhvervsministeriet Pelle Øby Andersen, som er ansvarlig for Branding Danmark.
»Vi har spurgt 150 udlændinge om, hvad de forbinder med Danmark. Ud fra deres svar har vi udvalgt en række værdier, som vi har valgt at satse på,« siger han.
Henrik Merkelsen er dog kritisk over for netop de værdier.
»Man kan spørge sig selv, hvad det er for et land, der vil brande sig selv på ubalance eller dårlig kvalitet. Høj kvalitet er ikke noget, man særligt forbinder med Danmark. Det svarer til at tale om kristendommen som noget særligt dansk,« siger han.
Gå efter en målgruppe
Men markedsføringen af Danmark handler ikke kun om værdier. Projekt Branding Danmark er inddelt i tre kategorier, som beskæftiger sig med forskellige områder. Den første handler om at skabe en professionel kommunikationsenhed for Danmark, hvor udenlandske journalister blandt andet skal kunne henvende sig. Den anden del handler om at være med til at understøtte møder mellem danskere og udlændinge. Det kan være i forbindelse med store begivenheder, som COP 15, World Outgames eller Verdensudstillingen i Shanghai.
Den sidste del af strategien er fokuseret på klassisk markedsføring - herunder reklamer og tv-spots.
»Vi er kommet godt i gang, og det er lykkedes at opbygge nogle rammer, som har været med til at løfte kommunikationen internationalt. Det er kun få af de danske kulturinstitutioner, der er vant til at kommunikere professionelt, men det er blevet styrket,« siger Pelle Øby Andersen.
Målet med projektet er, at Danmark skal promoveres som et turistmål, uddannelsesland, investeringsmål og en kreativ nation. Men det mål er alt for bredt, mener Henrik Merkelsen.
»Man er nødt til at være specifik og vælge at fokusere på en bestemt målgruppe - det kan f.eks. være en udenlandsk arbejdsstyrke. Hvis markedsføringen skal virke, skal man se på, hvad der kan få en bestemt gruppe til at ændre adfærd, og så skal man gå efter det,« siger han.
Christiania er ude
Lektor og ph.d. ved Institut for Marketing og Management på Syddansk Universitet Dannie Kjeldgaard er enig i, at det gælder om at få defineret nogle værdier, som er noget helt særligt.
»Effektivitet vil alle påråbe sig. Det skal være værdier, som har hold i virkeligheden, og som også er noget særligt, hvis det skal virke i en brandingsammenhæng. Branding handler om at kunne kommunikere en forskel og vise, at det her land er anderledes, end et andet sted. Derfor nytter det ikke med floskler, som alle kan nikke genkendende til,« siger han.
Ifølge Dannie Kjeldgaard hænger branding ofte sammen med ideologi. Det kommer også til udtryk i regeringens strategi.
»Christiana og værdierne omkring det sted er f.eks. ikke noget, man har valgt at brande sig på. Man har ikke valgt at markedsføre sig på nogle af de ting, som helt åbenlyst er interessante for udlændinge. Det er et eksempel på, at branding afhænger af de politiske observans, der ligger bag,« siger han og henviser til, at Christiania er en af de mest besøgte turistattraktioner i Danmark.
»Man kunne have valgt at gøre et nummer ud af at vise, hvordan fællesskabet på Christiania har medført en forretningsmæssig og kulturel udvikling. Det kunne være et eksempel på noget, der er særlig dansk.«


