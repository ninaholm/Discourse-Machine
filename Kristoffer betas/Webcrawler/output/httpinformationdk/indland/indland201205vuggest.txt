Vuggestueforældre: ’Der er stadig for lidt tid til børnene’
Selv om debatten om vuggestuer har baseret sig på forkerte tal, er der bestemt grund til at fortsætte det kritiske fokus, mener Forældrenes Landsorganisation. Der findes også andre tal for, at der i mange dagtilbud er for lidt tid til børnene
De overdrevne tal i den igangværende vuggestuedebat laver ikke om på, at der er alvorlige problemer i mange af landets daginstitutioner, mener Forældrenes Landsorganisation.


 De oppustede tal i vuggestuedebatten laver ikke om på, at der er alvorlige problemer i mange af landets daginstitutioner. Det mener Forældrenes Landsorganisation, der fortsætter det kritiske fokus.
I går kunne Information afsløre, at de sidste to ugers debat om kvalitet i vuggestuerne har baseret sig på fejlagtige oplysninger om det datamateriale, som ph.d.-stipendiat Ole Henrik Hansen bygger sine undersøgelser på.
Men der findes også andre tal for, at børnene i mange vuggestuer har for lidt voksenkontakt, siger næstformand i Forældrenes Landsorganisation, Dorthe Boe Danbjørg.
»Selvfølgelig skal forskningen være i orden, men det laver ikke om på, at Ole Henrik Hansens arbejde giver et billede af nogle problemer i vuggestuerne, som vi som forældre kan genkende. Børnene er i store grupper med få voksne og få planlagte aktiviteter,« siger Dorthe Boe Danbjørg, der henviser til en nylig undersøgelse fra fagforeningen FOA, ’Daginstitutionernes Hverdag 2012’. Her viser en spørgeskemaundersøgelse med svar fra 1010 ledere og 623 stuemedarbejdere om problemer i institutionerne, der blandt andet hænger sammen med mangelfuld bemanding.
41 pct. af medarbejderne oplever dagligt, at de ikke kan yde tilstrækkeligt omsorg. Halvdelen af institutionerne har højest en halv times voksentilrettelagt aktivitet om dagen. Mange institutioner må lade en enkelt medarbejder alene med en børnegruppe i løbet af dagen eller lave meget store børnegrupper.
En af dem, der i hårde vendinger har kritiseret Ole Henrik Hansens undersøgelse for at være for tynd, er professor i udviklingspsykologi Dion Sommer fra Aarhus Universitet. Han har selv tidligere kritiseret daginstitutionernes kvalitet, og det er der også fortsat brug for, siger han.
»Kritikken af Ole Henrik Hansens arbejde skal ikke dække for, at alt ikke bare er godt i vuggestuerne,« siger Dion Sommer og påpeger, at de mange besparelser i kommunerne har gjort debatten om de mindstes tid i vuggestuen endnu mere relevant.
»Normeringen er sindssyg vigtig for muligheden for at skabe tætte relationer i dagsinstitutionerne. Men kommunerne står selv for normering, derfor er der meget store forskelle,« siger Dion Sommer.
For få pædagoger
Netop spørgsmålet om antallet af børn pr. pædagog har været et andet stridspunkt i debatten. Ole Henrik Hansen har meldt ud, at flere pædagoger ikke hjælper på kvaliteten, og at han »nærmest fik det fysisk dårligt«, da han hørte, der var afsat 500 mio. kr. på finansloven til det.
Men nu præciserer han, at der faktisk er for få pædagoger nogle steder efter hans opfattelse.
»Man skal ikke bare fylde flere pædagoger på. Man skal også kigge på andre ting, som trænger til at blive strammet op. For eksempel ledelse og pædagogernes uddannelse. Jeg vil fastholde, at der bør være fire børn pr. fuldtidspædagog, og det er der ikke nu. Men det er ikke noget, jeg har forskningsbelæg for at sige,« siger Ole Henrik Hansen.
I dag er der ifølge pædagogernes fagforening BUPL i gennemsnit 5,1 børn pr. pædagog. Men faktisk er der ingen, der har forskningsbelæg for at sige noget om normeringens betydning for børnenes trivsel, siger lektor Bente Jensen fra Institut for Læring, Aarhus Universitet.
»Så det er en god grund til at fortsætte ikke bare debatten, men også forskningen i området. For det er et meget følelsesladet området som bringer sindene i kog. Og når der så ingen forskning er, så bliver det følelser og fornemmelser, der styrer debatten,« siger hun.
»Så man kan ikke bare afblæse debatten om vuggestuer, men man kan godt afblæse nogle af de pointer, der er kommet frem. Eksempelvis at en stor del af vuggestuerne er så dårlige, at de bare skal lukkes,« siger Bente Jensen.
Vil stadig lukke nogle
Den pointe holder Ole Henrik Hansen ellers stadig fast i, selv om han ikke længere taler om en ’stor del’.
»Jeg har hele tiden sagt, at vuggestuepædagogerne er mine helte, og at det er det vigtigste sted i uddannelsessystemet. Men jeg synes også, at der er nogle, der kunne gøre det væsentligt bedre, og måske burde nogle af vuggestuerne blive lukket for at blive genstartet med en bedre ledelse, for eksempel.«
Og den del, giver professor Dion Sommer ham faktisk ret i. Han mener, der kan være institutioner, der er så dårlige, at bedre normering ikke nødvendigvis hjælper.
»Det er utroligt vigtigt, at vi får en debat omkring dagsinstitutionernes kvalitet, men det er et helt forkert sted at starte med falske oplysninger,« siger Dion Sommer.

