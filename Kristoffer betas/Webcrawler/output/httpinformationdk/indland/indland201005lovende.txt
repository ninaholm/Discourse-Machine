LO vender hjem til de røde
Selv hvis VK-regeringen tilbød at gennemføre præcis det samme, som S og SF gør i deres økonomiske plan, vil LO takke nej til at samarbejde. FOA-formand er lodret uenig
Helle Thorning-Schmidt og Villy Søvndal præsenterede i går det udspil, der skal være den økonomiske grundpille, hvis oppositionen vinder regeringsmagten.


 LO har nu - igen - valgt side i den politiske kamp. Efter at fagbevægelsen i en årrække har signaleret, at man kan samarbejde både med regeringen og oppositionen, støtter man nu entydigt op om Socialdemokraterne og SF, der i går præsenterede deres længe ventede økonomiske plan, 'Fair Løsning'.
Selv hvis regeringen foreslog at gennemføre præcis det samme som S og SF, vil LO afvise at samarbejde. Det siger LO-formand Harald Børsting til Information.
»Det ville vi sige nej tak til. Jeg er meget bevidst om, at S og SF's udspil er en del af en helhedsløsning, der handler om, at vi skal arbejde os ud af krisen i stedet for at spare os ud af den. Den ramme mener jeg ikke, at regeringen ville sætte det inde i,« siger Harald Børsting.
S-SF-planen vil have danskerne til at arbejde gennemsnitligt en time mere om ugen ved hjælp af en række forslag, der skal gennemføres i trepartsforhandlinger med arbejdsmarkedets parter.
Til gengæld lover Helle Thorning-Schmidt (S) og Villy Søvndal (SF) at holde fingrene fra efterlønsordningen og standse nedskæringer i den offentlige sektor. Dét er afgørende for, at LO ikke kan samarbejde med regeringen, siger Børsting.
»Den vej, S og SF anviser ud af krisen, giver tryghed for, at vi bevarer vores velfærdssystem. Alt det, som regeringen har signaleret indtil nu, har peget stik modsat. Så det har jeg ikke fantasi til at forestille mig,« siger Børsting.
FOA advarer
Men i LO's egen bestyrelse sidder FOA's formand, Dennis Kristensen - og han er lodret uenig.
»Hvis den borgerlige regering stillede præcis den samme præmis op som S og SF, kan jeg ikke se noget til hinder for, at vi lige så godt kunne lave en aftale med dem,« siger Dennis Kristensen.
Han betegner det samarbejde med fagbevægelsen om den økonomiske politik, som S og SF lægger op til, som det tætteste siden '70'erne eller start-80'erne'.
»Jeg vil advare mod, at vi nu ikke falder i svime over det - og at vi ikke gentager fejlene fra tidligere. Vi risikerer at træde vores medlemmer alt for meget over fødderne,« siger han med henvisning til, at fagforeningsmedlemmer i dag stemmer langt bredere end tidligere.
Netop det forhold var begrundelsen for den såkaldte 'Ny LO'-plan i 2003, hvor fagbevægelsen kappede de sidste formelle bånd til Socialdemokraterne.
Men S og SF's nye oplæg er blevet til i tæt koordination med fagbevægelsen - og LO-hovedkvarteret på Islands Brygge i København var også det første sted, Helle Thorning Schmidt og Villy Søvndal drog på visit, efter at de i går formiddags havde præsenteret 'Fair Løsning' i den gamle børsbygning i København.
Risikabelt for LO
Et så tæt samarbejde skal vi næsten tilbage til 'helhedsløsningen' under S-statsminister Jens Otto Krag i 1963 for at finde, siger arbejdsmarkedsforsker Henning Jørgensen fra Aalborg Universitet.
Han betegner samarbejdet som 'risky business' for LO.
»De faglige ledere føler sig som nyfødte socialdemokrater igen. Men deres medlemmer synes nok ikke, at det faglige skal blandes sammen med det politiske, som lederne gør. Så det er dristigt, men også risikabelt,« siger han.
Henning Jørgensen ser i fagbevægelsens tilslutning til 'Fair Løsning' et brud med »140 års fagforeningspolitik«, der har handlet om at formindske arbejdstiden i stedet for at øge den.
»Når der sker det skift nu, er det selvfølgelig, fordi der har været en krisesnak og efterlønshetz i den senere tid. Men mere end noget andet er det en hjælp til S og SF's troværdighed på den økonomiske politik. Det er ikke et spørgsmål om, at der lige pludselig er fælles interesser,« siger han.
Også lektor Mikkel Mailand fra Forskningscenter for Arbejdsmarkeds- og Organisationsstudier på Københavns Universitet ser frygten for efterlønsforringelser som en væsentlig grund til den nye alliance.
Lige som en række fagforeningsfolk, Information talte med i går, peger han desuden på en række andre ting, som fagbevægelsen får igen til gengæld for at lade deres medlemmer arbejde mere:
Blandt andet en hårdere indsats mod social dumping og lønpres, en sænkelse af a-kassekontingentet og en generel »styrkelse af arbejdsmarkedets parters organisationer«.
»Så der er flere ting hist og her, som organisationerne vil være glade for, og derudover opfatter de det som et forslag, der vil gøre mindre ondt end så meget andet,« siger han med henvisning til nedskæringer i den offentlige sektor, dagpenge- og efterlønsreformer.
LO-formand Harald Børsting erklærer sig »meget glad« for samarbejdet med partierne og afviser, at der er tale om, at LO genoptager det bristede ægteskab med Socialdemokraterne:
»Det er også meget mere ligeværdigt, end det har været længe. Men det er ikke det samme som et nyt giftermål. De tider, hvor de havde vetoret over, hvad der skete hos os, er for længst forbi,« siger han.

12-13: S og SF vil stavsbinde veluddannede unge Leder på bagsiden

