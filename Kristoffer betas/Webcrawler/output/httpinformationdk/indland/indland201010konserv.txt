Konservativt skoleforslag afvises blankt
De konservative vil give læreruddannelsen mere indhold og prestige ved at gøre den til en  fem-årig universitets-uddannelse. Både Dansk Folkeparti og Socialdemokraterne afviser blankt. Venstre  er tavs


 Samme uge, som undervisningsminister Tina Neder- gaards (V) og statsminister Lars Løkke Rasmussens (V) forsøg på at skabe et 'partnerskab om folkeskolen' kuldsejlede, melder de konservative sig på banen med et helt andet forslag til at styrke folkeskolen:
Læreruddannelsen skal flyttes ind på landets universiteter og gøres til en fem-årig kandidatuddannelse. Det siger de konservatives formand Lene Espersen.
»Vi har det problem, at det er svært at rekruttere studerende til seminarierne. Derfor vil vi genskabe respekten for lærergerningen. I Finland er det en universitetsuddannelse - og dét er efter min mening en medvirkende årsag til, at mange synes, at det er en fin uddannelse at vælge,« siger Espersen, der havde inkluderet forslaget i sin tale på Konservatives landsråd i Aalborg i weekenden.
'Ødelæggende'
Det er ikke første gang, at de konservative kræver læreruddannelsen 'akademiseret'.
Konkret forestiller de sig, at seminarier kan løftes ind på nyoprettede fakulteter på ét af universiteterne - og på sigt også udvides fra fire-årige til fem-årige uddannelser. Det vil betyde et opgør med hele det system af seminarier på de såkaldte professionshøjskoler, som er gældende  i dag, og som skiftende Venstre-ministre har været ansvarlige for at indrette.
Formanden for seminarielærerne i Dansk Magisterforening, Hans Beksgaard, ryster på hovedet over det konservative forslag. Det er så kort tid siden, at lærer- uddannelsen sidst blev ændret for at styrke fagligheden, at de første studerende efter den nye ordning endnu ikke er færdiguddannede, påpeger han.
»Politikerne ødelægger læreruddannelsen ved hele tiden at bruge den som kastebold, når de skal markere sig med hurtige meldinger,« siger Hans Beksgaard.
Også Dansk Folkepartis uddannelsesordfører, Marlene Harpsøe, henviser til, at læreruddannelsen næsten lige er lavet om. Hun afviser blankt det konservative forslag:
»Det er et dårligt argument og en elitær tankegang, at en uddannelse bliver finere, bare fordi den ligger på universitetet. Skal alle mulige andre uddannelser som for eksempel håndværker- uddannelserne også hæves til universitetet for at få flere til at vælge dem?,« spørger hun.
S: Regeringens skyld
Socialdemokraternes uddannelsesordfører, Christine Antorini, mener, at de konservative griber fat det helt forkerte sted, hvis de virkelig vil gøre læreruddannelsen mere populær og få de dygtigste unge til at søge den:
»Det viser, hvor useriøst de konservative tager skoledebatten. Op igennem 90'erne var læreruddannelsen en af de mest populære uddannelser. Men det er lykkedes for regeringen at tale folkeskolen og læreruddannelsen helt ned under gulvbrædderne,« siger hun.
Fra Venstre er der tavshed om K-forslaget. Hverken undervisningsminister Tina Nedergaard eller uddannelsesordfører Anne-Mette Winther Christiansen ønskede i går at kommentere det.


