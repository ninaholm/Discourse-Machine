En voldtægtsforbryder har da indvandrerbaggrund
Når kvinder går til politiet for at anmelde en opdigtet voldtægt, beskriver de typisk gerningsmanden som 'indvandrer'. Ifølge en ny ph.d.-afhandling er det et billede på en udbredt tankegang i samfundet - nemlig den, at en forbryder har anden etnisk baggrund end dansk
Det stereotype billede af en voldtægtsforbryder er, at det er en mand med indvandrerbaggrund. Det fik tre unge mænd fra Fredericia at føle, da de først blev dømt for en voldtægt ved byretten, men siden blev pure frikendt under stor mediebevågenhed ved Vestre Landsret i Viborg.


 Vi har tilsyneladende en ganske bestemt opfattelse af, hvordan en voldtægtsforbryder ser ud.
Det skriver sociolog Marie Bravik Heinskou i sin ph.d.-afhandling En kompleks affære - anmeldte voldtægter i Danmark, som hun forsvarede i går.
Afhandlingen er baseret på en undersøgelse af 95 anmeldte voldtægter i Københavns Kommune i 2003.
Marie Bravik Heinskou forklarer, at de kvinder, der anmelder en falsk voldtægt, har tendens til at udpege en mand af anden etnisk herkomst som gerningsmand.
»Forestillingen om den perfekte forbryder knytter sig til nogle stereotype forbryderbilleder, vi har. Ofte en mand af anden etnisk oprindelse. Det er resultatet af den forbryderopfattelse, vi har,« fortæller hun.
Anmeldelser er porno
Marie Bravik Heinskou har dokumenteret, at der i kvindernes falske anmeldelser er en særlig måde at fremlægge de opdigtede historier om, hvordan voldtægten foregik,
»Anmeldelserne indeholder fortællinger, der bærer præg af en form for fortællemæssig æstetik. Mændene med etnisk baggrund bliver eksponenter for det rå og maskuline, mens kvinderne bliver eksponent for det modsatte.«
Flere af de fortællinger, som bliver afgivet i anmeldelserne, er små erotiske historier på grænsen til det pornografiske:
»De kan bære præg af at være pornografiske semi-krimifortællinger, som fortæller om noget, der er seksuelt grænseoverskridende, men hvor kvinden ofte er viljestærk og kæmper sig fri fra de voldsomme, overgribende mænd, som ofte har anden etnisk baggrund.«
Ifølge Marie Bravik Heinskou, er det et billede på tankegangen i samfundet.
»Sådanne fantasier opstår på baggrund af større kulturelle fortællerammer, som vi bliver givet til at fortælle sådanne fantasier ud fra. Og de er samfundsmæssigt betingede.«
Fjendebillederne
Professor fra institut for tværkulturelle og regionale studier på Københavns Universitet, Jørgen Bæk Simonsen, er af den opfattelse, at diskursen om de fremmede er blevet væsentlig mere fjendtlig siden 11. september 2001.
Og den diskurs kan fremavle fjendebilleder.
»Jeg har bidt mærke i, at medierne fremhæver folk af anden etnisk herkomst, hvis en forbrydelse er begået af dem. Og den politiske terminologi er inficeret af en dæmonisering af islam.«
Ifølge Jørgen Bæk Simonsen finder dæmoniseringen sted i hele det politiske spektrum. Fra Dansk Folkeparti, til Enhedslisten:
»Tidligere snakkede man jo om, at det primært var Dansk Folkeparti, der stod for den slags dæmoniseringer. Men tænk på Villy Søvndals udbrud mod Hizb ut-Tahrir og dele af Enhedslistens reaktioner mod Asmaa Abdol Hamids kandidatur.«


