Måske ny kræftbehandling



To civilingeniørstuderende på Aarhus Universitet er lykkedes med at transportere antistof ind igennem cellemembraner. Det betyder, at man nu har mulighed for at slå kræftformer ihjel.
»Vi arbejdede med et antistof til behandling af leukæmi, som er kendetegnet ved at have nogle særligt levedygtige celler. Vores mål var at få antistoffet til at sætte sig fast på kræftcellen og se, hvilken effekt det kunne få på den medicinske behandling. Men så opdagede vi ved et tilfælde, at vi rent faktisk kunne få antistoffet helt ind i cellen og virke,« siger Lasse Kjellerup til Aarhus Universitets nyhedssite.
Kjellerup er netop dimitteret som civilingeniør.
Denne opdagelse videreudvikler immunbehandlingen, som forskere har udvist stor interesse for. Den form for behandling har været et alternativ til kemoterapi, for at undgå bivirkningerne ved kemoterapien. Førhen har immunterapien kun kunnet ramme ydersiden af kræftcellerne, og ikke komme ind til kernen for at slå kræften ihjel – men med den nye opdagelse kan dette problem være løst.

