'I fremtiden vil jeg græde mindre...'
Folkeskolens elevplaner er ikke bare en faglig rettesnor, men kommer i høj grad til at handle om elevernes personlige egenskaber, viser nyt speciale. Men den detaljerede beskrivelse gør det sværere for eleven at leve op til de mange krav, og øger risikoen for lavt selvværd


"Jeg er i hvert fald kommet til at tænke mere over det at gå i skole ... nu hvor jeg er blevet beskrevet."Sådan lyder en elev i 6. klasses beskrivelse af mødet med elevplaner i Jesper Larsens speciale, der er lavet på pædagogisk psykologi på Danmarks Pædagogiske Universitetsskole (DPU).Han har via interview med lærere og elever på flere skoler, analyse af elevplaner og lovstof undersøgt, hvordan planerne i folkeskolen beskriver den enkelte elev, og hvad de beskrivelser fører til.Elevplaner er ingen ny opfindelse. Især elever med faglige problemer er blevet beskrevet skriftligt igennem en længere årrække, men fra 2006 blev det obligatorisk for lærerne at lave elevplaner for alle elever i alle fag. Men idet beskrivelsen af eleven rykker ind blandt det store flertal af børn, så kommer elevplanerne også til at beskrive, hvad der skal til for at være normal."Elevplanerne siger ikke bare noget om elevernes faglige niveau, men beskriver enormt detaljeret, om børnene er søde, interesserede, hjælper de andre børn, tager ansvar og har arbejdsdisciplin. På den måde kommer de til at beskrive, hvordan idealeleven ser ud," forklarer Jesper Larsen og understreger, at beskrivelsen af elevens mere personlige og sociale kompetencer ikke er et krav fra ministeriets side.Selv om lærerne generelt gør sig umage for at skrive elevplanerne i en positiv tone, så mener Jesper Larsen, at det er problematisk, når elevfiguren trækker på så mange komponenter, mener han:"Risikoen for at falde igennem er langt større, når du skal vurderes på så mange områder, fordi de færreste børn kan leve op til det hele."Demokratisk valgBåde lærere og elever giver udtryk for, at de ser elevplaner som en hjælp til at blive opmærksom på, hvad de skal blive bedre til. Lærerne er dog ikke meget for at udstikke ordrer til eleverne om at få styr på det eller andet."Folkeskolen er gennemsyret af en demokratisk tankegang, så lærerne inddrager i høj grad eleverne i beslutninger, der vedrører elevens fremtidige læring. Herved kommer den pædagogiske praksis til at befinde sig i et krydsfelt mellem den centrale målstyring og elevens selvstyring," fortæller Jesper Larsen.Rent pædagogisk er det en stor fordel, at eleverne selv er med til at bestemme, hvad de vil arbejde på at ændre.Jesper Larsen kalder det en form for selvteknologi, hvor eleverne får et medansvar via selvevaluering og individuelle samtaler med læreren."Metoden indbyder til, at børnene tager ansvar, men lægger ikke op til diskussion af, hvordan de vil tage ansvar. Omvendt kan ansvaret ikke vælges fra, fordi elevplanerne jo også er en del af et centralt styringsværktøj," siger Jesper Larsen.Men hvor går grænsen for, hvad eleverne selv skal arbejde med?En elev skriver for eksempel: "I fremtiden vil jeg græde mindre." Det er et problem at græde for meget, og det tager eleven på sig, fordi elevplanen lægger op til, at eleverne i høj grad skal være med til at administrere og styre sig selv i forhold til de gældende normer, forklarer Jesper Larsen:"Det er et eksempel på, hvor bred beskrivelsen af børnene er, og jeg mener, det er vigtigt at være opmærksom på, hvad der sker, når elevplanerne beskriver børnene så detaljeret. At beskrive et andet menneske kræver en høj grad af sproglig bevidsthed, fordi de ord, vi vælger, har stor betydning for børnene selvforståelse."To piger i undersøgelsen siger f.eks., at de har fået et mere tydeligt billede af deres negative sider. Og konsekvensen af de meget detaljerede beskrivelser af børn kan blive et lavt selvværd og ringe motivation, hvis børnene vedvarende får at vide, at de græder for meget eller ikke hjælper deres klassekammerater nok, forklarer Jesper Larsen."Man bliver fredløs, når det personlige bliver offentligt. Derfor bliver skolen og lærerne nødt til at finde en grænse for hvor meget selvbiografi, der skal være i elevplanerne i forhold til den faglige vurdering," siger Jesper Larsen.MiskmaskDe personlige evner og karakteristika har sneget sig ind i elevplanerne, fordi lærerne er opfostret med ideen om, at der er flere kompetencer end at kunne skrive, regne og læse, og at barnet får lært mest, hvis det bliver inddraget og får ansvar for egen læring, forklarer Jesper Larsen.Elevplaner og nationale test handler derimod om helt objektivt at måle, hvor godt barnet klarer sig i forhold til det krævede niveau.Kombinationen af de to tankegange i elevplanerne fører til et miskmask mellem en evaluering af hele elevens personlighed og en objektiv måling af elevens faglige præstationer, mener Jesper Larsen."Vi får elever, som har lært, at det ikke er nok at kunne præstere noget fagligt, men at du skal investere hele din personlighed. Det risikerer at føre til, at barnet bliver ansvarlig for sin egen succes og dermed også årsag til sine egne fejl. En alternativ tilgang i elevplanen kunne være, at eventuelle vanskeligheder ikke udelukkende placeres hos eleven, men ligeledes i en beskrivelse og analyse af elevens aktuelle læringsmiljø. Herved forstås eleven ikke udelukkende individuelt, men også i relation til omgivelserne," slutter Jesper Larsen.
