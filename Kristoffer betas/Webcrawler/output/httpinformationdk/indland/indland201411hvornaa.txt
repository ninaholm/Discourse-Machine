Hvornår holdt autoritet op med at være et fyord?
Over en bred kam kritiseres den antiautoritære opdragelse for at gøre børnene syge af for meget ansvar, og Skandinavien betragtes ikke længere som et pædagogisk foregangsland. Visse lommer holder dog stand, f.eks. på læreruddannelsen, hvor Frederik Fischer oplever, at straf- og konsekvensfortaler Niels Egelund stadig er politisk ukorrekt
’Hvis man står over for noget, som ikke fungerer i undervisningen, så oplever jeg, at det bestemt ikke er god tone på seminariet at sige, at fejlen ligger hos eleverne, fordi de er dårligt opdraget hjemmefra f.eks. Det må heller ikke være en løsning at sanktionere,’ siger lærerstuderende Frederik Fischer.


 Da den svenske psykiater David Eberhard tidligere på året udgav sin bog, Hur barnen tog makten, om hvordan svenske børn har udviklet sig til være »små tyranner«, fordi forældrene betragter dem som kompetente nok til selv at vide, hvornår de skal i seng, og hvad de vil spise, lå det ikke i kortene, at den skulle blive omtalt så langt væk som i Kina og Brasilien. Men trods sit mellemværende med svenske forældre trak bogen altså overskrifter internationalt, og bl.a. britiske aviser skrev, at ikke alt var lige rosenrødt i det pædagogiske foregangsland Sverige, hvor man længe havde brystet sig af den inddragende opdragelse.
»Det, at det var en svensker, der sagde, at vi er gået for langt i den antiautoritære og inddragende opdragelse, var opsigtsvækkende, fordi de skandinaviske lande ses som og på mange måder stadig er pædagogiske foregangslande. Men problemet er, at vi har drevet det for langt. De antiautoritæres antiautoritære børn har så at sige fået dobbelt dosis. I deres generation har der, modsat tidligere, ikke været nogen autoritet at gøre oprør imod. Alt er tilladt, og de overlades ansvaret for deres egen opdragelse. Hvordan kan de så gøre oprør på andre måder end at vende det indad og blive ulykkelige,« siger David Eberhard bl.a. med henvisning til en undersøgelse, der viser, at svenske børn som 11-årige er de lykkeligste i verden, mens de som 15-årige er de mindst lykkelige.
»Der er meget godt i at være inddragende og i øjenhøjde med børn, men det betyder også, at forældre kommer til at bilde deres børn ind, at de er kompetente nok til at stille krav og få alt det, de peger på. Når de så møder modgang og finder ud af, at det ikke er sandt, får de problemer.«
Eberhard retter i sin bog kritik af den danske familieterapeut Jesper Juul, der er i Skandinavien og resten af verden er kendt for bestselleren, Dit kompetente barn. Det samme gør de to nordmænd, filosoffen Arne Johan Vetlesen og Per Bjørn Foros, i bogen Angsten for opdragelse omtalt i Information i sidste uge. I onsdags svarede Jesper Juul så igen her i avisen i den opblussede debat om, hvem der har ansvaret for, at børn og unge i »konkurrencesamfundet« får flere og flere psykosociale og eksistentielle problemer. Juul angrede ikke, men gav tværtimod kritikere ret i, at noget var galt. Ifølge Juul skyldes det dog selvoptagede forældre, der jagter det perfekte liv.
Men hvordan er det gået til, at det, der for bare få år siden var den rigtige opdragelse, nu er blevet den helt forkerte? Hvordan gik det til, at Jesper Juuls bestseller hos mange har fundet en afløser i mentalitetshistorikeren Henrik Jensens bog om autoriteternes forfald i Det faderløse samfund, som Berlingskes blogger og chefredaktør Tom Jensen skrev i en klumme, hvor han glædede sig over den nye kamp mod det pædagogiske »uvæsen« og den » mig-kultur«, der har ført til det »ego-prægede kaos, som mange folkeskolelærere døjer med i dag«.
Grinet ud
Hvis man spørger professor Niels Egelund, der herhjemme om nogen har personificeret opgøret med 68’ernes antiautoritære pædagogik og børnenes selvbestemmelse både i hjemmet og i klasseværelset, oplever også han en stigende interesse internationalt for problemerne i den skandinaviske opdragelsestradition, selv om dansk demokratiforståelse og ideer om medborgerskab stadig eksporteres til lande som Singapore. Men forståelsen har været lang tid undervejs. Da Niels Egelund i midten af 1990’erne kommenterede den såkaldte uro-undersøgelse – der viste, at en tredjedel af lærerne vurderede, at der var for meget uro i klasserne – og bl.a. foreslog mere disciplin og lærerautoritet, blev hans forslag latterliggjort i bedste sendetid på DR, husker han. I en nyhedsudsendelse blev hans budskab skåret ned til, at det, der skulle redde den danske folkeskole, var, at eleverne skulle rejse sig for læreren.
»Siden har man erkendt, at den er gal med disciplinen i folkeskolen, og svaret er bl.a. den såkaldte klasseledelse, som nu er udbredt praksis, men som bare er et pænere ord for, at autoriteten er tilbage i den danske folkeskole,« siger Niels Egelund, der tidligere har gjort sig til talsmand for, at de muligheder, skoleledere har for at bruge sanktioner og straf over for eleverne, bør tages langt mere i brug, end tilfældet er i dag, hvor de fleste skoleledere afviser den form for konsekvenspædagogik.
Blandt dem, der tidligere kæmpede indædt mod den gammeldags, institutionelle autoritet, var også tidligere dekan på Danmarks Pædagogiske Universitet, professor Lars Qvortrup. Men også han ser forandringer i autoritetsbegrebet.
»Vi har set, at såkaldt svage børn, der har svært ved at orientere sig i det komplekse fællesskab, som følger af den antiautoritære pædagogik, klarer sig dårligere fagligt. De har problemer med at håndtere det såkaldte forhandlingsfællesskab, og det er tit det, der sker, hvis man vil være antiautoritær: Så styrer man efter en anden form for autoritet, nemlig forhandlingskompetencen. Men det skaber jo ikke ro i en klasse, at man skal være bange for en forælder eller en lærer, som man var det i gamle dage,« siger Lars Qvortrup.
Han mener, at autoriteten har fundet en tredje vej, hvor man opnår autoriteten i form af de kompetencer, man besidder:
»Det, der skaber ro, er, at læreren har kompetencerne til at lede en klasse, skabe klarhed og struktur og sætte mål op for undervisningen.«
Men på trods af udviklingen hen imod et fastere autoritetsideal er der stadig en udbredt ambivalens i forhold til at tale om autoritet blandt både forældre, pædagoger og lærere, mener Qvortrup.
»Det skyldes for det første, at opgøret om opdragelsen er et generationsopgør. Det er de unge, der ikke er bange for at sige autoritet. Og det er de ældre – bortset fra en række debattører og psykologer – som stadig hylder de idealer fra 1970’erne og 1980’erne, jeg selv engang var en del af, som stadig får ondt, når vi hører autoritetsbegrebet blive genindført. Men det er en misforståelse, at jeg – fordi jeg hylder den professionelle autoritet – også dermed hylder den autoritære autoritet. Det er en fejlslutning,« siger han.
Idealer står i vejen
Men det er lige præcis de ideale forestillinger om det moderne, professionelle autoritetsbegreb, der kommer til kort, når man som ung lærerstuderende møder virkeligheden i et klasseværelse, mener lærerstuderende Frederik Fischer, der læser på UCSJ i Roskilde, og som både før og under sin uddannelse har arbejdet som vikar i folkeskolen.
De ideale forestillinger betyder nemlig, at det pr. definition er undervisningen og dermed læreren selv, der er noget galt med, hvis børnene er urolige, oplever Frederik Fischer.
»Hvis man står over for noget, som ikke fungerer i undervisningen, så oplever jeg, at det bestemt ikke er god tone på seminariet at sige, at fejlen ligger hos eleverne, fordi de er dårligt opdraget hjemmefra f.eks. Det må heller ikke være en løsning at sanktionere. I stedet skal man analysere sin egen didaktik og læringsaktiviteter og finde fejlen hos sig selv, hvis eleverne larmer eller simpelthen forlader undervisningen. Så er det fordi, den er for kedelig,« siger Frederik Fischer, der for tiden er i praktik på en skole i Viby Sjælland.
Forleden var Frederik Fischer til konference på Danmarks Pædagogiske Universitetsskole, hvor han fra tilhørerpladserne kommenterede netop diskussionen om for eller imod mere disciplin i folkeskolen. Og Frederik Fischer vakte opsigt, da han rejste sig i forsamlingen af pædagoger, lærere og forskere og sagde, at undervisning uden mere disciplin var en utopi:
»Ude på seminariet er Niels Egelund på det nærmeste forbudt, mens Helle Plauborg (forsker, der mener, at uro kan være en feedback til læreren om, at undervisningen ikke fungerer, red.) er idealet. Men jeg har været i praktik tre gange og arbejdet som vikar i folkeskolen, og jeg oplever, at ni ud af ti gange er man altså nødt til at bruge Niels Egelunds værktøjskasse.«
F.eks. har Frederik Fischer oplevet, at tre elever i en klasse var på vej ud af et vindue, inden han overhovedet var kommet i gang med sin undervisning.
»Jeg har også fået at vide, at jeg er en »fucking bøsserøv«, fordi jeg havde en bestemt T-shirt på eller en bestemt frisure. I sådanne situationer er det jo ikke altid nok bare at kigge på min læringsledelse, eller om jeg nu også tager hensyn til forskelligartede intelligenser eller elevernes køn og baggrund. Det får man jo slet ikke chancen for, og jeg ville ønske, at det var legitimt at sanktionere, så man fik mulighed for at skabe ro for bagefter at kunne udfolde den autentiske, spændende undervisning. Men man må heller ikke uddele sanktioner, det er der en form for kulturel modstand imod, og det ses som et svaghedstegn,« siger han og understreger, at han ikke mener, at noget er mere rigtigt end noget andet. Han efterlyser blot, at ensidigheden og berøringsangsten bliver udfordret på seminariet.
»Man kan bruge det billede, at hvis man ser læreruddannelsen som en troldmandsskole, så er der en mørk magi, man ikke må bruge. Det er Niels Egelund, som slet ikke optræder i undervisningen på seminariet eller i den litteratur og de artikler, vi præsenteres for, til trods for at han i den offentlige debat er en af de mest citerede forskere. De eneste gange, jeg har hørt ham nævnt, er i forbindelse med sarkastiske bemærkninger om ham. Man må ikke tilkendegive, at man har et konservativt syn på lærerrollen og disciplin i skolen. I hvert fald ikke, hvis man vil trives der, have gode karakterer og anerkendes af underviserne,« siger han.
Ikke overraskende giver Niels Egelund ham ret.
»Der er nok forskel på seminarierne, men i hvert fald møder jeg stadig modstand, når jeg er ude og undervise lærerstuderende. Ikke kun hvad angår disciplin, men også når jeg som formand for Pisa-konsortiet, fortæller om Pisa-test,« siger han.
Mere ideologi end pædagogik
Men hele debatten om opgøret med den antiautoritære opdragelse handler meget mere om ideologi end pædagogik, mener Eva Gulløv, der er lektor ved Institut for Uddannelse og Pædagogik, Aarhus Universitet, hvor hun blandt andet forsker i opdragelsesformer.
»Der er mange, der argumenterer for ikke bare mere autoritet, men en mere autoritær opdragelse med tydelighed, konsekvens, og at det er de voksne, der har retten til at bestemme, fordi vi skal passe på, at børnene ikke bliver for grænseløse, usikre eller selvfede. Det gælder både i forhold til skoler og daginstitutioner og forældrene. Men jeg oplever faktisk ikke, at der mangler autoritet, når jeg er ude og lave observationer af børn i dag. Den dialogbaserede opdragelse er jo ikke uden autoritet. Men det er nogle andre virkemidler, man bruger,« siger Eva Gulløv.
Hun ser snarere debatten som et led i det, hun kalder et opgør med »en humanistisk og demokratisk tænkning«, der har fyldt meget de seneste 30 år:
»Der er tale om en bredere tendens til at indføre tydeligere regulering og kontrol f.eks. i forhold til lov og orden, som også rammer det pædagogiske felt, og måske netop her, fordi pædagogikken har været symbolet på den humanistiske og tolerante linje, som samfundet tidligere har brystet sig af som ideal,« siger hun og fastholder, at hun mener, at argumentet om at reinstallere den voksne som en tydelig autoritet hviler på et forkert grundlag.
»Det billede af børn, der overlades til at bestemme alt for meget i anliggender, de er alt for små til, genkender jeg slet ikke. Tværtimod ser jeg børn, der er i stand til at forhandle og forventer at blive hørt på i forhold til ting, der vedrører dem selv. Det er en anden børnekarakter end for to generationer siden, men at det skulle være et entydigt problem, kan jeg ikke konstatere i min forskning. Jeg ser ikke børn, der over en bred kam er usikre eller ikke kender reglerne. Og uroen i klasserne ser jeg ikke nødvendigvis som et udtryk for utydelige forældre, men snarere et udtryk for de undervisningsformer, vi har introduceret, som netop lægger vægt på, at børnene skal være involverede og deltage aktivt i forskellige projekter. Samt at der er mange flere børn i klasserne i dag end tidligere,« siger Eva Gulløv.
Hvordan oplever du forældrerollen i dag? Hvilke forventninger møder samfundet dig med, og er de anderledes end dengang dine egne forældre skulle opdrage dig? Har nutidens børn, de forældre, de fortjener? Send os dit svar via dette link. Vi publicerer de bedste her på information.dk

