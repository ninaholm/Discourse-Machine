Dom sår tvivl om udvisninger



Risikoen for tortur er så stor, at Danmark ikke kan udvise to tunesere, der sidder fængslet for mistanke om mordplaner på den danske tegner Kurt Westergaard. Det står klart efter Den Europæiske Menneskerettighedsdomstol i dag afsagde dom, der nægter Italien muligheden for at udvise en terrormistænkt tuneser, fordi han risikerer tortur i hjemlandet. Ifølge generalsekretær i Amnesty International Lars Normann Jørgensen er der en parallel til den danske sag: "Der er nu ingen form for tvivl om, at de to tunesere aldrig vil kunne udvises fra Danmark, fordi dommen er absolut og slår fast, at det vil være i strid med den europæiske menneskerettighedserklæring," siger han.
