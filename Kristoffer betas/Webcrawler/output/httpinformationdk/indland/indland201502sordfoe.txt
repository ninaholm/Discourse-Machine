S-ordfører: Terrorangreb i Paris kan få betydning for internetlogning
It-ordfører Karin Gaardsted (S) siger, at terrorangrebet i Paris kan få indflydelse på, om regeringen vil genindføre den afskaffede og omstridte logning af alle danskeres brug af internettet
 Socialdemokraternes it-ordfører, Karin Gaardsted, er personligt ikke nervøs for at indføre mere overvågning. Men ’det handler om, hvordan borgerne i Danmark opfatter det. Jeg mener, at det er en svær balance at finde ud af, hvad der er nødvendigt og unødvendigt at overvåge’, siger hun.


 For omkring et halvt år siden afskaffede regeringens daværende justitsminister Karen Hækkerup (S) logning af alle borgeres brug af internettet.
»Og så skal der selvfølgelig noget til, før det bliver genindført. Vi havde jo gode grunde til at sige, at det ikke var nødvendigt,« siger Socialdemokraternes it-ordfører, Karin Gaardsted, i dag.
En række organisationer – blandt andre Dansk Industri, Dansk Erhverv og brancheorganisationen Teleindustrien – bad i går den nuværende justitsminister Mette Frederiksen (S) om at skrinlægge eventuelle planer om at genindføre overvågningsredskabet.
Men siden internetlogningen blev afskaffet, er der blevet begået alvorlige terrorhandlinger i Paris, påpeger Karin Gaardsted.
»Det gør selvfølgelig, at regeringen bliver nødt til at sige, at hvis politiet har brug for flere redskaber, så skal vi også være villige til at se på det.«
– Fra flere dokumenter fra Rigspolitiet ved vi, at de ønsker sig sessionslogning tilbage. Vil I give dem det?
»Nu skal det først til forhandlinger i Justitsministeriet, og jeg kan ikke sige, hvad beslutningen bliver. Men jeg kan sige, at vi selvfølgelig er indstillede på at give politiet de redskaber, som er nødvendige. Men på den anden side så er jeg også ret sikker på, at vi ikke vil give dem ting, som man ved nærmere vurdering kan sige ikke er nødvendige.«
Ikke selv nervøs for overvågning
– Spiller hensynet til borgerne overhovedet ikke ind, eller er det kun politiets ønsker, der afgør, om I vil genindføre det?
»Selvfølgelig er det en balancegang. Jeg er sikker på, at der bliver taget hensyn til begge dele. Vi skal jo ikke gå i panik og indføre adgang til overvågning alle mulige steder. Vi skal gøre det klogt, og det er også derfor, at man ikke bare lige handler med få dages varsel.«
– EU kan være på vej med nye regler på området, efter det gamle logningsdirektiv blev kendt ugyldigt i april sidste år. Hvorfor ikke vente indtil man på EU-plan har grundlaget på plads, så man ikke risikerer at skulle ændre reglerne endnu en gang?
»Det kan jeg heller ikke sige, at man ikke gør. For det er jo ikke færdigt endnu. Jeg er da sikker på, at man undersøger, hvornår det direktiv kommer fra EU.«
– Tidligere har der været fremvist tre eksempler, hvor politiet havde brugt sessionslogning. To af de eksempler blev efterfølgende skudt ned. Kan det overhovedet blive et praktisk anvendeligt redskab?
»Jeg kan ikke se nogen grund til, at vi skal gøre det, hvis det ikke har nogen virkning eller ikke bliver brugt. Men jeg kan heller ikke vurdere, hvad politiet har brug for. Det er derfor, at det her tager lidt tid.«
– Hvordan har du det personligt med at skulle indføre overvågning, som vil omfatte alle danskere, men som kun skal bruges mod et fåtal?
»Personligt er jeg ikke så nervøs. Men det handler ikke om min person. Det handler om, hvordan borgerne i Danmark opfatter det. Jeg mener, at det er en svær balance at finde ud af, hvad der er nødvendigt og unødvendigt at overvåge.«
Det har ikke været muligt at få en kommentar fra ordførerne fra hverken Venstre eller Radikale Venstre.

