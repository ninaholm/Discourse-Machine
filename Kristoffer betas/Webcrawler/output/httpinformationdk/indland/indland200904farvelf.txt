Farvel Fogh ...
Trods tyrkiske protester tegnede fredag aften til at blive en fest for Fogh. Lykønskningerne stod i kø, allerede før jobbet var i hus. Nu venter en ny dansk regering


 Med den tyske kanslers officielle overbevisning om, at NATO-topmødet allerede i aftes kunne udpege alliancens nye generalsekretær, synes posten så godt som hjemme for Anders Fogh Rasmussen. 
Han ankom til fredagens festmiddag side om side med USA's Barack Obama, Tysklands Angela Merkel og Frankrigs Nicolas Sarkozy. En NATO-talsmand varslede pressemøde kl. 23. Kun tyrkerne har rynket på næsen af Foghs kandidatur. Så sent som i går middag gentog den tyrkiske premierminister Erdogan sin personlige modvilje mod Fogh, men på Christiansborg stod politiske mod- og medspillere alligevel parat med lykønskninger.
"Jeg er meget tryg ved, at han nu skal være embedsmand, for så skal han huske på, at det er politikerne, der bestemmer," sagde SF's Villy Søvndal.
En overbevist Pia Kjærsgaard kaldte det "rigtig flot, at Danmark får en stor international toppost". Hun tror, at Fogh bliver rigtig god, og betoner, at kun Tyrkiet er lunken:
"Vi har et godt ry, selv om venstrefløjen gerne vil give udtryk for noget andet," sagde DF-formanden.
S: Varmt tillykke
Helle Thorning-Schmidt (S) hæftede sig ved, at Fogh på posten vil gavne NATO's indsats i Afghanistan.
"Jeg ønsker ham varmt tillykke," lød det fra Thorning. 
Ved redaktionens afslutning havde Fogh og den danske delegation endnu ikke kunnet lade champagnepropperne springe, men alle pile pegede i retning af, at Danmark i dag til morgen vågner op til nyheden om, at Fogh er ny generalsekretær for NATO.
Nu venter så udnævnelsen af en ny statsminister og en række nye ministre. I aftes meddelte velfærdsminister Karen Jespersen (V), at hun stopper som minister, når en afløser er fundet. Dermed er mere end finansministerposten ledig, når Lars Løkke skal sammensætte sit hold.

