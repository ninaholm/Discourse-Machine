Carlsen i knusende sejr mod Anand
Nordmanden vandt Masters Final efter omkamp mod Caruana


 Meget overraskende så det længe ud til at den 20-årige Fabiano Caruana ville vinde den superstærke Master Final-turnering. Han førte klart efter første turnus i Sao Paolo, men da man rykkede til Bilbao, kom Magnus Carlsen i lyntempo, slog både italieneren og verdensmesteren Anand – og efter de ti runder havde man denne slutstilling (med fodboldpoints): 1. Carlsen, 17 p. 2. Caruana, 17 p. 3. Aronian, 11 p. 4. Karjakin, 10 p. 5. Anand, 9 p. 6. Pons, 8 p. Carlsen og Caruana spillede derefter lynskak om førstepladsen – her var nordmanden suveræn og vandt ubesværet 2-0.
Anand var en skygge af sig selv. Hans ni points blev opnået i form af ni remiser. Han vandt altså ikke et eneste parti – og nederlaget mod Carlsen var til at tage og føle på. Da hvid blæste til angreb, blev den indiske verdensmester fejet af brættet:
1.e4 c5 2.Sf3 d6 3.Lb5+ ...
Carlsen spiller alt muligt i åbningen.
3. - Ld7 4.Lxd7+ Dxd7 5.c4 Sf6 6.Sc3 g6 7.d4 cxd4 8.Sxd4 Lg7 9.f3 Dc7 10.b3 Da5 11.Lb2 Sc6 12.0–0 0–0 13.Sce2 Tfd8 14.Lc3 Db6 15.Kh1 d5 16.Sxc6 bxc6 17.De1 Tdc8 18.e5!
Se diagrammet.
Here we go! I resten af partiet synes der ligefrem at være klasseforskel!
18. - Se8 19.e6! fxe6 20.Sf4 Lxc3 21.Dxc3 d4 22.Dd2 c5 23.Tae1 Sg7 24.g4! - sort snøres sammen - Tc6 25.Sh3!
Planen er gribende enkel: Dh6 og Sg5 vil fremkalde matmuligheder.
25. - Se8 26.Dh6 Sf6 27.Sg5 d3 28.Te5 - (truer med det snedige 29.Sxh7 Sxh7 30.Dxg6+ og tæppe) - Kh8 29.Td1 Da6 30.a4 ...
Og Anand opgav. Carlsen var naturligvis meget tilfreds med dette parti - ikke mindst med den omstændighed, at verdensmesteren måtte opgive i en stilling, hvor han materielt var foran med en bonde. Men han var hjælpeløs over for 31.Txd3, hvorefter Carlsen placerer begge tårne i e-linjen og inhalerer begge de sorte bønder der. Plukke, plukke dugget strå ...
Efter turneringen har Carlsen øget sit forspring på verdensranglisten til 2.848, ny personlig rekord. Aronian er på andenpladsen med 2.815, Kramnik nr. 3 med 2.795, Radjabov nr. 4 med 2.790, Caruana nr. 5 med 2.787, Anand og Karjakin på en delt 6. plads med 2.775.
Carlsen er nu kun tre points fra Kasparovs legendariske rekord på 2.851 – faktisk ville han have passeret denne milepæl, hvis han havde slået Aronian (med sort) i sidste runde. Men det er kun et spørgsmål om tid, inden det sker.

