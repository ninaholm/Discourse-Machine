Strået, der knækkede kamelens ryg
Søren Gade har overlevet en lang række skandalesager i sin tid som forsvarsminister, men sagen om, hvem der afslørede Jæger-korpsets udsendelse til Irak, blev dråben, der fik bægeret til at løbe over for den mest populære forsvarsminister nogensinde


»En sorgens dag. Et stort tab for Danmark. Du har været helt fantastisk. Respekt! Jeg er bestemt ikke fan af denne regering, men du har vist dig som en guttermand.«Roserne regner ned over den mest populære forsvarsminister, Danmark nogensinde har haft. Trods opbakning fra 85 procent af vælgerne har den 47-årige Søren Gade valgt at trække sig fra posten som forsvarsminister  - og helt ud af dansk politik.I sit kølvand efterlader han en lang række skandaler, som han på forunderlig vis har formået at overleve takket være et naturtalent for kommunikation og forhandling.Det seneste halve år har den medfødte teflon imidlertid svigtet. I september fremstod han med egne ord som en »klaphat«, efter det kom frem, at en medarbejder i Forsvarskommandoen havde udarbejdet en falsk arabisk oversættelse af Thomas Rathsacks kontroversielle bogJæger - i krig med eliten. Og for fire uger siden ramte den såkaldte lækage-sag ham så - med beskyldninger om, at hans nærmeste medarbejder, pressechef Jakob Winther, havde lækket fortrolige oplysninger om Jægerkorpsets udsendelse til Irak i 2007. Det blev strået, der knækkede kamelens ryg.En belastningBag Søren Gades beslutning om at trække sig ligger tilsyneladende en personlig erkendelse af, at han efterhånden var blevet en belastning for både regeringen og Forsvaret. Det fremgår af den afskedserklæring, han i går offentliggjorde på Forsvarsministeriets hjemmeside.»Den vigende tillid, som jeg oplever fra nogle af mine politiske kollegaer, betyder også, at jeg føler, at min person kan komme til at stå i vejen for, at det nye brede forsvarsforlig kan blive implementeret på bedst mulig vis,« skriver han, formentlig med adresse til de mistillidserklæringer, som Socialdemokraterne og SF er kommet med i forbindelse med jægersagen.»Jeg håber, at en ny minister, der kan starte på en frisk, vil have en bedre forudsætning for at sikre implementeringen af det brede forsvarsforlig. Det skylder vi Forsvaret og dets ansatte,« skriver han.Professor i politisk videnskab Jørgen Elklit fra Aalborg Universitet er ikke i tvivl om, at det er de to seneste sager, der har fældet Gade.»Til forskel fra tidligere skandalesager har de to seneste sager ramt ministeren personligt. Hvor tidligere sager har handlet om fejlkøb i forsvaret og den slags, har det i de to seneste sager været ministeren og hans allernærmeste medarbejdere, der har været i søgelyset,« siger Elklit, der ikke er det mindste forundret over Gades afgang.Også forsvarsforsker Mikkel Vedby Rasmussen fra Københavns Universitet mener, at jægersagen og lækagesagen har været afgørende.»De to seneste sager er dybt alvorlige, fordi de sætter spørgsmålstegn ved, hvor ærlig Gade er over for det demokratiske system. Selv i Danmark er det jo Forsvaret, der har kampvognene og jagerflyene, og derfor er der større følsomhed over for, hvordan netop det forholder sig til demokratiet,« siger han.OppositionssejrPå Christiansborg lægger Dansk Folkeparti ansvaret for regeringens tab af en meget populær minister for oppositionens fod.»Specielt SF og Socialdemokraterne har kørt meget på ham og fremsat beskyldninger mod hans person. Derfor ser jeg det som et personligt valg, at han stopper,« siger forsvarsordfører Søren Espersen.Han beklager beslutningen, men regner med, at Gade vender tilbage til politik i en eller anden form, »når hans frustrationer har lagt sig«.Både Socialdemokraterne og De Radikale melder imidlertid hus forbi. De bedyrer begge, at de skam har fuld tillid til Søren Gade.»Vi har bestemt ikke udtrykt mistillid til ham,« siger den radikale ordfører, Niels Helveg Petersen.Socialdemokraternes forsvarsordfører, John Dyrby, medgiver, at hans parti i efteråret udtrykte mistillid til ministeren:»Men det har vi lagt bag os. Vi har råbt og skreget ad hinanden og fået renset luften, så jeg kan ikke forestille mig, at det er på grund af os, han går. For os var den sag et overstået kapitel,« siger han.Hos SF vil forsvarsordfører Holger K. Nielsen dog ikke afvise, at Gade har følt sig svigtet af flere af forligspartierne.»Både vi og Socialdemokraterne har været stærkt utilfredse med hans håndtering af jægerbog-sagen og lækagen,« siger han og mener, det er fornuftigt, at Gade har sagt farvel:»Disse sager kom til at klæbe til ham. Det var ikke holdbart for hverken ham selv, Forsvaret eller regeringen,« &gt;siger Holger K. Nielsen.Teflon-mandenSøren Gades afgang beskrives af de fleste politikere og kommentatorer som et stort tab for regeringen. Ikke mindst fordi Søren Gade har haft en meget stor teflon-værdi for regeringen. Hans evne til at ride politiske storme af har da også været unik. Listen over skandaler og kontroverser, som kunne have fældet Søren Gade for længe siden, er lang.Først var der helikopterne, der ikke kunne flyve, så var der Tårnfalke-flyene, der måtte sælges, DeMars-computersystemet, som ikke virkede, den massive personaleflugt fra Forsvaret, de store økonomiske problemer, dokumentarfilmenDen hemmelige krig, som beskyldte danske soldater for at have udleveret afghanske fanger til mishandling hos amerikanerne, tilbagetrækningen fra et Irak i kaos og 30 danske soldater, som har mistet livet i Afghanistan.»Det er fantastisk, hvilke sager han har overlevet,« siger Vedby Rasmussen.Hans forklaring på Søren Gades urørlighed er Gades naturtalent for at kommunikere og optræde med stor oprigtighed.»Gades styrke har først og fremmest været hans evne til at føle for opgaven og for de udsendte soldater. Alle kunne se, han var oprigtig, og det er det, der har gjort ham til en af de mest populære forsvarsministre nogensinde.«Og populær er han.Ved valget i november 2007 fik Gade i alt 23.993 personlige stemmer. Den eneste Ventre-politiker, der fik flere stemmer, var daværende statsminister, Anders Fogh Rasmussen.På Facebook havde Gade i går ikke mindre end 6.013 beundrere, og en meningsmåling i forrige uge viste, at trods de seneste måneders skandalesager ønskede kun 15 procent af vælgerne en ny forsvarsminister.Et klart tegn på, at han som få nyder respekt langt ind i oppositionens rækker.Eller som en kilde på Christiansborg formulerer det: »Danskerne har nærmest et kærlighedsforhold til Søren Gade.«»Det kan godt være, at man ikke er 100 procent enig i politikken, men derfor kan man jo stadig godt synes, at manden er dygtig,« som initiativtageren til Facebook-fanklubben, Klaus Elsgaard Pedersen, skriver.Information ville gerne have haft en kommentar til Søren Gades afgang fra dokumentarjournalist Christoffer Guldbrandsen - manden, som anklager Gades pressechef for at have lækket de fortrolige oplysninger om Jægerkorpset i 2007. Men Guldbrandsen ønsker ikke at kommentere sagen.Københavns Politi anmoder nu om en dommerkendelse, der kan tvinge DR til at udlevere en lydfil i lækagesagen. To TV 2-medarbejdere afkræves samtidig vidneforklaringer.Læs portræt af Søren Gade her: http://www.information.dk/148595
