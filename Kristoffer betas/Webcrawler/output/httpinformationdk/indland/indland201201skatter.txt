Skattereform er for det arbejdende folk
Hvem skal kompenseres, når skatten reformeres? Dét spørgsmål kan i den kommende tid trække fronterne op på venstrefløjen
SF mener, at det er kassedamen og det arbejdende folks tur til at få skattelettelser, mens Enhedslisten kræver mere lighed mellem de arbejdende og  dem, der er uden for arbejdsmarkedet

Skal kassedamen, skolelæreren og akademikeren glæde sig til forbedringer på lønsedlen, mens de arbejdsløse og studerende forbigås? Dét ser ud til at blive kernen i slagsmålet mellem regeringen og Enhedslisten, når den kommende skattereform bakses på plads. For mens Enhedslisten kræver mere lighed, mener SF så vidt Information erfarer, at det nu er det arbejdende folks tur til et gladere kontoudtog den første i måneden.Skatteminister Thor Möger Pedersen (SF) indkalder snart til forhandlinger om en ny skattereform. Reformen skal ifølge regeringsgrundlaget sænke skatten på arbejde og samtidig have »en rimelig social balance«. Med vendingen ’på arbejde’ signaleres det i praksis, at de, der ikke er i arbejde, vil blive efterladt uden lempelser. Og her risikerer regeringen altså at ryge i totterne på sit støtteparti til venstre i folketingssalen: Enhedslisten gjorde det således i går i Berlingske klart, at en skattereform bør mindske forskellen mellem rig og fattig i samfundet.Det er besværligt for regeringen, at partiet vil bruge den såkaldte ginikoefficient til at sikre, at reformen øger ligheden i samfundet.»En rimelig social balance« og det at »øge ligheden« i hele samfundet er nemlig ikke to alen af et stykke, når man taler skat. Således kan man f.eks. godt argumentere for, at der er social balance (for dem der er på arbejdsmarkedet) i at hæve beskæftigelsesfradraget, som alle, der er i arbejde, får.Men i og med at det ikke er alle danskere, der er på arbejdsmarkedet, vil en sådan løsning ikke være lighedsskabende i samfundet som helhed.Mere lighed, som kan måles med ginikoefficenten, kan i forbindelse med en skattereform f.eks. opnås ved at hæve bundfradraget — det fradrag, som alle danskere, inklusive arbejdsløse, studerende og folkepensionister, modtager.Pointen er imidlertid, at det er dyrt at hæve bundfradraget, og det har — sammenlignet med lempelser i f.eks. topskatten — ikke en særlig stor effekt på det, som regeringen mener skal være formålet med en skattereform: At øge arbejdsudbuddet og sikre, at det kan betale sig at arbejde.Hvor stejlt vil EL stå?At SRSF deler ambitionerne om at øge ligheden i samfundet, fremgår klart af regeringsgrundlaget ’Et Danmark, der står sammen’. Men når det kommer til lige præcis skattereformen, er det langt fra tilfældigt, at der i teksten står, at »den samlede effekt af skattereformen og skattefinansieringen« skal have en »rimelig social balance«. Og selv om SF-formand Villy Søvndal i efteråret selv slog til lyd for at bruge ginikoefficienten som instrument til at måle ligheden i samfundet, vil ingen i regeringen i dag love, at det netop bliver skattereformen, der skal bære denne målsætning igennem.Regeringen vil slå på, at den allerede har taget første skridt mod et mere lige samfund ved at afskaffe kontanthjælpsloftet, starthjælpen og introduktionsydelsen.Derfor bliver det spændende, hvor faste i kødet Enhedslisten vil være på kravet om, at de ledige skal kompenseres i en skattereform. Skal partiet gå med til at lette i topskatten, sådan som både gruppeformand Per Clausen og politisk ordfører Johanne Schmidt-Nielsen har åbnet for de seneste dage, skal det selvfølgelig have noget til gengæld.Enhedslisten gør meget ud af at forklare, at partiet går til forhandlinger og er åbne over for ideer. En idé, som Enhedslisten vil gøre brug af, er at spille en afskaffelse af satspuljemidlerne på banen.Pengene til puljen findes, fordi overførselsindkomsterne stiger mindre end den gennemsnitlige lønudvikling. Enhedslisten mener, at en måde, man kan kompensere de ledige på, er ved at gå tilbage til at lade overførselsindkomsterne følge lønudviklingen. Dette forslag står dog ikke på regeringens ’to do’-liste, idet S og SF i sommer indgik en aftale med de radikale om ikke at pille ved puljen i denne regeringsperiode. Den kommende tid vil derfor ikke blot afdække flere væsensforskelle mellem SF og Enhedslisten, men også give et fingerpeg om, hvor kreative regeringen agter at være for at imødekomme støttepartiets krav.
