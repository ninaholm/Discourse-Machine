Mere åbenhed om lobby-gaver? Regeringens EU-kandidater tøver ...
I Danmark vil regeringen pålægge ministre af egen drift at oplyse om modtagne gaver fra lobbyister. Men når det gælder EU-kandidater, er holdningen straks mere tøvende


 Får medlemmer af EuropaParlamentet gratis jagtrejser, golfture eller billetter til sportsarrangementer?
De to regeringspartiers spidskandidater til Europaparlamentsvalget den 7. juni, Jens Rohde (V) og Bendt Bendtsen (K), vil ikke af sig selv indføre samme åbenhed om gaver, som snart kommer til at gælde for danske ministre. Regeringen vil med lovforslag 212 pålægge danske ministre af egen drift at offentliggøre alle oplysninger om modtagne gaver og udgifter til repræsentation: "Borgerne har et krav på at vide, hvordan vi administrerer vores embeder, hvilke aktiviteter vi deltager i, hvad for et omkostningsniveau vi har i forhold til repræsentation, til rejser og andet," som statsminister Lars Løkke Rasmussen (V) sagde om lovforslaget på sit pressemøde den 5. maj. Men så langt vil hverken Jens Rohde eller Bendt Bendtsen af sig selv gå:
"Regler for ministre i Danmark gælder alene for ministre i Danmark. Jeg agter at følge Europa-Parlamentets regler til punkt og prikke, ligesom danske folketingsmedlemmer følger Folketingets regler," som Jens Rohde siger.
Bendt Bendtsen indtager et lignende standpunkt: "Jeg vil selvfølgelig overholde alle gældende regler," oplyser den tidligere konservative vicestatsminister og tilføjer: "... også hvis der kommer krav om større åbenhed i Europa Parlamentet, og reglerne for Europa-Parlamentet derved kommer til at ligne de danske regler for ministre."
Information har stillet alle spidskandidater og de MEP'ere, der søger genvalg, følgende spørgsmål: "Vil du som kandidat til EU-valget - såfremt du bliver valgt som medlem af EU-Parlamentet - af egen drift offentliggøre oplysninger om gaver og repræsentative udgifter på samme måde, som danske ministre i fremtiden skal gøre?"
I bund og grund burde det være let at svare bekræftende, for der gælder allerede regler for gavebidrag til MEP'erne. Alle de valgte Europaparlamentarikere skal således én gang årligt afgive en erklæring med "nøjagtige oplysninger om (a) deres erhvervsarbejde og alle andre funktioner og aktiviteter, som de udfører mod vederlag, (b) fordele, enten økonomiske eller i form af personale eller materiale, som medlemmerne ud over midlerne fra Parlamentet modtager i forbindelse med deres politiske aktiviteter af en tredjepart, med angivelse af dennes identitet." Endelig fremgår det af et bilag til EuropaParlamentets forretningsordens punkt ni, at: "medlemmerne afskærer sig fra at modtage enhver anden gave eller fordel under udøvelsen af deres mandat."
Ingen gaver
Ikke et eneste af de nuværende 16 medlemmer af Europaparlamentet har modtaget gaver i 2008, fremgår det af deres offentliggjorte erklæringer på Europa-Parlamentets hjemmeside. 
Ifølge Anne E. Jensen (V) er det ikke sådan, at parlamentarikere "oversvømmes med gaver endsige tilbud om golf- og jagtture, men det er måske, fordi jeg er kvinde", som hun siger. 
Én gave har Anne E. Jensen dog modtaget, hun har nemlig fået "et lille maleri foræret af Baltic Ports Organisation", som hun har hjulpet med at "åbne dørene til Parlamentet, så de kom i kontakt med parlamentarikere og Kommissionen." Det, er dog ikke et dyrt maleri, og ifølge Anne E. Jensen er det vigtigste, at "mine venner i BPO har signeret bagsiden".
Den radikale Johannes Lebech har "fået tilbudt middage i min tid som MEP", men oftest siger han nej tak. Bortset fra en lille modelvindmølle fra Dansk Vindmølleforening og en stofbabysæl fra en naturorganisation har Johannes Lebech kun modtaget "souvenirgaver", og som han tilføjer: "Mange af de gaver giver større problemer end glæde. Man vil ikke være bekendt at smide dem væk, men de har en karakter, så de kun hører hjemme i et skab dybt inde."
Morten Messerschmidt fra Dansk Folkeparti, der vil afløse Mogens Camre, gør i sit svar opmærksom på, at han vil følge partiets egne regler for MEP'ere om offentlighed. Flere forsøg på at få uddybet, hvad der menes med dette, er foreløbig endt resultatløst.


