Fangesag ender i Folketingets præsidium
I ti måneder har Forsvarsministeriet ikke kunne finde ud af, hvad der er sket med 52 fanger fra Irak. Nu klager EL til Folketingets præsidium over ministeriet


 Enhedslisten vil ikke finde sig i, at forsvarsminister Gitte Lillelund Bech (V) vil "begrave" et spørgsmål om 52 fangers skæbne i sin skriftlige redegørelse til Folketinget om fangesagen fra Irak.
Forsvarsordfører Frank Aaen (EL) vil nu indbringe sagen for Folketingets præsidium:
- Vi har ventet næsten et år på at få et svar, som vi skulle have inden for en måned. Det er totalt uacceptabelt og krystalklart fuskeri, hvis det spørgsmål begraves i en langtrukken intern undersøgelse. Derfor klager jeg til Folketingets præsidium og kræver en forklaring fra ministeriet, siger Frank Aaen i en kommentar.
Enhedslisten spurgte for ti måneder siden den daværende forsvarsminister Søren Gade (V) om skæbnen for 52 fanger, som danske styrker overleverede til britisk varetægt fra 2004 til 2007 under krigen i Irak.
Men ifølge Forsvarsministeriet har man endnu ikke kunnet finde de nødvendige oplysningerne om de 52 fanger. Og nu kan der gå endnu længere tid, før Enhedslisten får svar.
Forsvarsminister Gitte Lillelund Bech vil nemlig lade svaret indgå i den samlede skriftlige redegørelse, som hun er ved at udarbejde til Folketinget. Redegørelsen ventes først klar om flere måneder, da Forsvarskommandoen ifølge ministeren skal have tid til at gennemgå 400.000 dokumenter fra netstedet WikiLeaks.
Det var netop WikiLeaks, der fik hele fangesagen til at rulle ved at frigive de hemmeligstemplede amerikanske dokumenter fra krigen i Irak.
Forsvarsministeren understreger dog, at Folketinget nok skal få et korrekt svar:
- Skulle der være foregået noget forkert, så skal vi have det frem i lyset, siger Gitte Lillelund Bech til Ritzau.
Det er dog ikke sikkert, at Forsvarsministeriet og forsvaret kan finde frem til alle 52 fangers skæbne, erkender hun. 

