Højtuddannet og velintegreret, men uvelkommen i Danmark
I en ny sag om udlændingereglerne har en 31-årig højtuddannet, velintegreret amerikansk kvinde fået afslag på permanent opholdstilladelse. Under de gamle regler havde hun fået permanent ophold, men under de nye regler skulle hun hellere have arbejdet to et halvt år i en kiosk
Emily Childers-Brocks søgte egentlig under den gamle ordning, men da pointsystemet gælder med tilbagevirkende kraft, fik hun afslag med udgangspunkt i de nye regler. 'Hvis bare jeg havde valgt at arbejde i 7-Eleven de sidste to år, i stedet for at tage en kandidatgrad og stifte familie, havde jeg fået opholdstilladelsen,' siger hun.


 Amerikanske Emily Childers-Brocks troede egentligt, at hun søgte om permanent opholdstilladelse under de gamle regler, da hun sendte sin ansøgning i maj sidste år. Men 1. juni indførte regeringen og Dansk Folkeparti et nyt pointsystem, der trådte i kraft med tilbagevirkende kraft, så det også gjaldt ansøgninger fra 26. marts og frem.
De nye regler satte strammere krav til beskæftigelse, og dem levede Emily Childers-Brocks ikke op til.
»Hvis bare jeg havde valgt at arbejde i 7-Eleven de sidste to år, i stedet for at tage en kandidatgrad og stifte familie, havde jeg fået opholdstilladelsen,« siger Emily Childers-Brocks.
Sagen kommer oven på flere dages politisk forargelse over, at den 22-årige tolk og krigsveteran Barialai Hassanzai ikke kunne få permanent opholdstilladelse. Og ligesom Barialai Hassanzai er Emily Childers-Brocks fuldt ud integreret i det danske samfund, men har altså nu fået afslag.
Den 31-årige amerikaner kom til Danmark sammen med sin danske mand i 2003. Siden har hun lært flydende dansk og taget en kandidatgrad i socialt arbejde, hvor hun ifølge sin underviser var en præmiestuderende med udelukkende høje karakterer. Samtidig har hun været studentermedhjælper i Socialministeriet, hvor hun blandt andet har arbejdet i et mødested for udenlandske prostituerede på Vesterbro i kampen mod menneskehandel.
I alt havde hun arbejdet deltid i seks år, da hun søgte om permanent opholdstilladelse, og det havde højst sandsynligt været nok under de gamle regler, siger Mette Blauenfeldt fra Dansk Flygtningehjælp.
»Før kunne man nemlig samle arbejdstimer ind over hele den syvårsperiode, man skulle være i Danmark, hvor det nu kun er de sidste tre års arbejde, der tæller,« siger Mette Blauenfeldt.
Helt præcist skal man have arbejdet fuldtid i to et halvt år inden for de sidste tre år, og derfor fik Emily afslag 1. december sidste år.
»Vi har ved afslaget lagt vægt på, at du alene har dokumenteret, at du har haft ordinær beskæftigelse i 891,16 timer inden for de sidste 3 år forud for indgivelsen af din ansøgning om tidsubegrænset opholdstilladelse,« skriver Udlændingeservice som begrundelse for afslaget.
Tænker på at flytte
For Emily Childers-Brocks kom afslaget som et chok.
»Alt det arbejde, min mand og jeg har gjort for, at jeg blev integreret og fik mit eget liv, det er bare skubbet til side. Det betyder ingenting. Nu tæller det kun, hvor meget du har arbejdet. Indtil nu har jeg aldrig følt mig uvelkommen i Danmark, eller at jeg ikke var værdsat. Men det må jeg sige, det gør jeg nu,« siger hun.
I stedet har hun fået en midlertidig opholdstilladelse for ét år ad gangen, som hun hvert år skal søge om at forny mellem en og tre måneder før, at tilladelsen ophører. Hun blev færdiguddannet i marts sidste år og har siden arbejdet i skiftende projekt-ansættelser og vikariater i Center mod Menneskehandel under Indenrigs- og Socialministeriet og Danish Institute for Study Abroad. Men hun er altså afhængig af, at heldet følger hende på arbejdsmarkedet halvandet år endnu, før hun kan få permanent opholdstilladelse.
Det føles som en meget usikker situation at være i, siger Emily Childers-Brocks. Hun fik barn med sin mand i 2007, og overvejer nu at få et barn til, men hun ved ikke, om barselsorlov tæller med som beskæftigelse.
»Vi har altid snakket om, at Danmark skulle være vores hjem. Jeg synes, Danmark er et bedre land at have børn i, og der er et godt uddannelsessystem. Men der kommer et tidspunkt, hvor man tænker, om det er det hele værd at blive. Jeg må indrømme, at vi er begyndt at tænke på at flytte til USA i stedet for,« siger Emily Childers-Brocks.

