S: Helge Sander vildleder om dispensationsmuligheder
I flere debatindlæg skriver Helge Sander, at de unge kan søge dispensation, hvis de ikke lever op til universiteternes adgangskrav. Dispensationerne er dog forbeholdt meget få, og det ved ministeren godt
Videnskabsminister Helge Sander beskyldes for at vildlede studenter om deres mulighed for at kom ind på universitetet via en dispensation.

I flere debatindlæg får videnskabsminister Helge Sander det til at lyde som en snild sag at få dispensation, hvis man er blandt de mange unge, der ikke lever op til de nye, skærpede adgangskrav og derfor ikke er kommet ind på universitetet i år.I Politiken har han fået trykt læserbrevet 'Universiteterne kan dispensere', og i Jyllands-Posten skriver ministeren, at "studenten, der vil læse musikvidenskab og ikke i gymnasiet har valgt sprogfag på det krævede niveau", kan søge dispensation. Og det er præcis den situation, som mange unge står i - de mangler et fag på et bestemt niveau for at kunne leve op til de skærpede krav.Men de unge skal dog ikke glæde sig for tidligt. For i virkeligheden er det kun meget få, der kan få en dispensation - det fremgår af et svar, som Helge Sander den 20. maj gav til Socialdemokraterne - her hedder det, at universiteterne kun "i helt særlige tilfælde" kan give dispensation til studenter, der ikke lever op kravene, nemlig hvis de kan dokumentere, at de har relevant erfaring, der kan gøre det ud for præcis det fag, som de mangler. Eksempelvis vil et studieophold i udlandet kunne gøre det ud for et sprogfag.Men for langt størstedelen af de unge, der er kommet i klemme, er der altså ingen hjælp at hente.VildledningDet får nu Socialdemokraternes uddannelsespolitiske ordfører til at sige, at Helge Sander vildleder i sine debatindlæg i Jyllands-Posten, Politiken og Information."Det er simpelthen vildledning af de unge. Der er en lang række unge, der er kommet i klemme i det her system, og de kan nu læse i avisen, at der er mulighed for at få dispensation. Men det passer bare ikke," siger Christine Antorini.Hun er særligt vred, fordi ministeren udmærket er klar over, at de unge ikke kan få dispensation:"Ministeren har sendt et skriftligt svar, hvor han tager stilling til mange af de konkrete eksempler og siger, at de ikke kan få dispensation. Alligevel bliver han ved med at sige, at der er dispensationsmuligheder. Det kan han simpelthen ikke være bekendt," siger Antorini.På Aarhus Universitet blev studievejleder Tine Arsinevici også noget overrasket over at læse ministerens mange debatindlæg i morgenaviserne:"Han får det jo til at lyde, som om det bare er os, der ikke vil have folk ind. Men det er helt forkert," siger Tine Arsinevici.Hun blev ekstra overrasket, da hun så, at ministeren i et debatindlæg henviser til en konkret person, som har været i flere medier, fordi han ikke kan komme ind på Musikvidenskab på Aarhus Universitet, da han ikke har sit andet fremmedsprog (japansk) på det rigtige niveau:"Det er rigtig frækt af ham at henvise til studenten fra Århus i en kommentar om, at de unge kan søge dispensation. For Helge Sander ved udmærket godt, at universitetet ikke kan dispensere i hans sag. Mange kan huske hans sag og vil tænke 'nå, han kan bare søge dispensation' - det kan han også, men han kan ikke få det," siger Trine Arsinevici, som heller ikke tøver med at kalde ministerens indlæg for vildledning:"Birthe Rønn Hornbech bliver for tiden beskyldt for ikke at udfylde sin oplysningspligt. Helge Sander gør faktisk noget, der er værre - han vildleder."Ingen ændringHelge Sander afviser beskyldningerne:"Det kan jeg slet ikke nikke genkendende til," siger Helge Sander, der ikke mener, at der er forskel på de svar han, i sin tid gav i Folketinget, og de debatindlæg, han nu har i aviserne.- Kan du forstå, at nogen læser det anderledes?"Nej, det kan jeg ikke. De unge kan søge dispensation, hvis universitetet skønner, at de har de nødvendige kompetencer."- Burde du ikke skrive, at det kun er i helt særlige tilfælde, at man kan få en dispensation?"Jamen, det er jo ikke min afgørelse - det er universiteterne, der afgør det - jeg må bare henvise til adgangsbekendtgørelsen."- Men mangler du ikke at informere de unge mennesker om, at det kun er i ganske særlige tilfælde, det kan lade sig gøre at få en dispensation?"Nej, det gør jeg ikke, for det står i adgangsbekendtgørelsen. Og den er offentliggjort for tre år siden."
