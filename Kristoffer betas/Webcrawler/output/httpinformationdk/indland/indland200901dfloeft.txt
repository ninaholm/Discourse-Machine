DF løfter sløret for partistøtte
Det skal frem i lyset, hvad Folketingets partier modtager i støttebidrag, mener Pia Kjærsgaard fra Dansk Folkeparti. Mogen Camre og Danmarks Rederi-forening hører således til partiets store bidragydere, men DF's tørst efter åbenhed er ikke absolut, og den får ikke andre partier til løfte slørene


 "Lad det komme an på en prøve," skrev Pia Kjærsgard forleden i sit politiske nyhedsbrev, der handlede om større åbenhed omkring støttebidrag til politiske partier.
"Lad os få åbenhed omkring partibidrag (...) lad os få sat hele beløbet på," fortsatte hun og udtrykte håb om, at "al den indirekte støtte, som eksempelvis Socialdemokratiet og SF skovler ind fra fagbevægelsen", også kommer for dagens lys. 
Information lader det gerne komme an på en prøve og ringer til partiforkvinden:
- Ifølge 2006-regnskabet er den eneste bidragsyder på mere end 20.000 kr. jeres medlem af Europaparlamentet, Mogens Camre. Hvad har han givet? 
"Det må du spørge andre i partiet om. Jeg tror ikke, at vi har forbehold," siger Pia Kjærsgaard og tilføjer: "Kernen er, at vi ikke modtager særlig meget."
Skibsredere og banker
Det sidste kan Pia Kjærsgaard godt have ret i. I det seneste offentliggjorte regnskab fra 2006 fremgår det således, at DF har modtaget 138.100 kr. i "særtilskud fra medlemmer og andre", hvoraf Mogens Camre som den eneste har bidraget med mere end 20.000 kr. Ifølge gældende lov er det grænsen for, hvornår giver kan være anonym. Camre har i øvrigt støttet partiet med større beløb hvert år siden 2001.
I valgåret 2005 så det dog lidt bedre ud for DF: Partiet modtog nemlig 772.535 kr. i særtilskud. Ud over Mogens Camre kom der større beløb fra A.P. Møller, Danmarks Rederiforening og Finansrådet.
Pia Kjærsgaard mener, at den gældende grænse for, hvornår partibidrag kan være anonyme, skal sættes markant ned. Men hun vil ikke lægge sig fast på et bestemt beløb.
"Det er noget møg, at vi ikke er mere åbne omkring det her, for der danner sig let mange myter. Åbenhed er en god ting, så enkelt er det. Men der er ingen tvivl om, at emnet er en øm byld," som hun siger.
DF's organisatoriske næstformand, Carl Christian Ebbesen, oplyser gerne, hvad Mogens Camre har bidraget med i 2006: 63.800 kr. Til gengæld vil han ikke oplyse, hvor meget partiet modtog i 2005 fra A.P.Møller, Finansrådet og Danmarks Rederiforening.
- Hvorfor vil DF ikke gå foran her?
"De personer og virksomheder, der støttede os i 2005, gjorde det velvidende, at de enkelte beløb ikke bliver oplyst. Bidragsyderne skal selv oplyse beløbet, hvis de vil," siger Carl Christian Ebbesen.
- Hvorfor vil du så oplyse, hvad Mogens Camre har bidraget med?
"Jeg har talt med Camre, og det er okay."
- Blegner jeres ønske om åbenhed ikke, når I alligevel ikke vil oplyse, hvad I har fået? 
"Nej, det synes jeg slet ikke, man kan sige," lyder det fra Carl Christian Ebbesen.
Hverken A.P. Møller eller Finansrådet vil meddele, hvilke beløb man støtter med: 
"Nej, det oplyser vi ikke. Vores grundlæggende indstilling er, at vi støtter de partier, som har samme grundlæggende positive indstilling til erhvervslivet, som vi har," siger Michael Storgaard fra Maersk-koncernens kommunikationsafdeling. 
Jørgen A. Horwitz fra 'Finansektorens forening til støtte for et sundt og konkurrencedygtigt erhvervsliv' er lige så tillukket. 
Men Danmarks Rederiforening har ifølge vicedirektør Jan Fritz Hansen intet imod, at DF oplyser, hvad de har modtaget fra skibsrederne. Det er det vilkår, pengene er givet på, forklarer Jan Fritz Hansen til Information. I første omgang får det dog ikke Carl Christian Ebbesen til at blive mere meddelsom. Men efter at have kontaktet Rederiforeningen, bliver DF's næstformand mere åbenmundet:
"DF har modtaget 25.000 kr. fra Danmarks Rederiforening i 2005 og 2007," siger Carl Christian Ebbesen.
Tre lukkede partier
Også V, K og R har modtaget støtte over 20.000 kr. fra de danske skibsredere, men de nye signaler fra DF får ikke disse tre partier til at blive mere åbne. 
"Vi følger loven til punkt og prikke," som partisekretær Jens Skipper Rasmussen nøjes med at formulere det. 
I 2005 modtog V over 1,2 mio. kr. i særtilskud. De konservative modtog næsten 19 mio. kr i valgstøtte i 2005, men generalsekretær Morten Bangsgaard ønsker ikke at oplyse, hvor stor en del som skibsrederne bidrog med. 
De radikale måtte i 2005 nøjes med 173.000 kr. i særtilskud, men som partiets landsformand, Søren Bald, siger det, "så ønsker vi ikke at oplyse mere, end vi i forvejen gør i vores årsregnskaber".


