Dansk konsul forudser gode fængselsforhold for Niels Holck
Hvis våbensmugleren Niels Holck udleveres  til retsforfølgelse i Vestbengalen, skal Danmarks honorære konsul i Kolkata have uhindret adgang til at besøge ham. Kun én gang før har konsul Smita Bajoria været i et fængsel


 På mandag begynder Østre Landsret behandlingen af sagen om udlevering af den danske våbensmugler Niels Holck til strafforfølgelse i den indiske delstat Vestbengalen. Der er afsat fire retsmøder, og hvis landsretten omstøder byrettens afgørelse fra december om ikke at udlevere Holck, kan udleveringen snart blive en realitet.
Danmark og Indien har, fremgår det af Justitsministeriets afgørelse fra april 2010, aftalt otte vilkår for udleveringen.
Ifølge vilkår nr. seks skal såvel den danske ambassade i New Delhi som den danske konsul i Kolkata »have uhindret adgang til at besøge Niels Holck under eventuel frihedsberøvelse i Indien«.
Da der er næsten 1.500 km fra den dansk bemandede ambassade i New Delhi til Kolkata, hvor Niels Holck skal retsforfølges, bliver det i praksis ofte den danske honorære konsul, den indiske statsborger Smita Bajoria, der kan føre tilsyn med den danske fange.
Sådan en opgave har hun aldrig prøvet før, fortæller Smita Bajoria i telefonen fra Kolkata: »Der har ikke været nogen sager, hvor nogen er blevet taget. Så det har ikke været nødvendigt for mig. Den danske befolkning har opført sig pænt i Kolkata og holdt sig ude af problemer,« som Smita Bajoria siger.
Kender fængselslederen
Kun én gang tidligere har konsul Bajoria været inde i et fængsel: »Jeg har været der en gang på et studiebesøg. Vi var en gruppe, der var ude at se på forholdene, og jeg var med på en af de ture.«
Bajoria er ikke meget for at udtale sig om fængslerne i Vest Bengalen, som ifølge Amnesty International »rutinemæssigt anvender tortur, og som i realiteten ikke er under Delhis kontrol«:
»Det spørgsmål bliver jeg nødt til at spørge ambassaden om lov til at svare på. Fordi de har bedt mig om ikke at kommentere på alt for meget. Men jeg tror, at forholdende er meget bedre nu, end de var tidligere,« siger Bajoria og tilføjer, at hun »kender lederen af fængslet«.
Du kender lederen af fængslerne?
»Ja, politimanden fra Vest Bengalen, der står for det, ham kender jeg, og tingene er blevet meget bedre nu. De har i løbet de seneste tre-fire år gjort meget for at forbedre forholdene i fængslerne i regionen.«
Endnu har konsul Majoria ikke fået instrukser fra den danske ambassade i New Delhi om, hvordan hun skal forholde sig, hvis udleveringen gennemføres.
»De har sagt, at hvis han kommer, så vil det være nødvendigt, at jeg hjælper ham. Om det er retshjælp, eller hvad det end er.«
Som jeg forstår det, så bliver det din opgave at besøge Holck i fængslet?
»Vi vil besøge ham. Hvad der end kræves, og uanset hvilken hjælp han har brug for, så vil det blive gjort, og det gælder også besøg eller juridisk hjælp.«
Vil det være uanmeldte besøg i fængslet, eller hvordan vil du arrangere det?
»Faktisk er det aldrig blevet diskuteret. En så alvorlig sag som Davys (Niels Holcks falske 'smuglernavn', red.) er ikke almindelig. Så generelt har mine aktiviteter, siden jeg overtog posten, været mere inden for handelsområdet. Så det er svært at sige, for der er ikke nogen fastlagt retningslinjer, som jeg kan kommentere. Hvor ofte vi vil besøge ham, om det vil være uanmeldt eller anmeldt. Selvfølgelig har politiet retningslinjer, som vi bliver nødt til at følge.«
Retningslinjer med politiet?
»Ja, for at kunne besøge fængslet. Hvornår vi får tilladelse til det, hvor ofte vi må komme der. Der er retningslinjer i alle fængsler, er der ikke? Så dem skal jeg følge og samtidig sikre mig, at han, hvis han kommer, så også får den assistance, han har brug for.«
Kan du f.eks. tage en læge med, hvis han har brug for det?
»En læge?«
Ja, det kan en fange jo godt have brug for en gang imellem?
»Ja. Vi vil yde en hvilken som helst hjælp. Vi har professionelle, som hjælper de danske statsborgere. Om det er en advokat eller en læge eller en hvilken som helst profession, som der er brug for. Så vi har folk, der er klar, hvis der bliver brug for det.«
Hvis du ser noget problematisk, hvad er dine beføjelser i den situation?
»Vi kan kun bede folk om at hjælpe. Der er ingen situationer, hvor folk bliver diskrimineret, fordi forholdene er meget gode i Indien. Der er ingen diskrimination eller forhold, hvor folk ikke bliver behandlet ordentligt. Der har ikke været nogen klager over diskrimination.«
Men hvad hvis Holck klager?
»Det kan jeg ikke svare på, for det er svært at forestille sig, hvad der skulle være problemet.«
Hvis han nu fortæller, at noget er galt?
»Hvis noget går galt, så vil vi gøre, hvad vi kan, men jeg vil ikke på forhånd gå ud fra, at noget vil være galt. Det gør du med det spørgsmål. Jeg kan bare garantere, at vi vil give ham den hjælp, vi kan inden for den indiske forfatning.«
Risikerer du ikke at skade dine relationer til de indiske myndigheder i området, hvis du skal kritisere, hvad der foregår?
»Det er meget svært på forhånd at sige noget om, hvilke klager der vil komme. Der er ikke nogle historiske fortilfælde, og det gør det svært at forudsige, hvad der vil ske.«


