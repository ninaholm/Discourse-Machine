LEV afviser skandalesag



 Gentofte Kommune får støtte fra uventet kant i en sag om forholdene for en gruppe udviklingshæmmede. 
Det er de udviklingshæmmedes egen forening, LEV, som afviser, at kommunen har ønsket at skjule en rapport om arbejdskulturen på en af kommunens institutioner, sådan som en erhvervspsykolog ellers har kritiseret i Information mandag.
Formand for LEV Sytter Kristensen siger, at hun har læst rapporten om institutionen Bank-Mikkelsens Vej 20-28, og at LEV og kommunen er enige om, at der er brug for at hæve fagligheden, så beboerne kan få den støtte, som de har brug for. 
"Ligesom i mange andre kommuner er forholdene for de udviklingshæmmede utilstrækkelige. Der er alt for stor udskiftning i personalet, og der er ingen tvivl om, at der venter kommunen et stort arbejde. Men de har ikke skjult noget, og derfor er kritikken urimelig," siger Sytter Kristensen.
Ifølge kommunens socialdirektør blev rapporten stoppet, fordi forløbet havde store konsekvenser for medarbejderne på stedet. 
/Ritzau

