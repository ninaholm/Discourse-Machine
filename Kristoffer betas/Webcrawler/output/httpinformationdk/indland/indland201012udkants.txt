Udkantsdanmark rammes hårdt af ny aktiveringslov
Den nye aktiveringslov har økonomisk slagside, viser en opgørelse fra Indenrigsministeriet.  Mens de nordsjællandske kommuner får milliongevinst, bliver resten af regionerne tabere.  Vi må skære i velfærden, raser de ramte kommuner


 Gentofte Kommune får 35,5 millioner kroner, mens Lolland taber 3,3 millioner kr. Det er konsekvensen af den nye aktiveringslov, som er ved at blive hastet gennem Folketinget, viser en opgørelse fra Indenrigs- og Sundhedsministeriet.
Samlet set scorer de nordsjællandske kommuner en gratis milliongevinst, mens især kommunerne i Region Midtjylland og Region Nordjylland bliver hårdt ramt af de nye regler, der træder i kraft allerede om to uger, 1. januar 2011.
Det er fuldstændigt uforståeligt, at regeringen kan stå inde for den skævvridning, mener beskæftigelsesrådmand Mai-Britt Iversen (S) i Aalborg Kommune, der står til at tabe 41 millioner kroner over de næste to år.
»Jeg er dybt rystet over, hvordan man i den grad rammer kommuner med mange ledige, og kommuner som har gjort en ekstra indsats for de ledige, mens der samtidig er kommuner, som i den grad belønnes. Det er en omvendt Robin Hood-løsning,« siger Mai-Britt Iversen.
Den nye aktiveringslov giver generelt kommunerne en større del af regningen for de arbejdsløse og flytter pengene over på bloktilskuddet. Men loven tager ifølge kritikere ikke tilstrækkelig højde for, at nogle kommuner har flere arbejdsløse end andre, og derfor rammes de hårdere.
Kommunerne har for længst lagt budget for 2011 efter de gamle regler, og beskæftigelsesminister Inger Støjberg (V) erkender i et folketingssvar, at der er tale om en »helt speciel situation«. Derfor vil hun kompensere kommunerne for en del af deres tab i 2011 og 2012, men langtfra nok påpeger Skive og Randers Kommune.
På tværs af partierne advarer et enigt byråd i Randers om, at millionregningen vil føre til velfærdsforringelser for alle borgere. Det er en grotesk situation, siger jobcenterchef i Randers, Ole Andersen: »Vi får et kæmpe problem i 2013, hvor der ikke er nogen kompensation. Vi kan ikke hente et tab på nogle og 80 millioner kroner på beskæftigelsesområdet alene. Det kommer til at blive smurt ud på alle serviceområder,« siger han.

