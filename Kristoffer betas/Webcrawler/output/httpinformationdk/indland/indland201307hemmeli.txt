De hemmeligt feminine
Sprogofficeren Anne-Cathrine Riebnitzsky og de afghanske kvinder har en ting fælles: De pynter sig, selv om ingen ser det. For hverken under burkaen eller uniformen kan kønnet lægges til side. End ikke i mandsdominerede verdener, hvor det som udgangspunkt er en ulempe at være kvinde
Anne-Cathrine Riebnitzsky har to gange været udsendt til Afghanistan. Her var hendes opgave blandt andet at skabe kontakt til de afghanske kvinder og hjælpe dem med at starte projekter.


 
	I al den tid AC har arbejdet i Helmand, har hun ikke én eneste gang set afghanske kvinder i fornuftigt fodtøj, men i alle tænkelige variationer af pyntede plastiksko trippende af sted under burkaen. Taleban forbød høje hæle, makeup og parfume og beordrede alle kvinder i burka. Men under burkaerne er kvinderne stadig kvinder, der går med makeup, smykker og højhælede sko. For imod intentionen, »har Taleban lagt kimen til en nation af kvindelige skofetichister«, siger AC om de afghanske kvinder, som hun får lov at se uden burka, og som hun overhører lave aftaler om, at den næste, der tager til Kabul, skal købe øjenskygge med hjem til de andre.

	AC’s borgerlige navn er Anne-Cathrine Riebnitzsky. Hun er sprogofficer og har været udsendt to gange til Afghanistan med særligt henblik på at skabe kontakt til de afghanske kvinder og hjælpe dem med at starte kvindeprojekter. Kvinde til kvinde.

	»En mand ville ikke kunne have løftet samme opgave og skabt samme tillid til de afghanske kvinder. Måske over lang tid, men han og kvinderne skulle først overvinde en stor distance, som fuldstændigt fjernes, når man sender en kvinde i stedet,« siger AC om sit arbejde og mødet med de afghanske kvinder, som hun efterfølgende har beskrevet i bogen Kvindernes Krig.

	»Men der var også et andet formål med at sende en kvinde,« fortæller AC om sin rolle.

	»Det er et bevis på, hvad de internationale tropper mener, når de snakker om demokrati, ligestilling, og at det ene køn ikke er født mere værd end det andet. For hvis vi kun sender mænd til Afghanistan, er det sgu svært at se,« siger AC, holder en kort pause og præciserer: »You have to walk the talk.«

	Hemmelig feminin

	Netop derfor tog AC andre kvindelige soldater med sig ud til kvindecenteret, så de afghanske kvinder kunne se, at hun ikke var en enlig svale.

	»Og hver gang var de henne og røre og sige ’næh, der er andre end AC! Der findes flere af dem’,« fortæller Anne-Cathrine Riebnitz-sky. Og selv om der var himmelvid forskel på de afghanske kvinder og AC og hendes kolleger, havde de alligevel en pudsig ting til fælles:

	»Behovet for at føle os feminine i en verden af mænd. I en verden, hvor kvindekønnet som udgangspunkt ikke altid er en fordel,« siger AC.

	For ligesom de afghanske kvinder ’dullede sig op’ under burkaerne, dullede AC og hendes kvindelige værelseskammerater sig også op under uniformerne. Det blev et fast ritual, at AC og hendes værelseskammerater tog rødt undertøj på om fredagen. For deres egen skyld. Til at begynde med var det ment som en måde at adskille den ene uge fra den anden. For med syv arbejdsdage om ugen flyder dagene ud i ét. »Senere blev det en måde at fastholde en eller anden lille bid af ens feminine identitet. Det føles på en mærkelig måde nødvendigt, for selv om Forsvaret har en politik om, at der kun er et køn i krig, og det er soldat, så kan man ikke ignorere sit kvindekøn,« fortæller AC.

	Et nyt spil

	Man kan ikke ignorere det, men det skal man heller ikke, mener AC. »Det er ikke meningen, at kvinder skal opføre sig som mænd blot for at passe ind i en verden af mænd.«

	Kvindekønnet har for AC vist sig at være et særligt vigtigt redskab i hendes arbejde i Afghanistan. F.eks. i forhandlingssituationer med afghanere:

	»I det øjeblik en kvinde træder ind i et forhandlingslokale, bliver de afghanske mænd klar over, at det er et andet spil, der skal til at foregå – a new game – hvor en kvinde sidder for bordenden. Og det var tit en fordel, fordi det brød deres vanetænkning fuldstændigt«, siger AC og fremhæver et eksempel fra en forhandling med den afghanske distriktsguvernør. Forhandlingen foregik i Forsvarets lokaler.

	»Her hang et billede af Dronning Margrethe og Prins Henrik, og guvernøren spurgte straks, om det var vores konge? Jeg svarede, at vi i Danmark havde en dronning, og manden, der i forvejen var overrasket over at skulle til møde hos mig, sagde, ’I mener det godt nok alvorligt med de kvinder’!?«

	Anne-Cathrine Riebnitzsky havde en fast chauffør i Afghanistan, som satte ord på, hvad kvindelige soldater særligt kan et sted som i Afghanistan. Chaufføren kørte også fast for en mand og mente, at han kunne se forskel på, hvordan AC og hendes mandlige kollega blev mødt, når de var ude. Når afghanerne mødte AC, havde det en afdramatiserende effekt, en »defusing effect«, som gjorde, at afghanerne mødte AC roligere og mere imødekommende, end hvis det var en mand, de havde mødt.

	»Det er lidt lige som, når politiet sender folk ud til husspektakler. Så vil de også gerne sende en kvinde, fordi hendes tilstedeværelse ofte har en nedkølende effekt,« siger AC.

	’Hello you, sexy body’

	AC oplevede, at hendes køn var en fordel i mange af hendes arbejdsopgaver, men betragter sig selv som en minoritet i et mandsdomineret erhverv, hvor der skal »bevises mere« som kvinde.

	Da hun boede i den britiske lejr i Helmand, var fordelingen på et tidspunkt så skæv, at der var omkring 800 mænd og ti kvinder.

– Har du oplevet sexchikane?

	»Ikke blandt kolleger i Forsvaret, og ingen ville slippe godt af sted med at nive mig i numsen, så ville de få én på skrinet,« siger AC, som faktisk tror, at mandlige sygeplejersker må finde sig i flere kønskrænkende bemærkninger end kvinder i Forsvaret, fordi der for år siden kom et massivt fokus på sexchikane i Forsvaret.

	Der var dog en enkelt episode, hvor én af de lokale afghanske mænd, som gjorde rent i lejren, hvisker efter hende, da hun går forbi:

»Hello you, very sexy body.« Det reagerer AC på – hun skriver i sin bog følgende om episoden:

	»’Who the fuck do you think, I am?’ råber jeg. Forskrækket bakker han ind i muren. ’Jeg er først og fremmest officer, og du skal overhovedet ikke tale til mig på den måde!’ Eder og forbandelser og en oprigtigt ment trussel om fyring vælter ud af mig. Han har ramt en reserve i mig, en lærdom fra afhøringsofficerkurset, og jeg er i gang med en rygmarvaflevering af en uafbrudt 15-minutters skideballe med en lydstyrke og en spytmængde, der er beregnet på at overfuse granvoksne mænd. Men rengøringsmanden er blot en lille mand med nogle hede vrangforestillinger om kvindelige soldater. Han er rystet over at finde sig med ryggen mod muren og en rasende kvinde foran sig«.

	Den første gang AC blev piftet efter på en kaserne, vidste hun ikke, hvad hun skulle sige. Hun følte sig ydmyget, afklædt. Hun lovede sig selv, at det aldrig ville ske igen, og derfor råbte hun, rystede på hovedet og gik videre. Bag hende fulgte to afghanske kvinder med små fine sko fra kvindecentret, hvis burkaer synes at være vokset et par centimeter.

