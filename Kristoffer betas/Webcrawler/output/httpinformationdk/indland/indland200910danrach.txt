Dan Rachlin: At tage P3 løser intet
Danmarks Radio mister P3. Sådan lyder et af scenarierne, ifølge Informations kilder, i den rapport om fremtidens mediestøtte der offentliggøres i dag. Men at fjerne P3 fra DR løser ikke de problemer, som kommerciel radio har. Det vurderer Dan Rachlin, der har været med i den kommercielle radio i over 20 år


Når Rambøll Management i dag udkommer med en længe ventet rapport, der skal opstille scenarier for mediestøttens fremtid, vil et af de centrale forslag være, at tage radiokanalen P3 fra Danmarks Radio. Men det vil være forkert og til stor skade for dansk musik, vurderer radioværten Dan Rachlin, der har været med til at lave kommerciel radio siden The Voice startede i 1984.»Det løser ikke problemerne for kommerciel radio at tage P3 fra Danmarks Radio,« siger han og peger i stedet på et andet område, hvor han gerne ser DR begrænset.»Problemet er nærmere alle deres DAB radioer, der spiller hits. Hvis jeg var politiker, ville jeg sige, at vi lever med, at P3 og P4 tager så stor en lyttermængde, men alt det der helt evident kan ligge hos en kommerciel aktør, det skal DR ikke bruge kræfter på«.Rapportens forslag på radio området kommer få dage efter at Radio 100FM er gået i betalingsstandsning og dermed bankede endnu et søm i kisten for kommerciel radio i Danmark. Tidligere er både Sky Radio og TV 2/Radio kollapset, på trods af en klar politisk målsætning om et bredt marked for kommerciel radio. Dan Rachlin mener, at der ligger helt andre ting til grund for den kommercielle radios problemer.»Det er gået galt, fordi det er dyrt at afspille musik i Danmark, men også fordi flere af de kommercielle stationer har haft for dyre adresser og fine forhold. De to ting kombineret med for høje koncessionsafgifter (årlig afgift til staten red.), som de betalte ud fra alt for optimistiske budgetter, de selv lagde,« siger han.Problem for dansk musikAt tage P3 fra Danmarks Radio ville, ifølge radioværten, også udgøre et stort problem for ny dansk musik.»P3 er jo dem, der giver danske kunstnere en platform på over en million ugentlige lyttere. De forstår, at man skal give lytterne, noget af det de gerne vil have, og samtidigt noget af det de ikke vidste, at de gerne ville have,« siger han og peger på en af de centrale forskelle, der har vist sig at være på P3 og de kommercielle konkurrenter.»En af P3's opgaver er netop at stimulere den progressive danske musikscene, og det er der ingen af de forhenværende kommercielle aktører, der har formået eller ønsket at gøre«. Netop valget af musik er en af grundene til at de kommercielle stationer har fejlet. »De kommercielle aktører undervurderer lytternes modtagelighed. De har alle sammen kørt med en ekstremt stram musikpolitik, der bygger på dyre undersøgelser, der viser, at kernelytteren hopper fra, hvis et nummer larmer, eller hun ikke har hørt det før. Der leverer de et alt for kedeligt produkt, som gør mange danske radiolyttere sindssyge i hovedet, fordi de skal høre Celine Dion ti gange i løbet af en dag«.
