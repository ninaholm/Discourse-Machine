Selvcensur er et stigende problem i det offentlige
Væsentlige problemer som f.eks. illegal indvandring forties i politiet. Det er bare ét eksempel på, at offentligt ansatte ikke tør udtale sig om kritisable forhold på deres arbejdsplads. Ny undersøgelse viser, at tavshedskulturen breder sig på arbejdspladserne
’Danmark er et af de eneste lande, der ikke tjekker illegale indvandrere, som kommer via Schengen-landene. Men problemet er langt større, end at der slipper nogle mennesker ind i landet. Det handler om, at væsentlige ting forties,’ siger formanden for Politiforbundet, Peter Ibsen.


 Det er en officiel hemmelighed i politiet, at mellem 10 og 70 illegale indvandrere hver dag går igennem lufthavnen uden at blive kontrolleret. Der er nemlig et stort hul i systemet. Men ingen vil stå frem – hverken på gulvet eller længere oppe i systemet, fortæller formanden for Politiforbundet, Peter Ibsen.
»Danmark er et af de eneste lande, der ikke tjekker illegale indvandrere, som kommer via Schengen-landene. Men problemet er langt større, end at der slipper nogle mennesker ind i landet. Det handler om, at væsentlige ting forties,« siger Peter Ibsen. Og netop den manglende kontrol i lufthavnen er et af de talrige eksempler på problemstillinger, der hemmeligholdes i det offentlige system, fordi de ansatte ikke tør fortælle om dem.
»Her i huset ligger vi inde med dokumentation for en utrolig masse uhensigtsmæssigheder, som foregår ude i politikredsene. Vi får dem fra brede dele af politikredsene, men vi får dem kun, hvis vi lover de ansatte, at de kan være anonyme,« siger Peter Ibsen.
Funktionærernes og Tjenestemændenes Fællesråd (FTF) har tidligere offentliggjort undersøgelser, der viser, at det står skidt til med de offentligt ansattes ytringsfrihed, og nu dokumenterer en ny undersøgelse blandt FTF’s medlemmer, at tendensen er markant stigende: I 2010 frygtede 32 procent af de adspurgte offentligt ansatte negative konsekvenser ved at påtale uholdbare situationer på arbejdspladsen. I 2012 er tallet steget til 40 procent. Og værst ser det ud blandt de statsansatte FTF’ere, som blandt andre tæller politimænd og skattemedarbejdere. Her frygter hele 64 procent negative konsekvenser såsom fyring eller en ’kammeratlig samtale’, hvis de bruger deres grundlovssikrede ret til at udtale sig offentligt. Og det billede kan Peter Ibsen fra Politiforbundet i høj grad genkende:
»Det er helt klart, at der er opstået en indstilling og en holdning om, at det bestemt ikke er karrierefremmende at stille sig frem og kritisere. Det er ikke, fordi systemet altid hævner, men det husker bare rigtig godt,« siger Peter Ibsen.
Behov for ny vejledning
Formand for FTF Bente Sorgenfrey kalder udviklingen en demokratisk trussel: »Dét, der bekymrer mig, er, at det er kun blevet værre,« siger Bente Sorgenfrey og fortsætter:
»Vi er specielt bekymrede for demokratiudviklingen. Dels af hensyn til de ansatte, som ifølge grundloven har ret til at ytre sig, og dels fordi vi ikke får en offentlig debat i samfundet om, hvor vores offentlige sektor skal bevæge sig hen. Og det er et demokratiproblem, som er langt bredere, end at de offentligt ansatte er bange for at ytre sig.«
Ifølge lektor ved RUC Rasmus Willig, der i flere år har forsket i ansattes ytringsfrihed, skyldes den udbredte frygt for at udtale sig indførelsen af New Public Management. Når de offentlige instanser begynder at konkurrere indbyrdes, vil de ansatte forsøge at skjule fejl, og det er en af grundene til, at de pålægger sig selv censur.
»Der er kommet til at eksistere en tavshedskultur, hvor der er en omvendt incitamentstruktur, på den måde at de, der råber op, risikerer at blive fyret eller få andre typer af sanktioner. Og de, som ikke siger noget – på trods af, at de oplever kritisable forhold – lever med den antagelse, at de opnår en belønning,« siger Rasmus Willig. Det strider direkte imod intentionen bag Justitsministeriets Vejledning om offentligt ansattes ytringsfrihed, hvor der står, at man fra politisk hold er særlig interesseret i at høre de offentligt ansatte, fordi de er tættest på konsekvenserne af de politiske beslutninger. Selve paragraffen er på to sætninger – vejledningen er syv sider lang.
»Det er syv sider for meget. Når man har læst vejledningen, får man en fornemmelse af, at der er ting, man må sige og ting, man ikke må sige. Men udgangspunktet er, at man må sige alt. Så der er behov for ny vejledning og en offentlig debat,« siger Rasmus Willig.
SF vil indføre uafhængigt nævn
Da SF kom i regering, var de med til at presse på for at få forpligtet regeringen på at oprette et uafhængigt nævn, hvor ansatte skulle kunne henvende sig anonymt og få rådgivning – og dermed sikre de offentligt ansattes ytringsfrihed.
Men intet er sket, og et nævn er heller ikke nok, mener FTF. Forbundet, der organiserer 450.000 offentligt og privat ansatte, vil have selve lovgivningen ændret.
»Det er jo fint at have et sted, hvor de ansatte kan få rådgivning og støtte, men det er ikke nok. Vi mener, at man burde gå skridtet fuldt ud og enten ændre loven eller lave en helt ny lov om, at man ikke må sanktionere offentligt ansattes lovlige ytringer,« siger Bente Sorgenfrey.
Formanden for Folketingets Retsudvalg, Karina Lorentzen Dehnhardt (SF) beklager, at det uafhængige nævn endnu ikke er blevet oprettet, og kalder undersøgelsen for »nedslående«.
»Det er ikke godt nok, og det viser undersøgelsen også,« siger Karina Lorentzen Dehnhardt og fastslår, at hun vil se på, om der kan gøres noget hurtigst muligt:
»Der er stadig et stort ønske fra vores side om at få det gennemført.«

