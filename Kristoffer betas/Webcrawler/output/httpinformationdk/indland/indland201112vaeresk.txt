’Skal vi være skraldespand for universitetet?’
De lærerstuderende giver ikke meget for uddannelsesministerens tanker om, hvordan man  mindsker frafaldet på lærerstudiet. Man kan ikke sige på forhånd, hvem der kan komme igennem  og blive en god lærer, mener de
På Professionshøjskolen Metropol er de studerende ikke tilfredse med, at undervisningsministeren ser læreruddannelsen som en slags andenrangsuddannelse. Her på stedet er man opmærksomme på det høje frafald, og for at forsøge på forhånd at sortere dem fra, der ikke gennemfører uddannelsen, vil skolen i foråret tage op mod 100 kvote 2-ansøgere til optagelsessamtale.


 I en fyldt kantine på Frederiksberg sidder de lærerstuderende i små grupper og diskuterer. De fleste arbejder på en opgave, men snakken falder også på uddannelsesminister Morten Østergaards (R) udmeldinger om det store antal lærerstuderende, der afbryder deres uddannelse.
Her på Professionshøjskolen Metropols læreruddannelse falder 39 pct. af de studerende fra undervejs. Præcis den samme procentdel som gennemsnittet på landsplan.
Alligevel har ministerens udtalelser i Information onsdag provokeret flere af de studerende, der føler, at deres uddannelse bliver omtalt som et andenrangsstudium. Især når han taler om, at frafaldne universitetsstuderende skal have lettere ved at få meritoverført deres uddannelse til lærerstudiet.
»Jeg tolkede det fuldstændig som, ’hvis du ikke kan klare universitet, så kan du bare komme på læreruddannelsen, for det er nemt nok’. Jeg blev meget meget sur på ham,« siger Line Graucob, 23, da Information forstyrrer hende og tre medstuderende midt i en opgave.
»Det lyder, som om læreruddannelsen bliver den største skraldespand for universitetsfolk, som hellere ville lave noget andet,« fortsætter hun.
De andre omkring bordet er enige.
»Hvad er det for en mentalitet? ’Nå, du kunne ikke læse retorik på universitetet, så kan du bare blive lærer’. Så bliver du ikke en særlig god lærer, for så er det bare dit andet valg,« siger Andreas Larsen, 22.
»Du skal kunne alt muligt andet, end du skal kunne på universitetet. Det er jo ikke bare det faglige,« fortsætter han.
De slagter dig
Line Graucob, Andreas Larsen, Josephine Skaarup, 22, og Christopher Hein Jakobsen, 24, går alle på dansk-linjen på tredje semester. Der er kun to på deres hold, der er sprunget fra i løbet af det halvandet år, de har gået på skolen. Den ene for at starte forfra på engelsk-linjen, den anden, fordi han fandt ud af, at han ikke skulle være lærer. Men der er større frafald i de andre klasser.
»I de svære perioder, at der også mange, som går og fifler med tanken,« siger Josephine Skaarup.
»Sidste år var det lige efter praktikken, at folk sprang fra. Det er også der, siger de, at du finder ud af, om det er noget for dig at være lærer,« siger Line Graucob.
»Præcis, hvis du kommer helt grøn, så har du ikke rigtigt noget indtryk af det,« siger Christopher Hein Jakobsen, der ligesom to af de andre har været lærervikar, inden han startede på studiet.
»Og der er virkeligt stor forskel på det, du læser i bøgerne, og det, du kommer ud at opleve,« supplerer Josephine.
De har nu været ude i praktik to gange. På første år i en uge som observationslærere og tre uger, hvor de selv skulle lave et undervisningsforløb, mens den almindelige lærer fulgte med. I år har de været ude i en klasse i en måned, hvor de skulle stå for så meget, som de selv havde lyst til, stadig med en færdiguddannet lærer i klassen som sikkerhedsnet. Men det er svært at stå bag et kateder. Der var en fra deres hold, der gik i stå midt i en undervisningstime, og blev nødt til at forlade lokalet. Det er også gået galt for flere af de andre.
»Hvis du lige taber tråden, så kan du godt gå lidt i sort, fordi du skal stå der som lærer, der bare ved alt og har styr på det hele,« siger Josephine Skaarup.
»Du bliver rimeligt hårdt slagtet af eleverne. Lige så snart du virker usikker, så fanger de det med det samme. De mener det jo ikke ondt, men det kan godt virke ret skræmmende,« siger Christopher Hein Jakobsen.
»Dér, hvor det gik galt for mig, tænkte eleverne, at de måske kunne få lidt tidligere fri, og det synes de bare er super fedt. Så prøver de at få undervisningen ud på et skråplan,« siger Andreas Larsen.
Men praktikperioden er også den, der gør folk mere tændt på at blive lærer, skynder han sig at tilføje. Man kan også blive bekræftet i, at det er det, man skal være.
Tror ikke på samtaler
På Professionshøjskolen Metropol er man opmærksomme på det høje frafald, og for at forsøge på forhånd at sortere dem fra, der ikke gennemfører uddannelsen, vil skolen i foråret tage op mod 100 kvote 2-ansøgere til optagelsessamtale. Ideen er at gøre ansøgernes forventninger til virkeligheden lidt mere realistiske.
Men det tror de fire lærerstuderende ikke på vil gøre en forskel. Allerede under introduktionsugen hørte de alle skrækhistorierne om praktikperioderne fra de ældre studerende, og det var ikke noget, der fik dem til at springe fra.
»Der er jo ikke nogen, der ved, når de kommer ind, om det er det rigtige for dem. Sådan tror jeg, det er på alle uddannelser. Bare fordi man har en drøm om at være lærer, så er det ikke sikkert, du er god til det, eller det er det, du skal,« siger Line Graucob.
Af samme årsag tror de heller ikke på, at man kan gøre så meget for at mindske det store frafald. Det må vise sig undervejs, hvem der kan og vil gennemføre.
»Og hvis du ikke vil være lærer, så skal du heller ikke. Hvis du ikke gider være her, kommer det til at gå ud over din praktik, dine studiegrupper og i sidste ende børnene. Det skaber dårlig stemning, og så kan du lige så godt droppe ud med det samme,« siger Andreas Larsen.

