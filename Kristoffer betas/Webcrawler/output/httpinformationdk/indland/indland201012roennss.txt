Rønns selvbillede krakelerer
Selv om integrationsministeren i går valgte at undskylde for urigtige oplysninger til Folketinget i sag om asylbørn er hendes adelsmærke som garant for høj lovstandard for længst falmet


 Det var ikke kun regeringen, der i går blev ramt af endnu en sag om misinformation af Folketinget i forbindelse med en ny lov om hjemsendelse af afghanske asylbørn.
Det var i særdeleshed integrationsminister Birthe Rønn Hornbech (V), fordi hun som uddannet jurist har gjort det til sit politiske adelsmærke at kræve høj standard for lovgivningsarbejdet. Et billede hun forsøgte at bibeholde fra morgenstunden i går, da hun skulle svare på spørgsmål om den næse, Kristendemokraternes Per Ørum truede med at give hende på baggrund af sagen.
»Det værste for mig, det er da, hvis jeg skulle tages i at give forkerte oplysninger til Folketinget,« sagde hun til Radioavisen. Og til Ritzau: »( ...) jeg bryder mig ikke om at tages i den mindste unøjagtighed i mine svar til Folketinget.« Det kan godt være, at Rønn engang kunne bryste sig. Men en række sager viser, at det er år siden, at integrationsministeren har kunne leve op til egne høje standarder.
Den aktuelle sag handler om, at Rønn i et skriftligt svar til Integrationsudvalget har hævdet, at »Røde Kors/Røde Halvmåne allerede driver flere børnehjem i Afghanistan«.
Sådan forholder det sig imidlertid ikke, har Røde Kors fastslået i et brev sendt onsdag - dagen før loven blev vedtaget.
Kigger man imidlertid på rækken af Rønn-sager, tegner der sig et billede af en minister, der sidder på et tungt lovområde, men som ofte ikke vil stå til regnskab for sin egen politik, nægter at svare på spørgsmål, begår lovsjusk og aftalebrud over for Folketinget. Sidste år indgik Rønn en hjemsendelsesaftale med Irak om afviste irakiske asyl-ansøgere, der skulle garantere frivilligt tilbagevendte økonomisk og uddannelsesmæssig støtte fra Danmark. Som Information tidligere har afdækket, valgte hun at holde den tillægsaftale, der definerede vilkårene for støtten, tilbage for Integrationsudvalget. Ministeren meddelte dernæst, at der ikke skulle gives støtte til irakerne. Da Information forsøgte at få Rønn til at forklare sin mangelfulde orientering af udvalget, afviste hun hele 18 gange at udtale sig om sagen.
I foråret førte ministerens lovarbejde til en direkte boykot fra Center for Menneskerettigheder, da centret nægtede at afgive høringssvar i forbindelse med regeringens udlændingepakke, fordi ministeren efter centrets mening hastede loven igennem. Helt uacceptabelt mente centrets direktør, Jonas Christoffersen, at Integrationsministeren kun gav 13 dage inklusiv påskedage til at svare på et stort lovkompleks.
Rønn beklager igen
I en sag om antallet af irakiske flygtninge, som FN har bedt Danmark om at modtage, har Birthe Rønn faktisk måttet beklage, at hun har givet urigtige oplysninger. FN havde bedt Danmark om at tage flere, end Hornbech havde oplyst til Folketinget, og i et svar til Integrationsudvalget skrev hun, at hun »skal stærkt beklage«.
De love, som Rønn forvalter, bliver kritiseret for at balancere på kanten af borgerrettighederne. Derfor burde det, hvis det virkelig var i ministerens interesse ikke at blive grebet i lovsjusk eller mangelfuld orientering af Folketinget, være åbenlyst, at hun vitterligt aldrig kunne tages i den »mindste unøjagtighed« eller »tages i at give forkerte oplysninger«.
I går eftermiddags valgte ministeren så at sende et brev til Dansk Røde Kors, hvor hun beklager de forkerte oplysninger til Folketinget om børnecentrene. Det vidner om en vis selvindsigt, men rollen som juraens fremmeste vogter synes for længst udspillet.


