'Jeg tror, det her er knald eller fald for fremtidige generationer'
På trods af stadig flere advarsler om en kommende klimakatastrofe så synes interessen for at gøre noget ved problemet at være fordampet. Det vil klima- og energiminister Martin Lidegaard (R) gøre noget ved. Spørgsmålet er hvordan
Ifølge Martin Lidegaard så befinder klimadebatten sig i det, som psykologer kalder den anden fase efter et smerteligt eller traumatisk tab eller oplevelse. I den første fase fornægter vi det, der er sket. I anden fase opstår håbløsheden, når det går op for os, at det er sket. Og først i tredje fase, efter erkendelsen af at det aldrig bliver det samme igen, kan du begynde at se fremad


 Klima- og energiminister Martin Lidegaard (R) har lige fået taget mål til et økologisk jakkesæt. Egentlig har Martin Lidegaard midlertidig afbrudt sommerferien ved Sjællands Odde for senere på dagen at møde en besøgende kinesisk erhvervsdelegation.
Men når han nu alligevel er inde på kontoret, så er der tid til at møde designeren David Andersen, som tidligere har kreeret til blandt andre forgængeren Connie Hedegaard (K), kronprinsesse Mary samt rapperen Sean John Combs alias Puff Daddy, P. Diddy – eller blot Diddy.
Og altså også tid til dette interview med Information.
»Jeg bliver den mest velklædte minister i regeringen,« griner Martin Lidegaard.
Klima- og energiministeren, som har smidt jakke og slips i sommervarmen, fortæller da også, at den første månedsløn, efter udnævnelsen for snart et år siden, netop blev brugt på at gøre ham præsentabel (foreløbig har han kun råd til én David Andersen-kreation).
Siden har Martin Lidegaard lavet et energiforlig med alle Folketingets partier, som i 2020 skal have nedbragt Danmarks udledning af de skadelige drivhusgasser med 34 procent i forhold til 1990. Det efterfølges til efteråret af en klimaplan og senere – forhåbentlig – en klimalov. Alt sammen skal resultere i SRSF-regeringens lovede reduktion på 40 procent om otte år.
Martin Lidegaard erkender imidlertid, at klimadebatten er fordampet i sommervarmen efter FN’s klimatopmøde i Rio de Janeiro i juni.
»Det bliver min opgave at italesætte klimadebatten.Jeg opfatter stadig klimaproblemet som en af min generations største politiske udfordringer. Hvis ikke vi løser det problem, så kan det ikke løses. Derfor skal det have en større synlighed,« siger klima- og energiministeren.
Det på trods af at klimaforandringerne står stadig klarere. Denne sommer har vi oplevet afsmeltning af indlandsisen, varmrekord i Nordamerika og regn i Mekka på trods 43 graders varme (den varmeste registrerede regnbyge i historien).
Klimaforskrækkelse
Klimaproblemerne har dog ikke fået verdens lande til at handle. Tværtimod. Hvor Barack Obama under præsidentvalgkampen i 2008 bebudede, at hans valg ville markere det øjeblik, hvor »verdenshavenes stigning begynder at standse, og kloden begynder at heles,« så diskuteres klimaproblemerne ikke under årets valgkamp. Og det er problemet, mener Martin Lidegaard.
Den »globale klimaforskrækkelse« gør os handlingslammede, som han udtrykker det.
»Én af årsagerne til, at klimaet ikke fylder så meget, er, at man ikke kommer særlig langt med dommedags- og mareridtsscenarier. Folk kan ikke overskue handlingsmulighederne, løsningerne. Og så bliver de ramt af det, vi alle sammen så tit bliver ramt af, nemlig at det kan vi ikke forholde os konstruktivt til. Derfor er vi nødt til at anvise løsningerne. De skal være konkrete, angribelige – og så er jeg sikker på, at der vil være en stor folkelig opbakning til at løse problemet«.
Hvis Martin Lidegaard har ret, så befinder klimadebatten sig i det, som psykologer kalder den anden fase efter et smerteligt eller traumatisk tab eller oplevelse. I den første fase fornægter vi det og tror ikke på, at det virkelig er sket. I anden fase opstår håbløsheden, når det går op for os, at det er sket. Og først i tredje fase, efter erkendelsen af at det aldrig bliver det samme igen, kan du begynde at se fremad og planlægge, hvad der nu skal ske.
Løsningerne
For Martin Lidegaard er opgaven at finde en løsning på klimaproblemerne, som ikke bare kan samle et bredt flertal i Folketinget – men også i befolkningen.
»Vi ved allerede, at de omkostninger, vi får ved de klimaproblemer, vi nødvendigvis får, i sig selv retfærdiggør, at vi gør noget ved det her. Det anfægter ingen økonomer. Diskussionen handler om, hvor store omkostningerne er på den mellemlange bane. Her viser erfaringerne fra energiområdet, at vi faktisk allerede i løbet af fem år kan få et plus på regnskabet. Det er mit håb, at vi kan gøre det samme inden for transport- og landbrugssektoren,« siger Martin Lidegaard med henvisning til den kommende klimaplan.
Selv om klima- og energiministeren ikke løfter sløret for, hvad klimaplanen kommer til indholde, så nævner han blandt andet, at privatbilister kan spare penge ved at køre i elbiler, lastbilchauffører ved at køre på gas – og landmænd på at lade jord ligge brak, som det alligevel ikke kan betale sig at dyrke.
En farlig mand
Som Martin Lidegaard sidder der, i hjørnekontoret i Stormgade med vinduerne åbne ud til kanalen, Christiansborg og Thorvaldsens Museum, er det svært at genkende »en farlig mand«.Advarselskiltet som den borgerlige debattør Claes Kastholm har sat på det tidligere radikale folketingsmedlem. Årsag? Martin Lidegaard repræsenterer angiveligt – på grund af sin fortid i Mellemfolkeligt Samvirke og den grønne tænketank Concito – »en blanding af fanatisme og fantasteri«.
I stedet kan det synes overraskende, at den 45-årige Martin Lidegaard ikke vil gå endnu mere radikalt til værks i kampen mod klimaproblemerne. I hvert fald hvis klima- og energiministeren virkelig mener, at »det her er knald eller fald for fremtidige generationer«. I stedet taler han nemlig hele tiden om, at vi kan omstille os uden at skulle betale en pris. Eller i hvert fald en acceptabel pris.
»Jeg har arbejdet så mange år med det her, at jeg simpelthen ikke tror, at vi demokratisk kan lave den grønne omstilling, som er nødvendigt, hvis vi ikke anviser løsninger, som stiller folk i udsigt, at de kan leve et lige så fornuftigt og godt liv som i dag. Så min hjemmeopgave er klar: Jeg skal kunne levere en grøn omstilling, der er så attraktiv for folk, at de vil vælge den – og at de vil genvælge min regering og mig. Ellers kan jeg ikke levere den grønne omstilling, hvis jeg ikke ønsker et diktatur. Og det gør jeg ikke,« lyder forklaringen fra Martin Lidegaard.
Ifølge Martin Lidegaard udelukker det ikke store forandringer af samfundet. Klima- og energiministeren tror bare ikke, at tiden kan skrues tilbage.
»Der udspiller sig for øjeblikket en diskussion om, hvorvidt vækst er problemet – eller løsningen. For mig er det indiskutabelt, at den form for økonomisk vækst, vi har haft de seneste 50 år, ikke kan fortsætte. Det er ikke noget, vi kan vælge fra eller til. Af den enkelte grund at der ikke er ressourcer eller råstoffer nok,« siger Martin Lidegaard og fortsætter: »Men hvis man med vækst forstår økonomisk udvikling, så kan jeg ikke se, at vi kan undvære denne udvikling. Vi har brug for teknologiudvikling. Vi har brug for forandring. Men når jeg tænker grøn vækst, så tænker jeg betydelig mindre materiel vækst. Og langt mere kvalitativt vækst med fokus på service, kultur og den slags ting, som ikke har et naturressourceforbrug«.
Interviewet er slut.
Martin Lidegaard tilbringer det sidste kvarter med fotografen i Klima- og Energiministeriets gårdhave, inden han igen tager jakke og slips på for at gå de få hundrede meter over til Den Sorte Diamant. Her skal han mødes med 25 kinesiske erhvervsledere, der er på et tredages besøg i Danmark som del af »China Executive Leadership Programme«.
»Er det ikke fantastisk, at de rejser helt til Danmark for at høre om klima- og energipolitik,« lyder det spørgende fra Martin Lidegaard.

