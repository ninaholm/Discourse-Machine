Masseanholdelser var ulovlige
Stort nederlag til politiet i den principelle retssag om administrative frihedsberøvelser under klimatopmødet


 Politiet overtrådte loven ved de talrige anholdelser under klimatopmødet i København for et år siden.
I en opsigtsvækkende dom siger Københavns Byret torsdag, at i alt 250 mennesker blev udsat for en ulovlig frihedsberøvelse fordelt over flere dage i december sidste år.
De 250 blev administrativt frihedsberøvet. De havde ikke overtrådt nogen lov, men politiets indgreb skete for at hindre yderligere uro i flere situationer.
De tre dommere fastslår, at de 250 blev udsat for et ulovligt indgreb. Samtlige tilkendes også erstatning. De 178, der blev anbragt på den kolde asfalt under knibtangsmanøvren mod den store folkelige demonstration 12. december, skal hver have 9000 kroner. De øvrige får 5000 kroner hver.
Under de urolige dage i forbindelse med topmødet frihedsberøvede politiet i alt cirka 1900 mennesker. Men kun 250 af disse valgte at gå til retten for at få medhold i, at de har været udsat for en uretfærdighed.
Næste akt foregår i Østre Landsret. Københavns Politi vil anke dommen, oplyser politiadvokat Anders Dorph.
/ritzau

