Ekstra penge nødvendige for at nedbringe ventetid
Hvis ventetiden på at få stillet en diagnose skal ned, må politikerne frem med pengepungen og bemandingen øges, siger Jes Søgaard, direktør for Dansk Sundhedsinstitut
Som det er i dag, må patienter ofte tilbage til deres praktiserende læge flere gange for at få henvisning til næste specialist, før der stilles en diagnose. Den praksis vil politikerne ændre på - men hvordan det skal ske, er de uenige om.

Socialdemokraterne vil bruge 200 millioner kroner på at nedbringe ventetiden på at få en diagnose. Regeringen regner til gengæld med at kunne nedbringe ventetiden, uden at det vil koste noget.Men uanset hvad, kan politikerne lige så godt indstille sig på at bevilge penge, hvis de mener det alvorligt. Det siger professor Jes Søgaard, der er direktør for Dansk Sundhedsinstitut.»Det er vanskeligt at forestille sig, at ventetiden kan afkortes, uden at kapaciteten forøges. Det gælder både udstyr og bemanding. Og selv om der kommer de nødvendige ekstra penge, vil det kræve, at personalet er indstillet på overarbejde i weekender og om aftenen«, siger han.Der er enighed på Christiansborg om, at det ikke giver mening at garantere behandling på et sygehus inden for en måned, hvis der går for lang tid, fra de første symptomer viser sig, til der bliver stillet en diagnose af en specialist. Ventetidsgarantien på behandling træder nemlig først i kraft, når patienten har fået stillet en diagnose.Det er eksempler på op til 48 ugers ventetid på en scanning, der har fået Socialdemokraterne til at foreslå oprettelse af særlige diagnostiske centre på de store sygehuse. Forslaget vil ifølge Socialdemokraterne koste 200 millioner kroner.Stort og småt er godtRegeringen foreslår derimod nu, at de private hospitaler skal træde til, hvis det offentlige ikke kan nå at stille en diagnose inden for en måned. Det vil ikke koste flere penge, mener regeringen. Der skal nemlig ikke udføres flere undersøgelser, de skal bare udføres et andet sted, lyder argumentet.Jes Søgaard understreger, at han ikke vil give karakter til politiske udspil. Men han hilser tanken om diagnostiske centre velkommen.»De diagnostiske centre kunne godt ligge på de offentlige sygehuse, der i forvejen har den nødvendige størrelse. Men det kunne i princippet også ske på de private sygehuse«, siger Jes Søgaard.Det vil spare patienten og den praktiserende læges tid, hvis patienten kan møde de nødvendige specialister på det samme sted - i modsætning til i dag, hvor patienten flere gange skal tilbage til den praktiserende læge for at få henvisning til næste specialist.»Det er påfaldende, at ideologien i det offentlige sundhedsvæsen har været, at stort er bedst, mens man lukkede de små sygehuse. Og nu lyder det fra de små private sygehuse, at småt er godt«, siger Jes Søgaard.Han mener, at der desuden kan være en gevinst at hente ved at bruge penge på den nyeste teknologi inden for scanning for eksempel. Den er typisk mindre tidskrævende at anvende for personalet, der derfor kan nå flere undersøgelser.Pres på behandlingMen hvis ventetiden til undersøgelserne nedsættes, vil det lægge yderligere pres på behandlingssystemet, forudser Jes Søgaard:»Jo hurtigere patienterne får en diagnose, desto hurtigere vil de jo stille sig i kø for at få behandling«.Inden politikerne træffer en endelig beslutning, er der stadig mange spørgsmål, der skal afklares. Men ifølge Jes Søgaard har patienterne allerede besluttet sig:»De er mere krævende nu end for ti år siden. De finder sig hverken i symptomer eller ventetid. Og især ikke, hvis de har en sundhedsforsikring«.
