Selvfølgelig endte hesten i hakkeren
Kødindustrien har vist sig at være en hakkemad af pensionerede rideskolepony’er, italienske mafiametoder, rumænske æsler og 9.000 forsvundne svenske heste. Mens forbrugerne igennem halvanden måneds madskandale har panikket, er eksperterne mere forbavsede over Europas overraskelse end over fundet af hest i lasagnen
I både Sverige og Storbritannien har myndighedene i kølvandet på hestekødsskandalen fundet ud af, at man langt fra har overblik over, hvor døde heste havner. Billedet her er fra Gudme Privatslagteri på Fyn, hvor man har oplevet en øget interesse for hestekød i kølvandet på skandalen.


 I gamle dage havde vi bonden. På bondens mark stod en ko. Når tiden var inde, blev dyret trukket ind til slagteren, der tog livet af drøvtyggeren og derpå solgte de spiselige dele til landsbyens sultne, hårdtarbejdende bønder. Sådan fik vi kød på bordet.
Matthias Kaiser griner i telefonen; han er madfilosof og professor på universitetet i Bergen, og han ved godt, at han lige har tegnet et noget romantisk billede af fortiden. Men ser man på nutidens kødindustri, ville man næsten ønske, man kunne skrue tiden tilbage. Og når et samlet Europa igennem halvanden måned har pisket en stemning af hestehysteri op, skulle det måske i stedet have brugt tiden på refleksion. Være stoppet op og måske have erkendt, at vi alle har et ansvar for udviklingen i kødindustrien:
»Til syvende og sidst afspejler denne skandale, at vi alle sammen har vænnet os til at få meget billig mad. Flotte biler, fine huse – og billig mad. Sådan er det i alle europæiske lande, hvor det beløb, vi bruger på mad, er blevet radikalt mindre siden 1950’erne. De pressede priser har presset industrien ud i ulovligheder,« siger Matthias Kaiser.
Hestekødsskandalen viser bagsiden af det moderne liv og den globaliserede verden. Selvfølgelig er det de kriminelle bagmænd og industrien, der skal rydde op i kødsvineriet, fastholder Matthias Kaiser, men hvis noget for alvor skal forandres, er det op til fællesskabet:
»Måske er tiden inde til at stoppe op? Ikke kun på grund af hestekødsskandalen, men også på grund af klimaforandringer. Der er mange grunde til at tænke over, hvordan vi spiser kød,« siger han og indrømmer straks, at, jo, han spiser da også en steak af og til, men han er så til gengæld bevidst om, hvorfra kødet kommer:
»Så går jeg ned til slagteren, og jeg forhører mig altid om, hvilket slagteri bøffen er fra. Det er noget, der burde være mere udbredt: Almindelig fornuftig, kritisk sans,« siger Matthias Kaiser.
Slemme Rumænien
Igennem den seneste halvanden måned er medierne svømmet over med den ene utrolige forklaring på hestekødsskandalen efter den anden.
Det hele begyndte med en burger i Irland, flere bøffer kom til, og en lasagne fra et firma med det fjollede navn Findus indeholdt pludselig 75 procent hestekød. Så kom IKEA’s kødboller, og så var der også hest i Østrigs kebabruller. I Storbritannien væmmedes man, i Frankrig steg salget af hestekød, og den før forholdsvis ukendte danske fødevareminister var pludselig sat på pinebænken i den ene TV-Avis efter den anden. Den europæiske kødindustri blev verdensberømt, og mens den amerikanske tv-vært Jon Stewart dedikerede et helt afsnit af The Daily Show til hestekødsskandalen, pegede alle pile mod Rumænien – det nye, utjekkede medlem af den europæiske familie.
Men det undrer ikke professor i bioetik Peter Sandøe, at der dukkede hestekød op i retterne.
»Der er tilsyneladende hestekød tilgængeligt, som er væsentligt billigere end oksekød. Da mange fødevarer bliver sammenstykket af de billigste ingredienser, som kan findes på det internationale marked, kan det ikke undre, at kreative personer undervejs har fået smuglet noget hestekød ned i oksefarsen. Det har skabt billig fars, som bagmændene også har kunnet tjene på. Da det klart ikke kan smages i de højt forarbejdede færdigvarer, har det været en nem fidus. Det grundlæggende problem er, at ingen tilsyneladende kan overskue og kontrollere den lange kæde, fra dyrene bliver slagtet, til dele af dem ender i en frossen pizza eller lasagne,« siger Peter Sandøe.
Rumænien blev hurtigt en af hestekødsskandalens hovedmistænkte, fordi landet for seks år siden indførte en lov, der ulovliggjorde brug af hestekærrer på gaderne. Pludselig stod rumænerne så med en hel masse heste, som de ikke skulle bruge til noget. Det har fået flere til at spekulere på, om det er disse heste, der er endt i oksefarsen. Blandt de nu overflødige trækdyr var også æsler, og om æslerne også er endt som hakkekød på pizzaer, vides endnu ikke.
Det er ikke det eneste rygte, der har verseret under skandalen: Ifølge den engelske avis The Observer har kilder tæt på kødindustrien anklaget den italienske og polske mafia for at stå bag ombytningen af oksekød til det billigere hestekød. Kilderne påstod også, at dyrlæger og andre officielle kontrolinstanser i den britiske kødindustri var blevet presset og truet til at godkende hestekød som oksekød.
Forsvundne heste
I midten af februar kom det frem, at vores nærmeste naboer heller ikke havde helt styr på hestene. Det anslås, at mellem 18.000 og 23.000 heste hvert år dør i Sverige, men det er kun 14.000 af dem, der dukker op i myndighedernes opgørelser. Det vil sige, at der hvert år dør 4-9.000 heste, man ikke aner, hvor ender.
For Matthias Gårdlund, der fører tilsyn med kødindustrien i Skåne, har det bestemt været tankevækkende:
»Vi har ikke mandskab til at stå på Øresundsbroen og holde øje med, hvor mange heste der kommer ud af landet, og hvad de skal. Vi anslår derfor, at der nok er et større antal, der bliver fragtet igennem Danmark og videre ned i Europa for blive handlet på det sorte marked,« siger han.
Ligesom i Sverige har forsvundne heste også været et tema i den britiske debat i de forgangne uger. Et parlamentsmedlem vurderede, at omtrent 75.000 heste hvert år mangler i de officielle opgørelser.
»Man kunne garanteret tegne et billede af hestekødslasagnen eller frysepizzaens rejse fra Rumænien, til Luxembourg, via Cypern og så til Frankrig. Ligesom kødet i mange tilfælde også kommer fra lande uden for EU. Problemet er slet og ret, at det er et fuldkommen uoverskueligt marked, så myndighederne kan ikke følge med,« siger Matthias Kaiser om industrien, han selv har tilset igennem Eursafe, European Society for Agricultural and Food Ethics.
Stikprøver ikke nok
Peter Sandøe står tilbage med en stor undren efter hesteskandalen: Hvorfor tror politikerne, de kan berolige forbrugerne med dna-prøver?
»Politikerne lover dna-test og udvider med yderligere stikprøver. Men man løser ikke problemet ved at undersøge for hest. Spørgsmålet burde være, hvordan man holder ordentligt øje med hele processen fra jord til bord eller fra fold til færdigret. Og hvis der er hest i oksefarsen, hvad så med giftstoffer? Det spørgsmål stiller politikerne helst ikke, for de ved godt, at de ikke magter at besvare det,« siger Peter Sandøe.
Hvert år slagtes en kvart milliard heste, køer og grise i EU, og der foretages omtrent 2.250 stikprøver af det. Der er ikke alene tale om, at man kun foretager ganske få stikprøver; man finder heller ikke andet end det, man leder efter – i dette tilfælde hest.
Matthias Kaiser er enig i, at stikprøver ikke kan løse problemerne, og at det derfor er op til industrien at arbejde for større gennemsigtighed. Mens vi venter på, at det sker, bør forbrugerne lægge deres naivitet i forhold til madindustrien bag sig:
»Det er indgroet i borgerne i vores lande, at staten som vores partner skal beskytte os fra det onde og alt skadeligt. I de nordeuropæiske lande især har man for vane at have blind tillid tid, at staten nok skal løse problemet, men i denne situation sker det bare ikke.«
Det er derfor i høj grad op til forbrugerne selv at købe fødevarer, som de mener, de kan have tillid til, pointerer Peter Sandøe. Indrømmet, han spiste da nok en fryselasagne eller to, da han studerede. Men det gør han ikke mere:
»Hvis man spiser frysepizzaer eller dåseravioli, så er man i en vis forstand selv ude om det.«
 
 

