Ufatteligt sjusk, et gran af sandhed ... og nok en anklage om løgn
Først kom én anklage om at tale usandt. Så endnu en. Og nu mener Venstre at have fanget Helle Thorning-Schmidt i en løgn, idet hun i juni lod forstå, at hendes eneejerskab af familiens hus skyldes en ren tilfældighed. I går afbrød S-formanden sin ferie i Frankrig for at vende hjem og undskylde hele affæren
Socialdemokraternes formand Helle Thorning-Schmidt var omgivet af pressen efter ankomsten i eftermiddags til Københavns Lufthavn med fly fra Paris. Ved ankomsten beklagede hun, at hun ikke havde været omhyggelig nok med sin mands skatteforhold og ejerforholdet af deres bolig.


 »Det passer simpelthen ikke, at vi har indrettet boligforholdene, sådan at jeg får fradragene. Det passer simpelthen ikke,« sagde Helle Thorning-Schmidt til B.T. i juni, og understregede ifølge avisen, at det er en 'ren tilfældighed', at hendes mand Stephen Kinnock ikke står som medejer af huset.
Men at der skulle være tale om en ren tilfældighed virker ifølge Venstres politiske ordfører Peter Christensen helt usandsynligt, efter at det de seneste dage er kommet frem, at Thorning-Schmidt har haft flere korrespondancer med Justitsministeriet for at få tilladelse til, at hendes mand kunne stå som medejer af huset.
»Det her er jo også en usandhed. Det bemærkelsesværdige er, at når medierne har afsløret en usandhed, er den blevet forsvaret med en ny usandhed. Det er enormt uværdigt, at en statsministerkandidat tager så let på sandheden og synes, det er i orden at affærdige kritisk journalistik med skiftevis en fornærmet attitude og en ny usandhed,« siger Peter Christensen.
Sløset fejl I
Onsdag kaldte Helle Thorning-Schmidt det for 'en sløset fejl', når hun havde oplyst til Justitsministeriet, at hendes ægtefælle var i Danmark alle weekender om året, mens parret over for SKAT havde indberettet, at Stephen Kinnock kun var i landet 33 weekender årligt. Men i går kom det så frem, at Thorning-Schmidt har haft ikke bare en, men flere korrespondancer med Justitsministeriet.
Peter Christensen kalder undskyldningen om sløseri for 'tynd', og oplysningerne om, at Thorning-Schmidt skulle have sløset flere gange, godtager han ikke.
»Der er jo ikke tale om en venindemail, men om en offentlig ansøgning. Alle ved, at når man kommunikerer med offentlige myndigheder, skal man give rigtige oplysninger. Når det nu kommer frem, at der har været flere mails, beviser det, at den første forklaring var endnu en løgn,« siger han.
Uanset, om der er tale om skattesnyd og bevidste løgne, klinger det ifølge Peter Christensen noget hult, når S-formanden i sin 1. maj-tale bedyrede: »Tusk, fusk og lusk er for de borgerlige.«
»Jeg kan notere mig, at Helle Thorning-Schmidt må have den holdning, at når borgerlige mennesker er blevet taget i skattespekulation, er de usolidariske samfundssnyltere, mens der for socialdemokrater er plads til fejl. Jeg mener grundlæggende, at det hele har sit udspring i massiv skattespekulation, som nu er blevet viklet ind i et spind af usandheder,« siger han.
Ifølge ekspert i politisk kommunikation og administrerende direktør i kommunikationsbureauet Geelmuyden.Kiese Peter Goll burde Helle Thorning-Schmidt og hendes rådgivere have sikret sig, at alt, hvad der senere kunne udvikle sig til en opfølgende historie, blev bragt frem allerede dengang Thorning-Schmidts første skattesag rullede for en måneds tid siden.
»Det er en fejl fra socialdemokraternes ledelses side, at alt ikke kom ud, da krisen rullede første gang. Det er svært at sige, om det er rådgiveren, der har været for dårlig til at spørge ind, eller om det er politikeren, der ikke har fortalt det hele, men det er en klar fejl,« siger Peter Goll til Journalisten.dk.
Sløset fejl II
I går valgte Helle Thorning-Schmidt så at afbryde sin ferie for at komme hjem og forklare sig. Det var i går ikke muligt for Information at få en telefonisk kommentar fra Helle Thorning-Schmidt i sagen om det tilfældige ejerskab af boligen, men til flere medier undskyldte hun sine urigtige oplysninger til Justitsministeriet ved sin ankomst i lufthavnen.
»Der er ingen, der beklager det her mere end mig. Jeg har skældt mig selv ud så meget, man overhovedet kan,« lød det fra S-formanden, som i øvrigt betonede, at hun ikke har haft hverken fortsæt til at snyde eller fået en personlig økonomisk genvist ud af, at angive forkerte oplysninger.
»Jeg skrev den mail for hurtigt,« bedyrede Helle Thorning-Schmidt, som desuden afviste, at der har været tale om gentagne sløserier:
»I anden omgang har det ikke noget med weekender at gøre, men om hvor mange år det her arrangement har pågået. Jeg anskueliggør (over for Justitsministeriet, red.) vores livsførelser nemlig at min mand, når han ikke arbejder, er i Danmark i weekenden,« sagde hun og tilføjede:
»Hvis vi havde ønsket at snyde, havde vi nok gjort det lidt smartere.«
Bekymret bagland
I går lod flere socialdemokratiske kredsformænd forstå, at sagen har vakt frustration i baglandet.
Jimmy Fruergaard, kredsformand i Esbjerg Bykreds kalder sagen kedelig og belastende, når der nu ikke er så lang tid til et valg.
»Den er bare ikke god. Det er ikke godt nok. Min tillid til hende er dog ikke svækket. Endnu da. Det kan komme, hvis der kommer mere frem,« sagde Jimmy Fruer-gaard til Ritzau, mens hans kollega i Brønderslevkredsen, Inge Skjoldager støtter sin partiformand, men er træt af at personsager som denne skal fjerne fokus fra politikken:
»Når man er politiker, skal man selvfølgelig have rent mel og ren røv,« sagde hun og tilføjede:
»Hvis det er en forglemmelse, er det selvfølgelig dumt og irriterende, men jeg håber, der er en fornuftig forklaring. Det har jeg ikke fået endnu, men det går jeg ud fra, at jeg får.«
Og i lufthavnen udtrykte Helle Thorning-Schmidt ligeledes bekymring for sit bagland, som hun undskyldte over for - og vælgerne:
»Jeg kan godt forstå, at vælgerne synes, det er noget rod,« sagde hun.
Adspurgt om, hvorvidt der vil komme nye sager frem, lød det:
»Jeg kan ikke komme i tanke om andre sager, jeg har sløset med.«
Helle Thorning-Schmidt afviser desuden, at der er grund til at spekulere i et forestående partiformandsskifte hos Socialdemokraterne.


