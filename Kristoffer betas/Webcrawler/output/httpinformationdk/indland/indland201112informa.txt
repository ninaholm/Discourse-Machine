Information indstillet til årets Cavlingpris for statsløsesag



 Cavling-komiteen nominerede i går fem journalistiske præstationer til Cavling-prisen for 2011. Heriblandt Informations to journalister, Ulrik Dahlin og Anton Geist, for deres artikelserie om retsløse, unge statsløse, som på grund af fejlregistrering mistede retten til statsborgerskab.
De øvrige fire nominerede journalister er fra dagbladene Berlingske, Politiken, Ekstra Bladet og fra Fagbladet 3F. Der var indkommet i alt 63 forslag til prisen i år, heraf 43 forskellige.
De øvrige indstillede er:
Line Holm Nielsen og Mads Nissen, Berlingske, for beretning i tekst og billeder om en dansk kvindes forsøg på at redde et nepalesisk barn med vand i hovedet.
Claus Blok Thomsen, Michael Lund, Anders Legarth Schmidt og John Hansen, Politiken, for serien »Dødtrætte piloter« om manglende flysikkerhed.
Thomas Gösta Svensson og Kristian Kornø, Ekstra Bladet, for serie om gravide, der fik lykkepiller trods myndigheders og medicinalvirksomheders kendskab til alvorlige bivirkninger.
Morten Hal - skov og Asger Havstein Eriksen, Fagbladet 3F, for afdækning af kommuners ulovlige brug af private firmaer til at fratage borgere deres sygedagpenge.
Cavling-komiteen vil onsdag den 4. januar beslutte, hvem der skal have årets pris. To dage senere, fredag den 6. januar 2012 kl. 15.00 overrækkes prisen i Journalisternes Hus, Gammel Strand 46, København K.
Ved prisoverrækkelsen bliver samtlige nominerede hyldet med en uddybende begrundelse. Pressens minister, statsminister Helle Thorning- Schmidt (S), deltager ved prisoverrækkelsen. Cavlingkomiteen består af formand Kurt Strand; freelance, Abelone Glahn; First Link Kommunikation, Marianne Nielsen, Ekstra Bladet, Kirsten Pilgaard; NORDJYSKE Medier og Torben Møller; DR Midt & Vest.

