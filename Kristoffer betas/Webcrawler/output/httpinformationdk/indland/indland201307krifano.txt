Krifa: Ikke nogen rigtige eller forkerte fagforeninger
Politikere bør ikke udtale sig om, hvad en rigtig fagforening er. Det bør lønmodtagerne selv tage stilling til, siger Krifas formand
 
	Søren Fibiger Olesen, Krifa, anerkender, at den etablerede fagbevægelse har været med til at skabe nutidens arbejdsmarked, men afviser, at det skulle fratage andre muligheden for at bygge videre på arbejdsmarkedet. Her 1. maj i Fælledparken


 
	En kvart million danske lønmodtagere er i dag organiseret i Kristelig Fagbevægelse (Krifa) og Det Faglige Hus. Socialdemokraternes arbejdsmarkedsordfører Leif Lahn Jensen var i går citeret i Berlingske for at mene, at de gule fagforeninger ikke er »rigtige fagforeninger«, og at medlemmerne derfor ikke bør have mulighed for et fradrag på op til 3.000 kroner for deres fagforeningskontingent.

	Den udtalelse er formand for Krifa, Søren Fibiger Olesen, lodret uenig i.

	»Vi er en fagforening, fordi vi har overenskomster, som dækker det danske arbejdsmarked bredt, og fordi vi giver vores medlemmer sagsbehandling, når der er konflikter med arbejdsgiveren. Det er hovedparametrene for en fagforening, så ja, vi er en rigtig fagforening,« siger han.

	»Arbejdsretten har godkendt vores overenskomster og derfor blåstemplet os som en fagforening. Så jeg køber ikke argumentet om, at der skal være rigtige og forkerte fagforeninger.«

	Søren Fibiger Olesen mener, at Leif Lahn Jensens udtalelser i Berlingske lægger op til diskrimination og forskelsbehandling. »Hele diskussionen om, hvad en rigtig fagforening er, synes jeg er fuldstændig forkert af politikerne at gå ind i. Det må være danske lønmodtagere, der vælger, hvilken fagforening de vil være medlem af, ud fra hvad de gerne vil betale, og hvilken service de forventer at få fra et fagforeningsmedlemskab. Det har jeg fuld tiltro til, at danske lønmodtagere kan finde ud af.«

	Fjern loftet

–Kan man godt være en fagforening uden at have strejkeret?

	»Ja, det mener jeg godt man kan, så længe arbejdsgiverforeningen også siger nej til lockout-retten, så begge parter lægger våbnene på jorden, som det er tilfældet hos os. Vi lægger os ikke fladt ned. Det er en gensidighed.«

– Den etablerede fagbevægelse fremhæver ofte, at den er grundlaget for det arbejdsmarked, vi har i dag, og at I går ind og overtager noget, den har kæmpet hårdt for–hvad siger du til det?

	»Jeg anerkender, at den røde fagbevægelse har skabt rigtig gode rammer og vilkår på det danske arbejdsmarked. Det er historisk veldokumenteret. Men det skal jo ikke fratage andre retten til at bygge oven på de vilkår og komme med alternative bud på, hvordan arbejdsmarkedet kan gøres endnu bedre i fremtiden. Det er jo det samme som at sige, at det er Socialdemokraterne, der har skabt det danske velfærdssystem, og at andre partier så ikke må komme og byde ind på velfærdssystemet. Det er for mig fuldstændig legitimt, at vi byder ind på, hvilke forhold der skal forbedres for de danske lønmodtagere, også selv om det er andre, der i høj grad har været med til at skabe det arbejdsmarked, vi har i dag.«

– Bør man fjerne loftet på fradraget, som den etablerede fagbevægelse længe har ønsket?

	»Ja, det skal man. Enten skal man fjerne loftet, eller også skal man fjerne fradraget helt. Jeg er ikke tilhænger af, at man differentierer på kun en del af kontingentet eller man differentierer på, hvilke fagforeninger der skal have fradraget. Alle skal have det, eller også skal ingen have det.«

