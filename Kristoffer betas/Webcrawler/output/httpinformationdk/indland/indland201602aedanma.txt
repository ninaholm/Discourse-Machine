AE: Danmark er europamester i at få arbejdsløse tilbage i job
Det på tide at få øjnene op for, at et godt sikkerhedsnet og et fleksibelt arbejdsmarked er en gevinst for Danmark, lyder det fra Arbejderbevægelsens Erhvervsråd. Hverken Venstre eller DA mener dog, at det er forfejlet at fokusere på forskellen mellem lønnen og de sociale ydelser
 Arbejderbevægelsens Erhvervsråd mener, at det er den danske flexicurity-model, hvor lønmodtagere har et godt sikkerhedsnet i tilfælde af fyringer, der er årsagen til, at Danmark er blandt de bedste til at få ledige i job.


 Mens aviserne, radioen og fjernsynet den seneste tid har været fyldt med historier om de mange danskere, som står uden for arbejdsmarkedet, kommer der nu en god nyhed: Danmark er faktisk europamester i at få folk i arbejde.
Ifølge en ny undersøgelse fra Arbejderbevægelsens Erhvervsråd er Danmark nemlig ikke bare det europæiske land, hvor det er lettest at hyre og fyre medarbejdere. Vi er samtidig det land, der hurtigst får de arbejdsløse i arbejde. Og årsagen til succesen er, måske overraskende, de relativt høje danske satser for dagpenge og kontanthjælp.
»Der har været en tendens til at betragte sikkerhedsmomentet som en hængekøje, der forhindrede folk i at komme i job,« siger Arbejderbevægelsens Erhvervsråds direktør, Lars Andersen, og fortsætter: »Det er rigtigt, at vi har en rimelig god dækning. Men det resulterer altså også i, at vi har et fleksibelt arbejdsmarked, hvilket er godt for Danmark, virksomhederne og lønmodtagerne, for hvis det er let at blive fyret, så er det også let at blive ansat.«
