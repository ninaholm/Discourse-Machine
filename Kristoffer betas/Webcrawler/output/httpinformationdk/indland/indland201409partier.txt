Partier afviser en lovliggørelse af søskendesex
Socialdemokraterne, SF, Konservative, Dansk Folkeparti og Radikale Venstre ønsker ikke at ophæve et forbud mod sex mellem voksne søskende, sådan som Tysklands Etiske Råd har foreslået. Dermed afviser de også Straffelovrådets anbefalinger


 SF, Konservativt Folkeparti, Radikale Venstre, Socialdemokraterne og Dansk Folkeparti vil ikke gøre det lovligt for søskende at have et seksuelt forhold modsat Etisk Råd i Tyskland, der har foreslået en afkriminalisering af sex mellem voksne søskende. Herhjemme har Enhedslisten ligeledes forslået en ophævelse af den del af loven, som straffer samleje mellem to søskende med fængsel i op til to år.
»Den socialdemokratiske holdning er meget klar: Vi ønsker at opretholde forbuddet. For os vægter det højest, at der kan være genetiske risici forbundet med et seksuelt forhold mellem søskende,« siger retsordfører Trine Bramsen og afviser Straffelovrådets udmelding i 2012 om, at der ikke ligger vægtige genetiske og beskyttelsesmæssige hensyn til grund for at opretholde en kriminalisering.
Ydermere fastholder Trine Bramsen, at det kan være forbundet med negative sociale konsekvenser såsom pres og konflikt, hvis søskende indleder et romantisk forhold.
Radikale Venstres retsordfører, Jeppe Mikkelsen, skriver til Information, at »vi radikale er ikke klar til at se på en afkriminalisering af sex mellem voksne søskende«.
Socialt tabu
Heller ikke SF ønsker at følge det tyske forslag og Straffelovrådets udtalelser.
»Vi kan ikke støtte en afkriminalisering, når der kan være usunde familiestrukturer, som gør, at en ældre søskende udnytter en yngre søster eller bror,« siger partiets retsordfører, Karina Lorentzen Dehnhardt.
Men hun er samtidig åben over for en diskussion af, om der skal være andre sanktioner end fængselsstraf til søskende, som indleder et forhold: »Jeg skal ikke kunne afvise, at der i nogle tilfælde er tale om et lige og frit valg mellem voksne mennesker, og her er der jo risiko for at kriminalisere deres forhold i forsøg på at redde andre,« siger hun.
I Tyskland oplever Etisk Råd, at et forbud mod sex mellem søskende er med til at bevare et socialt tabu og beskytte bestemte familieværdier. Men Konservatives retsordfører, Tom Behnke, ser ingen risiko for at opretholde et socialt tabu. Blandt andet ud fra risikoen for misdannelser argumenterer han for, at loven ikke ændres.
»Det er moralsk og etisk forkert for søskende at have sex. Som det står beskrevet i Biblen, er det menneskets eksistensgrundlag, at en mand og kvinde finder sammen, får børn og på den måde lader generationer gå videre,« siger Tom Behnke og lægger vægt på, at det er op til domstolen alene at drøfte sanktionsmuligheder i sager om lovbrud.
Forkert signal
På spørgsmålet om en afkriminalisering af søskendesex henviser Dansk Folkepartis retsordfører, Peter Skaarup, til partiets sundhedsordfører, Liselott Blixt, som heller ikke mener, at der skal tages hensyn til voksne søskendes frihed til at vælge hinanden som partnere.
»Problemet med en lovliggørelse er, at den vil sende et signal om, at det er i orden at have sex med familiemedlemmer, hvilket vil gøre det nemmere for dem, der ønsker at udnytte deres søskende,« siger hun og afviser, at loven, som den gælder i dag, er med til at tabuisere.
I 2012 stillede Enhedslisten et forslag om at gøre det straffrit for søskende at have sex med hinanden. Om en lovliggørelse stadig er partiets politik har det ikke været muligt at få svar på, da retsordfører Pernille Skipper (EL) er på ferie.
Ifølge Venstres retsordfører, Karsten Lauritzen, har partiet ikke taget stilling til spørgsmålet om en afkriminalisering af sex mellem søskende, og det ikke har været muligt at få en kommentar fra Liberal Alliances retsordfører, Simon Emil Ammitzbøll.

