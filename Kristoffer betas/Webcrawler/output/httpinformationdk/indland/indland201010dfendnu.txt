DF vil endnu ikke frikende Lene Espersen



Dansk Folkeparti lader Lene Espersen stege i sit eget fedt et stykke tid endnu i sagen om hendes nu erkendte »upræcise« oplysninger til Folketinget om overbetaling af de private hospitaler.Dagen inden Folketingets åbning, »beklager« Lene Espersen i et brev til Folketingets formand, at hun i en debat i Folketinget sidste år desværre »ikke svarede præcist og fuldt dækkende« på et enkelt punkt, da hun blev udspurgt af Jonas Dahl fra SF. Men det er foreløbig ikke nok for Dansk Folkeparti, som Lene Espersen i sidste uge udelukkede fra at komme i regering med De Konservative - som Dansk Folkeparti har holdt ved magten siden 2001. Regeringens støtteparti trækker tiden ud, til Lene Espersen har været i samråd i Finansudvalget om sagen, der kan ende med, at Folketinget udtaler kritik af ministeren i form af en såkaldt næse. Tidspunktet for samrådet er endnu ikke fastsat. Omvendt siger Dansk Folkeparti, at det fortsat bakker regeringen op. Partiet kræver ikke nogen undersøgelse af sagen, sådan som oppositionen gør.Statsminister Lars Løkke Rasmussen (V) har taget Lene Espersens beklagelse til efterretning, men det er blevet en stadigt hårdere opgave for ham »at holde damerne glade«, som de siger i Venstre om de stridende partiledere Lene Espersen og Pia Kjærsgaard fra Dansk Folkeparti.
