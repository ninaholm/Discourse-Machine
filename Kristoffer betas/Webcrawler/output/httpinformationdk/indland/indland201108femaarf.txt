Fem år efter Foghs grønne løfte: Politisk stilstand
Danmark når aldrig målet om uafhængighed af fossil energi i 2050 med det nuværende politiske tempo. Valgkampen risikerer at grave grøfterne dybere
Katherine Richardson, formand for den danske Klimakommission, tror ikke, klimadiskussionen kommer til at fylde særligt meget i valgkampen. 'Og det synes jeg næsten er godt, for der er ikke de store uenigheder mellem blokkene,' siger hun.


 Valgdagen den 15. september markerer stort set fem-årsdagen for Anders Fogh Rasmussens løfte om at bringe Danmark ud af den fossile energis æra. Det var den 23. september 2006, den daværende statsminister på en Venstre-konference i Odense første gang sagde: »Vi skal gøre os fuldstændig uafhængige af fossile brændsler. Ingen kul, ingen olie, ingen naturgas.«
Ifølge den seneste statistik er det fossile energiforbrug siden da bragt ned med fem-seks pct. Med det tempo vil Danmark kun være nået halvvejs mod målet ved den politisk vedtagne deadline for den fossile æras ophør: år 2050. Anders Fogh Rasmussen forlod i 2009 landet og den klima- og energipolitiske udfordring, og hans efterfølger har ikke fået sat Danmark på sikker kurs mod en fremtid med grøn energi.
For lidt kraft
Det støder folk, for hvem sagen er vigtig.
»Politisk har man slappet vældigt af siden klimatopmødet i 2009. Vi har set en skuffende udvikling i forhold til de klare udmeldinger, Fogh Rasmussen dengang kom med,« siger Niels Due Jensen, formand for Rådet for Bæredygtig Erhvervsudvikling og i en årrække koncernbestyrelsesformand for Grundfos.
»Og det gælder ikke bare den nuværende regering begge sider i Folketinget har lagt alt for lidt kraft bag den energi- og klimapolitiske dagsorden,« påpeger han.
»Det er beklageligt, for det er vigtigt, at Danmark går foran. En klar strategi for at gøre Danmark til vindernation på grøn udvikling vil betyde meget for danske virksomheders lyst til at tage fat på nye løsninger.«
På initiativ af daværende klima- og energiminister Connie Hedegaard nedsatte regeringen i 2008 Klimakommissionen, som i september 2010 barslede med sin rapport om vejen ud af den fossile æra. Den blev i februar 2011 fulgt op med regeringens Energistrategi 2050, men siden da er der ikke sket meget. Energistrategien skal føres ud i livet via en ny energipolitisk aftale i Folketinget, men et halvt års møder mellem regering, opposition og Dansk Folkeparti har ikke bragt resultater.
»Jeg er imponeret over, at det lykkedes at få vedtaget en målsætning om at gøre Danmark fri af fossil energi i 2050, men når det handler om implementeringen, er vi ikke kommet ret langt,« siger Klimakommissionens formand, professor Katherine Richardson.
Mente det ikke
»Det er godt, at regeringen med sin Energistrategi 2050 erkender, at der skal trykkes på mange knapper. Kendsgerningen er imidlertid, at vi trods en nogenlunde fornuftig målsætning faktisk ikke har fået noget,« siger hun med henvisning til de resultatløse forhandlinger.
Lars Aagaard, administrerende direktør i brancheorganisationen Dansk Energi, beskriver energiforhandlingerne som »frustrerende langsomme.«
»Hvis man på tværs af partierne havde villet lave en aftale, kunne man have været færdige nu. Det er brandærgerligt, at det politiske klima ikke er til det.«
»F.eks. er det rimeligt fortvivlende, at vi ikke er kommet ret langt med Danmarks forpligtelse til CO2-reduktion på det såkaldt ikkekvotebelagte område. Det handler om transporten og om, hvilken langsigtet landbrugsproduktion, vi skal have, og på de områder leger politikerne strudseleg i stedet for at sige åbent, hvad udfordringerne er.«
Aagaard og Richardson er enige om, at der faktisk ikke er voldsom stor afstand mellem regering og opposition.
»Desværre har spørgsmålet ikke været i folks og mediernes bevidsthed, og derfor har politikerne ikke i den allerede langvarige valgkamp følt nogen større tilskyndelse til at nå resultater,« siger Katherine Richardson.
Niels Due Jensen kritiserer også politikerne for snæversyn.
»Jeg har fået den klare fornemmelse, at politikerne ikke rigtig mente, hvad de sagde før COP15. Det triste er, at politikere ofte er mere fokuserede på eget genvalg, end på hvordan de får det til at lykkes i forhold til Danmarks fremtid,« siger han.
Erhvervslederen håber, at klima- og energispørgsmålet bliver tydeligt i valgkampen. Det regner Katherine Richardson ikke med.
»Jeg tror ikke, denne diskussion kommer til at fylde noget som helst. Og det synes jeg næsten er godt, for der er ikke de store uenigheder mellem blokkene,« siger hun med henvisning til, at rød og blå blok kan tale sig fra hinanden og gøre konflikterne større, hvis emnet bliver centralt i kampen om vælgerne.
Et 'forsømt forår'
Lars Aagaard frygter også, at valgkampen kan føre til en polarisering, der gør energi- og klimaforhandlingerne efter valget sværere.
»Får vi et regeringsskifte, skal der et nyt energiudspil på bordet. Det skal formuleres, godkendes, fremlægges og forhandles og så kommer der pludselig til januar et dansk EU-formandskab på tværs, som gør, at vi kan få endnu et 'forsømt forår'.«
»Derfor er det ekstremt vigtigt, at parterne straks efter valget kommer på plads på de områder, hvor de reelt ikke er så uenige.«
Fra Bruxelles siger klimakommissær Connie Hede-gaard, at »Europa har brug for, at nogen begynder at realisere den store vision, så det kan ses og høres«.
»Uanset hvordan kortene falder, må den kommende regering blive meget konkret i forhold til, hvordan man leverer på visionen fra Klimakommissionen. Krise eller ej, jeg har svært ved at se et regeringsgrundlag, som ikke beskriver, hvordan man vil tage de første store skridt.«

