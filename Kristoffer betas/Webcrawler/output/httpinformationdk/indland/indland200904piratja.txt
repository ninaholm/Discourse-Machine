Piratjægerne vender hjem
Siden det danske krigsskib Absalon forlod Aden-bugten, er antallet af piratangreb og kapringer i området steget markant. I går lagde Absalon til kaj i København efter otte måneders piratjagt
Absalons 110 sømænd kan nu slappe lidt af. Men Søren Gade vil allerede have Absalon af sted igen kort efter nytår.


 Pirater har kraftigt optrappet deres angreb på handelsskibe ud for Afrikas Horn , siden det danske krigsskib Absalon forlod området 1. april.
Otte skibe er blevet kapret i april mod blot fem skibe i de foregående tre måneder. Det viser en opgørelse fra nyhedsbureauet Reuters.
Det skyldes dog ikke, at de danske piratjægere nu er vendt hjem, vurderer Lars Bangert Struwe, der forsker i pirateri ved Dansk Institut for Militære Studier.
"Det ville være smukt for den danske flåde, men sådan hænger det desværre ikke sammen. Piraterne har ænder operationsområde, så i det område, hvor Absalon var med til at patruljere, er pirattruslen faktisk faldet," siger Lars Bangert Struwe.
I stedet er piraterne rykket længere sydpå og langt ud i Det Indiske Ocean. Det stigende antal kapringer skyldes blandt andet, at handelsskibene her ikke er lige så opmærksomme på truslen. Samtidig spiller faktorer som bedre vejrforhold også ind, siger Lars Bangert Struwe.
Desuden vanskeliggøres piratbekæmpelsen af, at de involverede krigsskibe har forskellige magtbeføjelser. Absalon var et af skibene med det stærkeste mandat, og siden krigsskibet ankom til Aden-bugten 1. september 2008, har danskerne pågrebet en tredjedel af alle dem, der er blevet pågrebet.
Piratbytte med hjem
Efter otte måneders togt ankom Absalon i går til København til medaljer og ros fra Kronprins Frederik og forsvarsminister Søren Gade.
I løbet af piratjagten har Absalon pågrebet 88 pirater i farvandet omkring Afrikas Horn, hvoraf fem er afleveret til retsforfølgelse i Holland. 
Med sig om bord til København havde skibet 56 håndvåben, otte stiger, fire GPS'er og fem mobiltelefoner, der har tilhørt de tilfangetagne pirater.
Om aftenen kunne alle interesserede få en rundtur på skibet og se de konfiskerede piratgenstande.
Nu skal Absalon og det tilsvarende søsterskib Esben Snare på værft, så skibene igen er klar til udsendelse i begyndelse af 2010, oplyser Søværnets Operative Kommando.


