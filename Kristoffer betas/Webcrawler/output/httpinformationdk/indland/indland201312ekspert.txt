Eksperter sår tvivl om opsigtsvækkende lærerundersøgelse
Det er tvivlsomt, om nyuddannede lærere virkelig er bedre end erfarne lærere til at lære elever at læse, mener eksperter. Det var ellers konklusionen på en ny undersøgelse fra Danmarks Evalueringsinstitut, som for nylig fik megen opmærksomhed
En undersøgelse viste i oktober, at elever fra 4. til 6. klasse rykkede sig mest med nye lærere. Men det passer ikke, lyder kritikken nu.


 
	Det blev omtalt vidt og bredt, da Danmarks Evalueringsinstitut (EVA) i oktober offentliggjorde et overraskende resultat af en ny undersøgelse om elevers læseudvikling:

	»Nye lærere rykker eleverne mest,« lød forsiden af Politiken eksempelvis.

	Men nu bliver der sået tvivl om grundlaget for den konklusion. Ifølge Marina Norling, der har en master i læsning fra Aarhus Universitet og selv arbejder som lærer, kan man med EVA’s egne tal komme til den modsatte slutning: »De unge lærere er ikke på noget tidspunkt bedre end deres erfarne kollegaer,« siger hun.

	Hvis man alene ser på tallene for elevernes læseudvikling i 4. og 6. klasse, klarer elever med erfarne lærere sig faktisk bedre end elever med nyuddannede lærere. Altså det modsatte af, hvad EVA kom frem til. Det er først, når man korrigerer statistikken for elevernes socioøkonomiske baggrund, at EVA’s konklusion holder, siger Marina Norling, der har kontaktet instituttet for at få adgang til de såkaldte ’rå’ tal fra undersøgelsen.

	»Lige nu er de nye lærere kun bedst, hvis man tager en hel masse sociale forhold i betragtning og køber den antagelse, at når de unge lærere scorer lavt i 4. klasse, så har det ikke noget at gøre med, at der for eksempel har været problemer med klasserumsledelse eller andet, som de unge lærere selv har indflydelse på,« siger Marina Norling.

	Eksperter tvivler

	Professor i uddannelsesstatistik Peter Allerup fra Aarhus Universitet tvivler ligeledes på resultatet af EVA’s undersøgelse.

	»Jeg køber ikke den konklusion, at nyuddannede lærere er bedre end erfarne. Når man graver sig mere ned i det, viser det sig, at præmissen for at sige det ikke er til stede,« siger Peter Allerup.

	Professor ved Københavns Universitet og SFI Anders Holm undrer sig også over resultatet: »Det går mod al viden fra udlandet. Alle andre undersøgelser tyder på det modsatte: At især helt nyuddannede læreres elever klarer sig dårligere.«

	Dog viser de rå tal, at de nyuddannede læreres elever gør størst fremskridt mellem 4. og 6. klasse, påpeger Marina Norling. Selv om de ikke på noget tidspunkt er bedre end de elever, de erfarne lærere har, så forbedrer de sig mere fra 4. til 6. klasse: »Det ser ud, som om de unge lærere indhenter deres erfarne kollegaer, efterhånden som de selv bliver mere erfarne. Det er også rimeligt at antage. Den helt nyuddannede skal jo lige sætte sig selv ind i feltet,« siger Marina Norling.

	Evalueringsinstituttet fastholder, at undersøgelsens konklusion om, at nyuddannede lærere er bedst til at lære elever at læse, holder.

	Ifølge Mikkel Bergqvist, der er projektleder på undersøgelsen, skal man være varsom med at tolke på de rå tal, som Marina Norling gør. Det er nemlig nødvendigt at korrigere for elevernes socioøkonomiske baggrund samt deres testresultat i 4. klasse, mener han, så man sammenligner lærere, der har elever med samme læseniveau og baggrund. Gør man det, når man frem til den oprindelige konklusion: At nyuddannede lærere er bedst.

	Grunden til, at EVA korrigerer, er ifølge Mikkel Bergqvist, at de nyuddannede lærere oftere har klasser med svagere elever: »Nye lærere har i gennemsnit et svagere elevgrundlag. Forskellene er ikke store, men der er tale om signifikante forskelle,« siger Mikkel Bergqvist, der peger på, at nye lærere i gennemsnit har flere 2. generationsindvandrere og elever, der kommer fra familier »med en lidt lavere indkomst, og hvor uddannelsesniveauet er lidt lavere«.

	Flere 2. g’ere

	En af forklaringerne på, at de nye lærere typisk har klasser med svagere elevgrundlag, kan ifølge Mikkel Bergqvist være, at de ofte arbejder i byerne: »Jeg kan se, at nye lærere i højere grad er bosat i hovedstadsområdet og de større danske byer. Det kan forklare, hvorfor nye lærere har klasser med flere 2. generationsindvandrere, da de i langt højere grad bor i de større byer. Samlet set kan vi altså i vores datagrundlag se, at nye lærere har et signifikant svagere stillet elevgrundlag. Det er ikke store forskelle, men bestemt relevant at tage højde for.«

	Det er professor Peter Allerup imidlertid skeptisk over for.

	»Det er ikke fornuftigt at korrigere for socioøkonomisk baggrund,« siger han. »Ud fra almindelig viden har socioøkonomi ikke en pind at gøre med anciennitet. Det er absurd at hævde, at der er en sammenhæng mellem hvor mange år, man har været lærer, og hvor rige børnenes forældre er så at sige.«

	Mikkel Bergqvist fastholder imidlertid, at det er nødvendigt at korrigere for elevernes socioøkonomiske baggrund: »Det er helt almindelig praksis, at man i denne type undersøgelser korrigerer for elevernes socioøkonomiske forhold.«

	Træt med tiden

	Elevernes socioøkonomiske baggrund har altså ifølge EVA en negativ effekt på de nyuddannede læreres resultater, som det er nødvendigt at korrigere for. Men ifølge professor Anders Holm fra Københavns Universitet kan det også have en positiv effekt, hvis nye lærere ofte har svagere klasser, sådan som EVA’s undersøgelse peger på.

	»Hvis man giver de klasser, der ligger under gennemsnittet, til de nye lærere, og de klasser, der ligger over, til de erfarne lærere, så vil man – uden at det har noget med læreren at gøre – se, at der sker en opretning. Det ser man mange steder, når man laver den her slags analyser,« siger Anders Holm. »Det, EVA har gjort, er det, man plejer at gøre. Man kan bare ikke udelukke, at ændringen skyldes, at de nyuddannede er ulige fordelt.«

	I en pressemeddelelse i forbindelse med undersøgelsen pegede konstituerende direktør i EVA Katja Munch Thorsen tilbage i oktober på, hvorfor nyuddannede er bedre end erfarne lærere:

	»Når nyuddannede lærere er de bedste til at skabe læsefremgang, hænger det sammen med, at det er relativt kort tid siden, de er kommet fra læreruddannelsen, så de har den mest opdaterede viden om læsning.«

	Sådan fortolkede lærernes formand, Anders Bondo Christensen, også undersøgelsen: »Når noget tyder på, at nyuddannede lærere har en positiv effekt i læserundervisningen, er det sandsynligvis netop, fordi der har været ekstra fokus på læsning i læreruddannelsen de seneste år. Der ligger en stor opgave med at få efteruddannet en bred gruppe lærere, så de bliver top-tunede til læseundervisning i hele skoleforløbet og ikke kun på de første klassetrin,« sagde Anders Bondo Christensen til folkeskolen.dk

	Men hvad enten man vurderer, at nyuddannede lærere er bedre end erfarne lærere, alt efter om man korrigerer for social skævhed eller ej, så kan man ikke konkludere, at de nyuddannede læreres præstationer skyldes deres nyligt afsluttede uddannelse, mener professor Anders Holm.

	»Undersøgelsen kan slet ikke sige noget om uddannelsen. Det er en fortolkning at sige, at det er uddannelsen, der gør, at man er god til at lære elever at læse. Det kan lige så godt være, at når man har været lærer i tre år, bliver man så træt af det, at man laver dårlig undervisning. Det er en overfortolkning at sige, at det er viden og uddannelse, der er skyld i det. Der kan ligge mange andre mekanismer bag,« siger Anders Holm.Det er Mikkel Bergqvist fra EVA for så vidt enig i.

	»Vi kan sådan set ikke ud fra undersøgelsen vide, hvad det er, de nye lærere gør, som skaber den her fremgang,« siger Mikkel Bergqvist, der dog tilføjer: »Men vi kan konstatere, at de nye lærere og lærere med efteruddannelse inden for læsning har mere ny viden, end de ældre lærere uden efteruddannelse har. Og vi kan også se, at det at have ny viden har betydning for, om klassen rykker sig fra 4. til 6. klasse. Men der kan være mange andre ting på spil. Det er en hypotese.«

	 

