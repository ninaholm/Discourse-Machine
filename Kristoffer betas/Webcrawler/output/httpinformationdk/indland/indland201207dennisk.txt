Dennis Kristensen: ’Der er noget helt galt’



 Tiden er løbet fra lukkede forhandlingsforløb – og LO’s top har i trepartsforhandlingerne begået en fejl ved ikke at indse det. Det mener FOA-formand Dennis Kristensen, der er bekymret for, om LO er ved at falde tilbage til »tiden før 2003« – det år hvor LO formulerede sit eget selvstændige værdigrundlag og standsede den økonomiske støtte til Socialdemokraterne.
»Man får indtryk af en parallel eller hemmelig ledelse. Det hænger sammen med, at regeringen kun vil tale fortroligt med forbund, som anses for at være social­demokrater. Der går det helt galt. Det er nogle tider, som jeg troede, vi havde forladt,« siger Dennis Kristensen.
LO’s daglige ledelse nedsatte forud for trepartsdrøftelserne en forhandlingsdelegation, som ud over Harald Børsting bestod af Kim Simonsen fra HK, Thorkild E. Jensen fra Metal, Poul Erik Skov Christensen fra 3F og Dennis Kristensen fra FOA. Efter sammenbruddet er det imidlertid kommet frem, at de fire andre har holdt møder med repræsentanter fra regeringen uden at Dennis Kristensen har været inviteret. Og det er faldet FOA-formanden og flere andre medlemmer af den daglige ledelse for brystet.
»Trepartsforhandlingerne er en sag for daglige ledelse og ikke en sag for udvalgte partimedlemmer,« siger Dennis Kristensen, der er »skuffet« over forløbet. Han er overbevist om, at der på møderne mellem regeringen og den eksklusive LO-kreds har været givet signaler om, at visse forbund var klar til at tale om helligdage og feriedage – det spørgsmål, der i sidste ende fik trepartsforhandlingerne til at kollapse.
»Jeg tror, at der har været givet hemmelige signaler. Det må have været baggrunden for, at regeringen har haft en tyrkertro på, at det kunne lade sig gøre,« siger Dennis Kristensen.
Nu er du jo kendt for at gå meget i offentligheden med intern kritik. Tror du, at det at du ikke er blevet inviteret til visse møder kan skyldes, at der ikke er tillid til din loyalitet?
»Ja, det kunne selvfølgelig godt være. Nu er det jo meget afhængig af, hvad man består ved begrebet loyalitet. Jeg synes jo, at den vigtigste loyalitet, vi har, er over for vores medlemmer. Og den har lidt et knæk. Men jeg tror nu ikke, at der er nogen, der har grund til at mene, at de ikke kan lave aftaler med mig. De har ikke belæg for at mene, at man ikke kan være fortrolig eller lave aftaler med mig i en forhandlingssituation.«

