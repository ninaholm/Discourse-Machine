Løkke afviser at have fået advarsel om statsløse
Løkke siger i Statsløsekommissionen, at han »100 procent« kan afvise at have fået advarsel om sagen
Lars Løkke Rasmussen (V) ankommer til Statsløsekommisionen tidligere på dagen.

Lars Løkke Rasmussen siger i Statsløsekommissionen, at han »100 procent« kan afvise at have fået advarsel om substantielle problemer i sagen om statsløse.Dermed går Løkke i rette med tidligere departementschef Karsten Dybvads oplysning til kommissionen om, at Dybvad personligt i efteråret 2009 fortalte Løkke, at der var "knas" med Birthe Rønn Hornbech omkring håndteringen af de statsløse:»Jeg kan 100 procent afvise, at jeg kan huske det. Men jeg kan ikke udelukke, at der er faldet en bemærkning.«»Men der er ikke faldet nogen bemærkning om, at der skulle have været substantielle problemer. Så ville jeg have handlet på det,« siger Lars Løkke Rasmussen.Der var på forhånd ikke lagt op til, at Lars Løkke Rasmussen, ville tiltrække sig den store opmærksomhed, når han skulle vidne i Statsløsekommissionen.For godt nok var han regeringschef, da Birthe Rønn Hornbech i foråret 2011 måtte forlade det daværende Integrationsministerium i utide, fordi hun i årevis havde stået i spidsen for en konventionsstridig administration af statsløses rettigheder.Men kort før Lars Løkke Rasmussen fyrede Hornbech på gråt papir og selv nedsatte Statsløsekommissionen, så fastslog han, at han ikke selv havde hørt om misforvaltningen, før pressen fattede pennen og skrev om sagen i foråret 2011.Derfor forestillede de færreste sig, at Løkke selv ville komme til at spille nogen rolle i sagskomplekset. Men den forestilling ændrede sig markant i løbet af tirsdag i sidste uge.Her tog Løkkes daværende departementschef i Statsministeriet, nuværende administrerende direktør i Dansk Industri Karsten Dybvad, nemlig plads i kommissionens vidneskranke, hvorfra han kastede noget af en bombe ind i statsløsesagen.Dybvad berettede nemlig under vidneansvar, at han allerede i efteråret 2009 personligt informerede Lars Løkke Rasmussen om, at der var "knas" med Birthe Rønn Hornbech ovre i Integrationsministeriet i spørgsmålet om de statsløse.Dermed fik Løkke kendskab til sagen langt tidligere, omkring halvandet år, i forhold til, hvad han selv har forklaret offentligheden.Løkke fastslår imidlertid, at han ikke har fået besked om sagens omfang:»Jeg kan med sikkerhed afvise, at der skulle være faldet ord som retsstridighed. Jeg ville med sikkerhed have handlet på det, spurgt ind til det og kunne huske det. Sådan en oplysning ville aldrig være faldet til mig i form af en henkastet bemærkning.«»Jeg kan fuldstændig - som i fuldstændig - afvise, at jeg har fået en orientering om, at der skulle have været substantielle problemer,« siger Løkke.
