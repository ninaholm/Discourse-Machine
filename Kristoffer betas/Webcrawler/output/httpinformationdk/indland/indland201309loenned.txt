Lønnedgang er intet columbusæg
En lønnedgang kan være begyndelsen til enden eller en smart investering. Men den kan aldrig stå alene
Medarbejderne hos Danish Crown har indvilget i en midlertidig lønnedgang – til gengæld må virksomheden ikke fyre folk. Arkiv


 
	Når medarbejderne i en virksomhed går med til besparelser på deres løn, kan det betyde en af to ting: I krisetider kan en virksomhed, der konkurrerer på teknologi og et højt niveau af viden, stive sig af ved hjælp af en midlertidig stramning af lønniveauet. For en virksomhed, som konkurrerer mere direkte på lønniveauet med andre virksomheder, kan en lønnedgang være en af de sidste krampetrækninger, inden arbejdspladserne forsvinder.

	Det forklarer Jørgen Stamhus, lektor ved Institut for Økonomi og Ledelse på Aalborg Universitet. I hans øjne ligner de nyligt bebudede besparelser blandt medarbejderne i Danish Crown mere det sidste scenario end det første.

	»Der er nogle brancher, der er så hårdt udsat for konkurrence, at selv lønnedgange ikke kan stoppe udviklingen. Så i brancher, hvor lønnen er så afgørende et konkurrenceparameter, og det ikke drejer sig om ny teknologi og produktkvalitet, leveringssikkerhed og kundetilpasning, der kan det nemt blive som at tisse i bukserne for at holde varmen. De kæmper en hård kamp,« siger Jørgen Stamhus.

	Lønpresset øges

	Medarbejderne i Danish Crown har foreslået at investere 600 millioner kroner af deres egen løn i opførelsen af nye slagtesvinestalde over en periode på fire år. Herefter vil de vende tilbage til deres nuværende løn-niveau. Ledelsen vil i samme periode forpligte sig til ikke at fyre medarbejdere.

	Det er altså en midlertidig lønnedgang, som skal styrke produktionen hos Danish Crown. Men under alle omstændigheder kommer slagterierne til at mærke et øget lønpres fra omverdenen, mener Jørgen Stamhus.

	»Man kan ikke med lønnedgange vende beskæftigelsesudviklingen i branchen. Der er man oppe mod for stærke kræfter. Udviklingen går mod lavere løn og lavere beskæftigelse,« siger han.

	Selv hvis der kommer til at blæse mildere økonomiske vinde, vil der ikke blive tale om en »lønfest« på længere sigt. Konkurrencen fra udlandet er kommet for at blive, og for nogle virksomheder vil det betyde, at man fortsat må skære i lønninger, mener Jørgen Stamhus.

	Det er første gang, at Fødevareforbundet (NNF), som organiserer ansatte inden for fødevarebranchen, bakker op om en nedgang i de ansattes løn. Ifølge formand Ole Wehlast skyldes undtagelsen, at medarbejdernes job er sikret undervejs, og at pengene bliver brugt på investeringer og ikke besparelser.

	»Vi kan ikke konkurrere på lønnen, lige meget hvad vi gør, fordi der er ikke nogen i Danmark, der kommer til at arbejde for 50 kroner i timen under nogen omstændigheder. Og heller ikke med Fødevareforbundets godkendelse. Det tager vi stærkt afstand fra. Der hvor virksomhederne kan overleve, det er ved at lave et ordentligt produkt, som de kan sælge dyrere end de andre lande,« siger Ole Wehlast.

	»Omkostningerne ved at leve i Danmark er jo også større end i mange af de lande, vi ellers sammenligner os med. Derfor er det naturligt, at lønnen er højere,« mener han.

	Omkostningerne skal ned

	Hos brancheorganisationen Landbrug & Fødevarer ser man netop det faktum som en del af et større problem. Ifølge formand Martin Merrild sakker Danmark bagud på konkurrenceevnen. Derfor er det nødvendigt med ikke bare lavere lønninger, men lavere afgifter og leveomkostninger i det hele taget. »Jeg tror ikke på, at vi løfter hinanden ud af dyndet ved at forringe hinandens forbrugsevne og levestandard. Men vi skal reducere virksomhedernes generelle omkostninger. Samtidig skal vi reducere almindelige menneskers leveomkostninger. Og der er skatten jo en meget væsentlig del af det,« mener formanden.

	Sidste efterår gennemgik en anden stor virksomhed en omfattende sparerunde. Flyselskabet SAS har skåret ned ad flere omgange på grund af konkurrence fra nye lavprisselskaber, og senest accepterede kabinepersonalet endnu en lønnedgang. Formanden for kabinepersonalet, Helge Thuesen, betegner aftalen som at vælge mellem »pest eller kolera«.

	»Vi var presset til det. Folk vil have billige billetter, og alt andet er de ligeglade med,« siger han.

	»Så længe de lande, du sammenligner dig med, holder deres omkostninger nede rent lønmæssigt, så er der ulige konkurrence.«

