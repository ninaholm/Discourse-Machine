Ulven kommer – men den er ikke farlig
Ulven har levet i Danmark i 13.000 år. Men der er faktisk ingen beviser på ulveangreb på mennesker herhjemme, konkluderer en udredning. Det beroliger dog ikke Dansk Folkeparti
Miljøministeren afventer for øjeblikket en indstilling fra Vildtforvaltningsrådet om, hvordan vi skal håndtere ulvene i den danske natur.


 
Ulven kommer, har det lydt det seneste år. Men nu afslører en udredning, at nok kommer ulven til Danmark, men hverken mennesker eller husdyr behøver frygte den.

	»Selvfølgelig skal man behandle dyret med respekt – jeg plejer at sammenligne det med, at man ikke skal sende Rødhætte ud i skoven – men ulven angriber mennesker i så få tilfælde, at det nærmest er en bagatel, når man også ser på, hvad vi ellers risikerer. Men den har selvfølgelig haft en voldsom psykologisk effekt, som har skræmt nogle fra vid og sans. Og så er der nogle politikere som har pustet til ilden,« siger Thomas Secher Jensen, museumsinspektør, Naturhistorisk Museum, Aarhus.

	Ifølge Naturhistorisk Museums udredning »Fakta om ulv i Danmark« har der siden 1900-tallet været ni dødelige ulveangreb på mennesker (alle børn) i Europa, men ikke et eneste ulveangreb på mennesker siden 1974. Det seneste angreb på et menneske i Skandinavien var i 1882 i Finland.

	Naturhistorisk Museum pointerer dog, at situationen i dag er en helt anden, end den var for vore forfædre. Der mangler hverken byttedyr eller skydevåben, husdyr kan beskyttes af indhegninger – og så angriber de moderne europæiske ulve altså »ekstremt sjældent« mennesker.

	Konklusionen overrasker ikke biolog i Naturstyrelsen Hans Erik Svart. Naturstyrelsen er selv tidligere kommet frem til et lignende resultat:

	»Baggrunden for denne undersøgelse er jo, at forfatterne mener, at der har været brug for nogle fakta – og det er derfor, den hedder ’Fakta om ulv i Danmark’. Det er med til at nuancere debatten,« siger Hans Erik Svart.

	På vej tilbage

	Selv om de ældste ulveknogler i Danmark er 13.000 år gamle, har Naturhistorisk Museum ikke fundet beviser på, at ulve nogensinde har angrebet mennesker i Danmark. Til gengæld har mennesker i århundreder forsøgt at udrydde ulven, og den sidste ulv, der med sikkerhed blev nedlagt i Danmark, blev skudt i 1813.

	I dag er ulven – som nu er fredet i EU – imidlertid på vej tilbage til Danmark.

	Det første bevis for en ulv i Danmark i nyere tid var dna-undersøgelsen af den døde Thy-ulv sidste år, men tidligere har flere hævdet at have set ulve og ulvespor i Jylland.

	Efterfølgende har prøver fra dræbte krondyr, dådyr og rådyr – samt ekskrementer – afsløret, at yderligere to ulve har bevæget sig rundt i Jylland de seneste måneder. Alle ulve var hanner, så der er ikke udsigt til en ulvefamilie i Danmark i år.

	Ulve har brug for to ting for at overleve: Tilstrækkeligt med føde, som der er masser af i Jylland i form af en stor hjortebestand. Samt steder at gemme deres unger, hvilket ulve ligesom ræve og grævlinger givetvis også vil kunne finde i landskabet.

	Ifølge udredningen viser erfaringerne fra andre europæiske lande, at så længe der er rigeligt med vilde hovdyr til ulven, vil blot en ganske lille del af dens føde udgøres af husdyr. I Tyskland drejer det sig om 0,6 procent. Og da der i jagtsæsonen 2011/12 blev nedlagt 82.671 rådyr og 7.461 krondyr i Jylland, forventer Naturhistorisk Museum, at det også i Danmark vil være sjældent, at ulvene dræber et får.

	Erstatning til landmænd

	Miljøminister Ida Auken (SF) afventer for øjeblikket en indstilling fra Vildtforvaltningsrådet om, hvordan vi skal håndtere ulvene i den danske natur – og hvordan landmændene eventuelt kan få erstatning for angreb på deres husdyr. En arbejdsgruppe har netop besøgt Tyskland og Sverige for at indhente viden om, hvad man gør i disse lande, og præsenterer sine anbefalinger på Vildtforvaltningsrådets møde i december.

	På forhånd advarer en række borgerlige politikere – ikke mindst fra Jylland – imidlertid mod ulven. Venstres udenrigsordfører, Søren Pind, vakte tidligere på året opsigt ved at opfordre til at give jagten fri på ulven.

	»Den form for rovdyr i fri natur i Danmark er long gone og udtryk for en mærkelig form for ur-nostalgi og sentimentalitet knyttet til mennesker, der ikke selv bor nær på,« nåede Søren Pind at skrive på Facebook, inden Venstres dyrevelfærdsordfører, Erling Bonnesen, understregede, at Pind talte på egne vegne, og at det tidligere regeringsparti selvfølgelig respekterer, at ulven er fredet i Danmark og resten af Europa.

	Dansk Folkepartis miljøordfører, Jørn Dohrmann, som kommer fra Vamdrup, giver ikke meget for undersøgelsen fra Naturhistorisk Museum.

	»Man behøver jo ikke dræbe ulven. Man kan indfange dem og slippe dem løs i dyreparkerne og se, hvordan de opfører sig. Lad dem komme til Sjælland. Det er nemt nok at sige, at det hele skal være i Jylland, når de lige så godt kan blive proppet ind i Dyrehaven. De der dyr hører til bag lås og slå, så folk ved, at når vi går herind, så skal vi være på vagt. Så får vi trygheden tilbage. Men regeringen svigter totalt, når den ikke vil være med til at tvangsflytte ulvene«.

	 

