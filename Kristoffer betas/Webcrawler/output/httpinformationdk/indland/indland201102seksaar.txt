Seks års arbejde tæller ikke med i pointsystemet
35-årige Carolina Aviña Ortega fra Mexico opfyldte alle krav til de gamle regler for permanent ophold, men kunne ikke søge på grund af en teknikalitet. Nu straffer de nye regler hende for at være begyndt på universitetet sidste år, for dermed blev hendes seks års fuldtidsarbejde i Danmark forældet i forhold til pointsystemet
Carolina Aviña Ortega føler, hun bliver straffet for at gøre alle de ting, de danske myndigheder beder hende om.


 Venstres integrationsordfører Karsten Lauritzen kalder det 'enkeltsager', når Information fortæller om de mennesker, der er kommet i klemme i regeringens nye pointsystem for permanent ophold. Her er endnu en.
Men det handler ikke kun om mig, siger den 35-årige psykolog Carolina Aviña Ortega fra Mexico. Det handler også om alle de danskere, der måske forelsker sig i nogen fra et andet land.
»I dag er det næsten udelukket, at udlændinge kan komme og bo her. Og det føles som om, at de, som er her i forvejen, bare skal sparkes ud,« siger hun.
Carolina Aviña Ortega kom til Danmark med sin danske mand i 2002. Hun lærte flydende dansk og tog den obligatoriske danskprøve 2 på kortere tid, end det tog Udlændingeservice at behandle hendes ansøgning om midlertidig opholdstilladelse. Kort efter danskprøven fik hun fuldtidsarbejde i et fritidshjem, og i alt har hun arbejdet fuldtid i mere end seks år med børn og unge. Carolina er universitetsuddannet psykolog fra Mexico, men for at få godkendt uddannelsen i Danmark, kræver det, at hun tager en dansk overbygning. Derfor begyndte hun 1. februar 2010 på en kandidatuddannelse i psykologi på Københavns Universitet og gik samtidig over til at arbejde deltid på et observationshjem.
Men det skulle hun aldrig have gjort. For det betyder nu, at hun efter alt at dømme falder for beskæftigelseskravet om, at man skal have arbejdet fuldtid i to et halvt år inden for de sidste tre år.
Carolinas midlertidige opholdstilladelse udløb 25. januar i år, og man kan tidligst søge om en ny opholdstilladelse to måneder før, den tidligere opholdstilladelse udløber. Derfor kunne hun ikke søge om permanent ophold efter de gamle regler, selv om hun allerede opfyldte alle betingelser i februar 2010. Og derfor falder hun nu for beskæftigelseskravet under de nye regler, da hun først kunne søge om permanent ophold i november, mere end et halvt år efter, hun stoppede sit fuldtidsarbejde.
Desuden skal man »antages« at være tilknyttet arbejdsmarkedet, når man får sin permanente opholdstilladelse. Og det er Carolina ikke. Hun er højgravid studerende og venter barn om tre uger.
Carolina føler, hun bliver straffet for at gøre alle de ting, de danske myndigheder beder hende om.
»Det er dem, der bliver ved med at lave tingene om. Vi havde en aftale for otte år siden om, at jeg bare skulle bo her i syv år og opfylde en række krav for at få lov at blive her permanent. De krav har jeg opfyldt. Og det er heller ikke mig, der har bedt om at læse den kandidatuddannelse. Det er et krav for at kunne arbejde som psykolog her. Det er lige meget, hvad man gør, så er det aldrig godt nok,« siger Carolina fortvivlet.
Nu har Carolina barselsorlov et år og et år tilbage af sin uddannelse. Selv om hun får arbejde den dag, hun er færdiguddannet, kan hun tidligst søge om permanent ophold 1. august 2015.
Khader: 'Bliv!'
Sammen med sin mand havde hun 8.december et møde med den konservative integrationsordfører Naser Khader for at forklare ham om deres sag. Han virkede oprigtigt overrasket over, at hun skulle vente så lang tid på at få permanent ophold, siger Carolina.
»Han lyttede og virkede sympatisk og forstående over for situationen. Så sagde han, at han ville snakke med integrationsministeriet, og siden har vi ikke hørt så meget,« siger Carolina.
Hendes mand, Thomas Møller, sendte samme dag et brev til Integrationsministeriet for eventuelt at få dispensation for reglerne, men de har end ikke fået en kvittering for modtagelsen.
»Jeg bliver simpelthen så sur. Det er rigtigt ubehageligt, hvad der sker her i landet. Hvad bliver det næste? Hvis der sker noget med mig, så kan hun jo risikere at blive smidt ud,« siger Thomas Møller.
»Efter syv år synes jeg, vi har udstået vores prøvetid,« siger han.
Nu overvejer de at flytte til Canada, hvor der er mangel på psykologer og udsigt til mindre restriktive regler for udlændinge.
»Naser Khader sagde 'nej, nej, I skal blive her'. Vi er glade for at bo her og ville også helst blive. I hvert fald indtil alle de ændringer kom. Det er meget ubehageligt, at andre kan styre dit liv på den måde og bestemme, hvor du må opholde dig,« siger Carolina.
Det var i går ikke muligt at få en kommentar fra Karsten Lauritzen.


