Et nyt Danmark
Valget blev vundet af de partier, der sagde klarest fra over for 10 års uanstændig udlændingepolitik, uretfærdig retspolitik og kynisk kontraktpolitik


 Danmark har fået sin første kvindelige statsminister. Hurra. 100 års kvindekamp kulminerer med Helle Thorning-Schmidts udnævnelse til leder af en regering, vi endnu ikke kender sammensætningen af.
Valget blev vundet af de partier, der sagde klarest fra over for 10 års uanstændig udlændingepolitik, uretfærdig retspolitik og kynisk kontraktpolitik.
Margrethe Vestager og Johanne Schmidt-Nielsen blev valgets vindere, og det er på deres momentum, Helle Thorning-Schmidt skal skrive ny social kontrakt i en velfærdsstat i økonomisk krise.
Helle Thorning-Schmidts største opgave bliver at gennemføre en gennemgribende oprydning og modernisering af det danske velfærdssamfund, og en ny regering står lige nu med mulighederne for at få det arbejde gjort.
Johanne Schmidt-Nielsen protesterede mod udlændingepolitikken og ramte den udbredte utilfredshed med omsorgen i velfærdsstaten, som er resultatet af de 10 år under den borgerlige regering.
Margrethe Vestager havde modet til at tale imod 24-års-reglen, og hun havde modet til at tale for økonomiske reformer som en forudsætning for at skabe en politik, der giver plads til de danskere, der kan selv, og hjælper dem, der ikke kan.
Det er det samfund, den nye regering skal give os igen.
Danmarks første kvindelige statsminister kommer til at regere på et porøst fundament. Både i forhold til Folketingets sammensætning og i forhold til det mandat, danskerne har givet hendes eget parti. Helle Thorning-Schmidt vandt magten, men paradoksalt nok blev Socialdemokraterne igen en af valgets tabere. De ligger stadig historisk lavt.
Vælgernes begejstring for personen Helle Thorning-Schmidt ser ud til at været behersket. Faktisk synes mange vælgere at have fravalgt Lars Løkke Rasmussen snarere end valgt Helle Thorning-Schmidt til. Også det kan Margrethe Vestagers og Johanne Schmidt-Nielsens succes læses som vidnesbyrd om.
Den kommende regering skal skabe politik i spændet mellem netop de radikale og Enhedslisten. Det kræver politisk håndværk og snilde, som vi endnu ikke ved, om Helle Thorning-Schmidt er i besiddelse af.
Hvis hun er det, åbnes perspektivet for det samarbejde hen over midten, dansk politik har savnet i det borgerlige tiår, hvor regeringen reducerede dansk politik til forhandlinger med Dansk Folkeparti bag lukkede døre. På den måde er omfattende reformer blevet trukket ned over hovedet på både Folketing og befolkning.
Den nye regering skal foretage grundlæggende ændringer af velfærdssamfundet, og det bør ske på brede flertal i Folketinget.
Det er det politiske Danmark, det nye Folketing skal give os igen.
Selv om vinu får en ny regering, er spørgsmålet, om vi også får en ny politik. På to helt centrale områder kommer en socialdemokratisk ledet regering til at videreføre dele af Løkke Rasmussens politik: den økonomiske politik og udlændingepolitikken.
Socialdemokraterne og SF nåede ikke før valget at fremlægge en holdbar økonomisk plan, og de 12 minutter blev reelt nulstillet på valgaftenen. I det nye Folketing tegner sig derimod et flertal for at gennemføre den afgåede regerings efterlønsreform. Helle Thorning-Schmidt kommer derfor med al sandsynlighed til at basere sin økonomiske politik på efterladenskaberne fra sin forgænger.
Og hånden på hjertet, så er Helle Thorning-Schmidt nok ikke ked af, at Lars Løkke Rasmussen gjorde det beskidte arbejde med de nødvendige besparelser. Til gengæld betror vi gerne Helle Thorning-Schmidt at skabe en social retfærdig afskaffelse af efterlønnen, hvilket Lars Løkke Rasmussen forsømte.
Den nye regerings foreløbige svar er fremrykning af offentlige investeringer for at »kickstarte dansk økonomi«, som Helle Thorning-Schmidt siger. Flere danskere skal i arbejde, broer skal bygges og skoler renoveres. Fint nok. Som krisestyring kan det bestemt have en positiv effekt på bl.a. langtidsledigheden, men det kan ikke løfte os op fra det økonomiske hængedynd. Derfor venter vi på nye svar fra den nye regering.
Helle Thorning-Schmidt og Villy Søvndal troede tydeligvis, at valget skulle vindes ved at adoptere de borgerliges politik. Derfor står de to partier nu tilbage med en borgerlig udlændingepolitik, de borgerlige selv har forladt. 24-års-reglen skærer således i Lars Løkke Rasmussens »liberale hjerte«, sagde han onsdag aften, så i dag står Helle Thorning-Schmidt sammen med Pia Kjærsgaard som den stærkeste forsvarer af selve symbolet på 10 års skandaløs udlændingepolitik.
Det var dem, der markerede den største modstand mod netop Dansk Folkeparti, danskerne stemte på. Dansk Folkeparti har definitivt mistet 10 års dominerende position i dansk politik. Hurra.
Det bør Danmarks første kvindelige statsminister lytte til og indføre en udlændingepolitik, hvor det ikke handler om at holde flest mulige udlændinge ude, men behandle dem, der er inde, ordentligt.
Det er det samfund, den nye regering skal give os igen.

