Til forsvar for James Hansen
Og hans ulideligt velgørende insisteren


 
	Med inspiration fra evangelisten Johannes’ Jesus-citat: »i min Faders Hus er der mange Boliger« kunne tidligt konstateres, at ikke blot det himmelske, men også Børge Outzes hus ved navn Information rummer mange boliger. Hvorfor det blev den første avis i Danmark, der begyndte at udkomme med signerede ledere.

	Og i onsdags udkom så en signeret leder – »Klimaets følsomhed skal til debat« – af Martin Burcharth. Hvis konkrete konklusion jeg ikke kan følge trods helhjertet tilslutning til lederens grundholdning.

	Et nyligt fremlagt forskningsresultat – som på grundlag af »virkelige data« for »den gennemsnitlige globale temperaturstigning i det første årti af indeværende århundrede i forhold til mængden af udledt kuldioxid og andre drivhusgasser« – konkluderer ifølge lederen, at »klimaets følsomhed over for mængden af CO2 og andre stoffer tilstede i atmosfæren i det omtalte årti er mindre end antaget i diverse videnskabelige klimamodeller anvendt af bl.a. FN’s klimapanel. Hvis denne hypotese holder stik – og det ved vi først, når undersøgelsen er blevet udsat for den sædvanlige videnskabelige efterprøvelse om et eller to år – vil civilisationen have noget mere tid til at nedbringe brugen af fossile brændsler, inden vi når den af FN acceptable temperaturstigning på to grader«.

	Men »NASA’s tidligere føren-de klimatolog James Hansen« har i The Guardian ifølge Martin Burcharth kaldt »tesen om et pusterum for en ’taktisk afledningsmanøvre’ iscenesat af klimaskeptikere. ’Det er forkert at hævde, at vores forståelse af klimaets følsomhed er baseret på FN’s klimamodeller. Den viden stammer fra forskning i klimaets historie. Så prognosen om opvarmning er ikke ændret,’ siger Hansen. Hansens lodrette afvisning af empirisk forskning virker docerende og uklog. Klimatologer burde være mindre skråsikre om deres forsknings holdbarhed. Alle ved, hvor svært det er at forudsige vejret – at lave en prognose for klimaet i 2050 er behæftet med langt større usikkerhed. Uden åbenhed om den indbyggede usikkerhed i forskningen slår videnskabens troværdighed hurtigt revner, hvilket gør det endnu sværere for politikerne at tage de rigtige beslutninger«.

	Nu kan det diskuteres, hvorvidt Hansen egentlig er så uenig med det omtalte nye forskningsresultat og dets konklusioner – en af Informations webdebattører Niels-Holger Nielsen skriver i hvert fald efter at have læst den pågældende artikel i The Guardian, at »James Hansen ikke afviser noget forskningsresultat og har vel lov til at have sin velbegrundede tolkning af samme, som i parentes bemærket ikke afviger så frygteligt meget fra forfatternes« – men her er pointen en lidt anden: James Hansens personlige forpligtethed på det, han videnskabeligt erkender som sandt. Og som han derfor erklærer sig moralsk bundet af, så længe han erkender det sandt. Her er det sande og det gode indbyrdes forbundne. Men ikke derfor med det docerende og ukloge. Snarere med det skønne.

	Af sandheden bundet

	Om denne Hansen forlød det her i bladet 3. april, at »den anerkendte klimaforsker vil fremover være klimaaktivist på fuld tid«.

	»Den globale opvarmning i det 21. århundrede vil kunne indebære ’opkomsten af tørkeudsatte regioner i Nordamerika og Centralasien som del af skiftende klimazoner, erosion af den Vestantarktiske iskappe med globale havstigninger til følge og en åbning af den sagnomspundne Nordvestpassage,’ skrev James E. Hansen i en artikel i Science – tilbage i 1981. Siden er det hele blevet virkelighed. Forskeren, der for 25 år siden trådte frem for den amerikanske Kongres, og som den første advarede om, at en menneskeskabt global opvarmning var gået i gang, træder nu tilbage. Efter en 46 år lang forskerkarriere hos NASA’s Goddard Institute for Space Studies – en stor del af tiden som instituttets chef – ikke for at nyde sit otium – James Hansen fyldte 72 forleden – men tværtimod for, som han skriver, ’at jeg kan bruge min fulde tid på videnskaben og skabe opmærksomhed om konsekvenserne for unge mennesker og gøre det klart, hvad videnskaben siger, er nødvendigt at gøre.’ Han lægger ikke skjul på, at friheden fra chefjobbet hos NASA også vil blive brugt på aktivisme, herunder måske sagsanlæg mod de ansvarlige for det fortsat stigende fossile energiforbrug, de voksende CO2-udledninger og den svage klimapolitik. ’Som regeringsansat kan man ikke vidne mod regeringen,’ siger han til The New York Times. Så sent som i februar blev James Hansen endnu engang arresteret foran Det Hvide Hus for deltagelse i en protestaktion mod den planlagte Keystone XL-rørledning fra de canadiske tjæresandsfelter til raffinaderier i Texas. ’I min alder er jeg ikke bekymret over at få et synderegister som arrestant,’ bemærker han«.

	For som Martin Burcharth selv bemærker i sin leder:

	»Den mindste usikkerhed omkring den videnskabelige forskning i klimaets følsomhed vil blive udnyttet af industrien og politikere til at forsinke eller stoppe de nødvendige tiltag mod fossile brændsler, investering i energibevaring og alternative energikilder«.

	Dog ikke blot uden James Hansens gode vilje, men altså direkte imod hans gode – vedholdne af sandheden bundne – vilje.

	Et eksempel til efterfølgelse.

	 

