K’s fornemmelse for ledelse
Skal man forstå de konservative sådan, at respekt og kompetencer ikke er nødvendige for at lede en af de vigtigste samfundsbærende institutioner i Danmark, nemlig folkeskolen? 


 De konservative, der som parti må siges at have stor erfaring med ledelsens betydning for en organisation under pres, er igen på banen med deres forslag om, at ledere i folkeskolen skal kunne rekrutteres andre steder end i lærerstaben. Denne gang er det uddannelsesordfører Mai Henriksen, der i forbindelse med det kommunale topmøde i Aalborg, slår til lyd for, at det skal være muligt at ansætte skoleledere, der ikke er uddannede lærere. En mulighed som de kommunale arbejdsgivere ikke har i dag.
Argumentet er, at skolerne oftere samles i større enheder, hvilket stiller krav til ledelsens kompetencer udi budgetstyring, motivering af lærerne og sikring af elevernes trivsel.
Mai Henriksen ville over for TV 2 ikke svare direkte på, hvorvidt hun synes, det i sig selv er diskvalificerende af have viden om pædagogik, når man skal lede undervisere.
Man kan godt have partiet mistænkt for en generel mistillid til en vælgergruppe, der ligger langt fra de konservative kernetropper. Det er muligvis rigtigt, at lærere bedre kan bankes på plads af en udenforstående med kompetencer hentet fra en bredere kreds, f.eks. erhvervslivet, som de konservative har foreslået. Men dette konservative ledelsesprincip: Ledere leder bedst uden faglig tyngde til at holde dem nede, gælder nemlig kun for udvalgte grupper i det offentlige, hvilket naturligvis underbygger mistænksomheden.
I sagen om forsvarsminister Nick Hækkerups (S) forsøg på at modernisere forsvaret, har de konservative således været yderst kritiske over for, at en ny forsvarschef kan ende med kun at besidde militære kvalifikationer i form af en uddannelse som reserveofficer.
»(…) jeg har hele tiden frygtet, at det kan ende med en civil. Jeg mener, det er væsentligt for respekten og for vedkommendes kompetencer, at han har haft tyngden i karrieren og sin daglige gang i forsvaret,« har f.eks. forsvarsordfører Lene Espersen udtalt.
Skal man forstå de konservative sådan, at respekt og kompetencer ikke er nødvendige for at lede en af de vigtigste samfundsbærende institutioner i Danmark, nemlig folkeskolen? meth

