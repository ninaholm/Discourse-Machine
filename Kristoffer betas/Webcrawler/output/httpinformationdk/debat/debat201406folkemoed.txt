Folkemøde er også for virksomheder



 Kære Lasse Jensen.
I din humoristiske klumme den 18. juni om folkemødet giver du en bredside til virksomhederne og lobbyisterne, der deltog i løjerne på Bornholm. Det forstås, at dialog er noget, der skal foregå mellem politikere, organisationer, medier og folket. Sidstnævnte var der heldigvis masser af til folkemødet i år. Virksomhederne, som ellers har en ikke helt uvæsentlig rolle at spille for samfundsudviklingen, er ikke så velkomne, for de er jo drevet af kommercielle interesser, må man forstå.
Særligt fjollede var vi fra Mercedes-Benz. Men hvorfor egentlig, Lasse Jensen? Fordi vi var til folkemødet med vores bud på en løsning på et samfundsproblem? Nemlig hvordan vi kan indfase mere klimavenlige biler i Danmark. Fordi vi viste, at bilproducenterne kan levere gas- og hybridbiler, som kører i tusindvis i vore nabolande, men som på grund af et forældet afgiftssystem bliver holdt uden for det danske marked? Fordi vi faciliterede og deltog i en debat med forbrugerorganisationen FDM og politiske ordførere om, hvordan vi kan ændre vores registreringsafgiftssystem, så vi kan høste de klimagevinster, den teknologiske udvikling tilbyder?
Høje afgifter
Debatten om klimavenlig transport hører til på folkemødet. Folkemødet er og skal være en mulighed for at skabe dialog mellem beslutningstagere, erhvervsliv, interessenter og, ja, folket om nye løsninger. Hvor ville det være ærgerligt, hvis Mercedes-Benz og andre virksomheder bliver holdt ude, fordi nogle mener, at virksomheder ikke kan være en del af en folkelig debat.
Og så for en god ordens skyld: Vi havde ikke en meget dyr elbil med til Bornholm, men en af markedets billigste. Vi havde en hybridbil og en gasbil med, og disse to biler er dyre i Danmark. Ikke fordi de er meget dyrere at producere end deres diesel- og benzindrevne kusiner, men fordi vores afgiftssystem ændrer den lille forskel til en stor prisforskel. Faktisk er den betalte registreringsafgift på hybrid- og gasbiler op til 40 procent højere. Det, synes vi, er uhensigtsmæssigt. Vi håber at se dig og alle jer andre til folkemødet igen 2015.
Lars van het Erve, Corporate Press & Public Affairs Manager, Mercedes-Benz Danmark

