Forældres ret eller barnets tarv?
Min mor kom i ulykke, da hun var 17 år og lige var flyttet fra Hejnsvig i Vestjylland til København for at få arbejde. Hun blev fortvivlet, spiste sære ting og hoppede ned fra borde og stole for at fordrive sit foster


 
	Det lykkedes ikke, og hun måtte gå til bekendelse over for sine forældre. »Kom hjem og fød dit barn her hos os,« sagde de. Et flot tilbud. Mange andre piger i samme situation fik besked om at blive væk.

	Men morfars ære var skrammet, enhver i den indre missionske landsby kunne jo se, at han ikke havde opdraget sin datter ordentligt. Og den 21. maj, da min mor fik veer, og ægtesengen var omdannet til barselsleje, gik morfar ude i køkkenet og bankede sine smedenæver ind i væggen af skam og frustration over, at der kom en uægte unge til verden i hans hjem. Da den lille nyfødte lå i vuggen ved siden af brændekomfuret i køkkenet, kunne han dog ikke nære sig og stak sin kæmpehånd ned og nussede den lille hånd – og så greb babyen ham om lillefingeren – »og ja, dér sad han så resten af sit liv,« fortalte min mormor med en særegen blanding af hån og fryd i stemmen.

	Min mor var heldig. Hun kunne bo hos sine forældre med sit spædbarn. Mange andre unge ugifte mødre måtte bortadoptere, aflevere deres barn på børnehjem eller sætte det i pleje hos fremmede.

	Og faren? Ja, ham ville min mor ikke giftes med, for »han kunne hverken danse eller bolle,« sagde hun engang med en overraskende ligefremhed. Men han var ordentlig og betalte børnepenge hver måned. Ingen forventede andet af ham. Han så aldrig sin datter. Sådan var det også med skilsmissebørnene i familien – far forsvandt, når vielsesringen blev trukket af fingeren.

	Fra 1990’erne og frem har lovgiverne og almindelig snusfornuft lagt vægt på den ’menneskelige, sociale relation’ mellem far og barn og barnets ’identitet’, som begrundelse for barnets ret til at kende sin far. I tråd hermed blev loven i 2007 ændret, så fælles forældremyndighed er udgangspunktet. Og godt for det. SFI’s undersøgelser viser, at langt de fleste skilsmisseforældre har et godt samarbejde om børnene, som trives stort set lige så godt som andre børn.

	Problemet er de cirka 10 procent af skilsmisserne, som ender hos Statsforvaltningen eller for en dommer, fordi forældrene ikke kan samarbejde. Til bogen Moderskab og Mødrehjælp, som udkom i forrige uge, har jeg interviewet flere kvinder, som er blevet trukket gennem den mølle. To af dem var spædbørnsmødre, da de reddede sig ud af et voldeligt forhold. Alligevel insisterede Statsforvaltningens sagsbehandlere på faderens ret til samvær med barnet. I det ene tilfælde var moderen 20 år, uden uddannelse og på bistandshjælp, da hun flygtede hjem til sine forældre i Aarhus. Statsforvaltningen forlangte, at hun to gang om måneden skulle tage toget til København og aflevere sit seks måneder gamle barn til den forhenværende partner med fast job. Det var jo hende, der havde valgt at flytte. Hendes angst for at møde ham, mente Statsforvaltningen kunne overkommes ved, at hun stillede liften på dørmåtten og gik, før han åbnede døren.

	I det andet tilfælde var moderen 22 år og pædagogstuderende, da hun fik vristet sig fri af et psykisk og fysisk voldeligt forhold og flyttede i sikkerhed hos sin mor. Myndighederne har ændret samværsaftalen flere gange, men undervejs har den set således ud: En gang om ugen skulle moderen tage toget fra Ringsted til København, aflevere det 18-måneder gamle barn til faderen på stationen og hente det sammesteds 4-6 timer senere. Morens angst for sin tidligere partner, der gjorde det nødvendigt at få venner og familie til at klare afleveringen, og barnets raseri- og vredesudbrud efter samværene, har aldrig gjort indtryk på myndighederne.

	Disse to triste sager og mange andre, som ligner dem, trækker ud i årevis. Antallet af skilsmisser, hvor forældre ikke kan blive enige om samværet med børnene, er steget med næsten 50 procent siden 2007, da forældreansvarsloven blev vedtaget. Både LOKK – landsorganisationen af kvindekrisecentre – og Mødrehjælpen har forsøgt at råbe myndighederne op og påpeget, at hverken statsforvaltningens eller fogedrettens ansatte har faglig indsigt i voldelige forhold.

	Intentionen med forældreansvarsloven var god nok, nemlig at sætte barnets tarv i fokus. Men som loven bliver forvaltet, ser det ud til, at myndighederne ofte tager udgangspunkt i de voksnes rettigheder. Og helt ærligt – hvad er vigtigst: Forældres ret til samvær med deres børn efter en skilsmisse eller skilsmissebørns og deres mødres ret til frihed fra samvær med en voldelig forælder og partner?

Pia Fris Laneth er forfatter og foredragsholder

