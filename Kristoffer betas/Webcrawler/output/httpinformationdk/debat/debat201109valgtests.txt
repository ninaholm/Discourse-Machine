Valgtest skaber mere forvirring end gavn
Information har bedt Tvivlerpanelet om at prøve mediernes valgtest. Og vi kan konstatere, at den eneste måde hvorpå ens stemme sikkert lander hos et parti, nemlig Enhedslisten, er ved konsekvent at svare 'meget uenig' til samtlige 20 spørgsmål


 Valgkompasset, Kandidat Robotten, Matchmaker. Hvis ikke vi befandt os midt i en valgkamp, kunne man let komme til at tro, at der her var tale om reklameoplæg til nye datingsider.
Sandheden ligger ikke langt derfra. Klikker man ind på mediernes hjemmesider, kan man under hele valgperioden lære sin kommende kandidat bedre at kende. Udfordringen består i at besvare en række spørgsmål, og derudfra blive matchet med sin valgkandidat.
Monogamien må dog siges at spille fallit, da hver af valgtestene viser sig at pege på vidt forskellige kandidater. Information har bedt Tvivlerpanelet om at teste testene, og har spurgt valgforsker og professor i statskundskab ved Københavns Universitet Kasper Møller Hansen, hvilken rolle valgtest spiller i valgkampen.
»Allerede under valget i 2007 var valgtest nettets mest populære aktivitet, og til dette valg har næsten alle medier produceret deres egen test,« siger Kasper Møller Hansen.
Trods testenes udbredelse, er der ingen af Informations tvivlerne, der tillægger testene nogen større værdi. Flere fandt dem direkte forvirrende, andre irriterende simplificeret, mens langt de fleste anser dem som simpel underholdning. Sammenfaldende for alle tvivlere var, at ingen af dem endte på det samme parti efter at have prøvet tre forskellige valgtest.
Ellen Sveistrup Dahl, der vakler mellem Radikale Venstre og Liberal Alliance, svarer hertil, at »det er meget forskelligt, hvordan testene er skruet sammen. De spørger ikke om de samme ting, og de spørgsmål, der ligner hinanden på tværs af de tre tests, er vinklet forskelligt.«
Generelt savnes en uddybning af en lang række spørgsmål, hvilket resulterer i, at der genereres en overvægt af klik på 'ved ikke'.
Under spørgsmålet om, hvorvidt skattestoppet bør bevares i den kommende periode, kommenterer Kim Elgaard Andersen, »at den slags spørgsmål, jo stærkt afhænger af, hvilke andre finansielle tiltag der foretages«.
Dette synspunkt deler han med Kasper Møller Hansen, som mener, at der hersker stor usikkerhed i testene, hvor der ingenting skal til, før man render over til en hel anden kandidat.
Han oplyser, at en måde hvorpå testene kunne forbedres, ville være at spørge fagkundskaberne til råds. I dag bliver valgtestene i høj grad formuleret af journalister, »der sidder og fedter 20 spørgsmål sammen over en aften«.
Fremtræder diffuse
Tvivler Henrik Jørgensen kritik af testene går på, »at partierne enten ikke er gode nok til at skildre deres kandidater, eller at spørgsmålene er fremlagt på en sådan måde, at de mindre partier fremtræder diffuse«. En interessant observation er, at den eneste måde, hvorpå ens stemme sikkert lander hos Enhedslisten, er ved konsekvent at svare 'meget uenig' til samtlige 20 spørgsmål.
Kan de flytte stemmer?
Kasper Møller Hansen mener at det kan være et nyttigt redskab til at få et vink om, hvor man hører hjemme, men at testene langt hen af vejen er et udtryk for underholdning.
»Man må jo fange vælgerne der, hvor de er, og hvis mange synes, at testene er sjove, så lad dem da endelig tage dem«.
Testene skal blot anses som én information blandt mange, der kan være med til at hjælpe en på vej. Han forklarer, at i Holland, hvor op til 40 procent af vælgerne benytter sig af valgtest, tillægges de langt større værdi.
I modsætning til i Danmark er testene i Holland et emne, som også diskuteres inden for de politiske lejre, hvor man har en interesse i, hvordan testene bliver formuleret.
Mange af de danske test tager ikke højde for vigtigheden af spørgsmålene, og hvor på skalaen man dermed bliver placeret. Derfor skal der få klik på 'enig' frem for 'delvis enig' til for at kandidaterne varierer.
Testene benyttes mest af unge vælgere, og derfor fremhæver Kasper Møller Hansen, at testene kun må benyttes som et supplement til at tilegne sig viden om partierne.
Han fremhæver derfor vigtigheden af, at prøve flere forskellige test for at få varierede informationer om kandidaterne, før man går ned og sætter sit endelige kryds.

