Den flyvende hollænder



 'Selv holdninger mister deres immunitet, når de omstændigheder, under hvilke de udtales, kan medføre en voldelig handling. Den opfattelse, at kornhandlerne udsulter de fattige, og at den private ejendomsret er tyveri, bør frit kunne fremsiges i pressen, men den samme holdning kan ikke fremføres - ja, er strafbar - hvis den fremsættes af en ophidset hob foran kornhandlerens hus'
John Stuart Mill, Om Friheden, Kapitel II, 1859
DET ER - især blandt os journalister - en næsten hellig og uantastelig antagelse, at ytringsfriheden er ukrænkelig. Selv de mest absurde offentliggørelser om de kendte i publikationer som Se&Hør, Kig Ind og deslige, bliver næsten rutinemæssigt forsvaret med henvisning til den sakrosankte ytringsfrihed. 
Det er derfor, at mange - både i og uden for medieverden - umiddelbart bliver oprevet, når retten til at tale og tænke frit bliver indskrænket, som det er tilfældet med den hollandske nationalistiske politiker Geert Wilders, som torsdag blev nægtet indrejse i England. Den britiske regering argumenterede for, at den højreorienterede hollænders fremvisning af den kontroversielle film Fitna var til fare for den offentlige ro og orden. Wilders blev følgelig afvist ved lufthavnen - og eskorteret tilbage til sit fly. 
Det er første gang nogensinde, en demokratisk valgt politiker er blevet nægtet indrejse i Storbritannien. Sagen har ført til den største krise med Holland siden 1689, da Wilhelm af Oranien invaderede England.
DER KAN IKKE være tvivl om, at frihedsrettighederne - herunder ytringsfriheden - skal opretholdes. Den frie debat er demokratiets livsnerve, fordi den sikrer, at de underbyggede og rationelle synspunkter overlever debatten, ved det som den tyske filosof Jürgen Habermas har kaldt "det bedre arguments tvangsløse tvang". Udtrykt mindre filosofisk: Ytringsfriheden sikrer, at dårlige synspunkter kan blive underkastet den offentlige menings domstol. Hvis man fortier en sag - og ikke lader forrykte synspunkter blive debatteret - kan de ikke tilbagevises. Det er ytringsfrihedens berettigelse.
 Men det følger ikke heraf, at ytringsfriheden er uindskrænket, endsige at den bør være det. Den store britiske filosof John Stuart Mills eksempel med kornhandleren er netop et eksempel på, at der - under visse konkrete omstændigheder - bør gøres undtagelser. Hvis det under de konkrete forhold viser sig, at en udladelse - fremvisningen af en film eller offentliggørelsen af en karikaturtegning - kan forvolde skade på andre, så skal ytringsfriheden begrænses. 
Det er derfor, vi ikke skal lade os styre af vores rygmarvsreaktion og afvise den britiske udenrigsminister David Milibands udtalelse om, at "man ikke må råbe 'brand' i et fyldt teater", og at man må "afbalancere ytringsfriheden med borgernes sikkerhed". 
Milibands argument er - teoretisk set - rimeligt og fuldt ud i overensstemmelse med det princip (også indført af John Stuart Mill), der siger, at man har den fulde frihed til at sige og gøre, hvad man vil, hvis ens handlinger ikke mindsker andres frihed. Milibands forsvar for afvisningen af Wilders indrejse - og begrænsningen af hans ytringsfrihed - kan derfor ikke afvises uden begrundet overvejelse. Men den bør - i det konkrete tilfælde - forkastes. Her er hvorfor:
HVIS - OG DET er det store spørgsmål - Wilders havde været til fare for den offentlige orden, på samme måde som den ophidsede hob foran kornhandlerens hus i John Stuart Mills eksempel, havde regeringen været i sin fulde ret til at nægte ham indrejse. Men der er intet, der tyder på, at fremvisningen af hans injurierende og fremmedfjendske film ville have ført til demonstrationer, endsige voldelige handlinger. At afvise Wilders henvisning til den offentlige orden - og til principper, som fremsat af John Stuart Mill - er et misbrug af den liberale filosofis principper. 
Der er ikke tvivl om, at Wilders udviser hykleri af uanede proportioner, når han - en mand, der vil forbyde Koranen - pludselig påberåber sig de selv samme liberale frihedsrettigheder, som han vil fratage muslimske medborgere. Men det er ikke spørgsmålet. 
Det er hævet over enhver diskussion, at Wilders er en populistisk demagog - det har han selv i ord og handling vist flere gange. Men det er netop derfor, det er vigtigt, at vi hører hans synspunkter, og at vi systematisk og punkt for punkt afviser hans intolerante meninger. Ved at nægte ham indrejse er han blevet martyr for den ret, han nægter sine modstandere. 
 John Stuart Mill skrev et andet sted ( i bogen Overvejelser over Det Repræsentative Demokrati fra 1861), at der i britisk politik var et parti der er "the stupidest party", der blindt afviste den sunde fornuft.  Man kan fundere over, hvem vi i dag kan kalde 'det tåbeligste parti'.

