Skindet reddet



 EN AFSLØRING om fortiden: Når Poul Schlüter (K) i januar 1993 afgik hovedkuls som statsminister, var det af skræk for at blive stillet for Rigsretten og dømt. Det røber selveste Poul Schlüters daværende justitsminister, Hans Engell, i en erindringsbog, som udkommer fredag, og som Jyllands-Posten allerede i søndags løftede figenblade af.
Er der - 15 år efter - mere suppe at koge på den Tamil-sag, som historien drejer sig om? Joe da. Tamil-sagen handler om det - også nutidigt brændfarlige - emne, at en regering misforvalter udlændingelovgivningen og nægter mennesker deres lovlige ret. Det gjorde daværende justitsminister Erik Ninn-Hansen (K), og Schlüter søgte at dække over Ninn, bl.a. ved fra Folketingets talerstol at sige: "Der er ikke fejet noget ind under gulvtæppet."
De ord var datidens udgave af "Der er ikke noget at komme efter."
MEN AV, FÆLDEN klappede om Schlüter og Ninn, da en undersøgelsesret ledet af højesteretsdommer Mogens Hornslet foretog afhøringer og afgav en rapport med bl.a. disse konklusioner:- Ninns forvaltning var i strid med loven, og hans svar til Folketinget "klart misvisende", hvad Ninn "var helt opmærksom på".- Schlüters forklaringer til Folketinget var "misvisende", og den om gulvtæppet "må - hvis den skal tages for pålydende - karakteriseres som direkte urigtig".
ENGELL BIDRAGER til skandaleafdækningen ved nu at berette, at han havde bedt en gruppe topembedsmænd fra Justitsministeriet bedømme, hvor alvorlige følger Hornslets rapport kunne få for Schlüter og hans implicerede ministre. I gruppen sad folk som dronningens nuværende kabinetschef Henning Fode og Justitsministeriets nuværende departementschef Michael Lunn. Og de vurderede - ifølge Engell - at regeringstoppen var "alvorligt i fedtefadet", at den i Rigsretten "efter al sandsynlighed ville blive dømt".
Ninn-Hansen blev som bekendt sidenhen dømt med piber og trommer i Rigsretten. Det var for at undgå samme skæbne, at Schlüter gik af få timer, efter at rapporten udkom. Schlüter undgik at provokere et folketingsflertal: "Han reddede også sit eget skind", skriver Engell.
I dag protesterer Schlüter mod, at hans bratte afgang skulle skyldes Engells topjurister. "Noget forfærdeligt pjat," kalder Schlüter det.
Her fejer Schlüter næppe noget under gulvtæppet. Schlüter er selv jurist, uddannet advokat, og det behøver man dårligt nok at være for konstatere, hvor belastende Hornslets rapport var for Schlüter og hans regering. For at undgå et kaosvalg, der ville sætte de konservative op imod Højesteret, veg Schlüter fredeligt for Nyrup.
At folketingsflertal sidenhen undlod at stille Schlüter for Rigsretten, skyldtes den statskløgt, der lå i ikke at lade Tamil-sagen skabe borgerlige martyrmyter. En dom over Ninn var rigeligt.

