Æblefrø til æbleoaser
Under den overskrift skal der vokse æblelunde op i Danmark og tiltrækkes nye æblesorter til økologisk avl. Pometet i Tåstrup har fået en god idé


 
	Der er ikke længere nogen steder i Norden, hvor der arbejdes med frøforædling af æbler. Men især til økologisk avl er der brug for nye sorter. Det har fået Pometet i Tåstrup til at iværksætte projektet Æblefrø til æbleoaser.

	Sagen er, at man meget tit kun kender modersorten til et æble og ikke faderbestøveren, men eftersom hver eneste kerne i et æble i princippet rummer en ny sort, er mulighederne mangfoldige. Både for at sorten bliver en lille, grøn, skurvbefængt, bitter fanden med kerner fulde af cyanid, men også for, at et nyt æble eksploderer i saftig fryd i munden, når man tager den første bid. Hver kerne er en lotteriseddel. Måske kommer den ud.

	Pometet, der er en del af Nordisk Genbank og det Natur- og Biovidenskabelige Fakultet på Københavns Universitet, rummer over 800 æblesorter, heraf ca. 300 danske, så en bi kan samle pollen fra rigtig mange æblesorter på bare en enkelt flyvetur. Faktisk har vi i Pometet Nordeuropas største krydsningsmateriale, det der mangler er tilstrækkeligt med ’menneskeforældre’ til at udså kerner og holde øje med planternes udvikling.

	Pometet har valgt en fremgangsmåde, der er gammel tradition for i Danmark. Tidligere anlagde haveselskaberne forsøgsplantninger hos private over hele landet, så nu skal en række interesserede lave forsøgsudsåninger hjemme hos sig selv og således frembringe et meget større materiale med mange flere variationer, end Pometets ansatte selv ville kunne overkomme.

	Man kan stadig nå at være med, der er kurser på Pometet i december. Foreløbig har omkring 40 deltagere meldt sig. En kommer helt fra Ringkøbing, de fleste fra Nord-, Midt- og Nordvest- og Sydsjælland. Her fra Møn er vi tre.

	Over en kop kaffe med brød til blev vi deltagere en sen eftermiddag instrueret i, hvordan vi klargjorde og udsåede frøene, og så var det bare om at vælge. Fra Pometets side stillede man 53 forskellige sorter til rådighed, fordelt på ti kerner i hver sin lille plastikpose med navn på. Dem kunne vi nu så i potter derhjemme, grave dem ned i haven – æblekerner kræver op til tre- fire måneders vinterhvile – og dække dem til, så fuglene ikke æder dem inden foråret. Meningen er, at vi skal holde øje med spireevne, udvikling og modstandsdygtighed over for æblesygdomme – og så skal vi bare passe dem i fem-seks år, indtil de begynder at bære, og vi kan se, hvordan frugten er faldet ud.

	Nu er vi inddelt i grupper efter geografisk nærhed, så kan vi lære af hinandens erfaringer undervejs.

	Vi tog 18 x 10 kerner med hjem (måske gik vi lidt amok), men nogle af dem kendte jeg af omtale, så det er fristende at se, hvad de kan drive det til. Derfor kom Maren Nisses og Lise Leginds æble med hjem. Jeg har læst om dem i en af Danmarks æblepionerer, skolelæreren Claus Matthiesens værk, Dansk Frugt, fra 1913. Jeg ved godt, at det netop ikke bliver Maren Nisses eller Lise Le-ginds æble, der spirer fra deres kerner, men genkendelsens glæde fyrede op under nysgerrigheden.

	De sorter, der stammer fra vores egen omegn, Dronning Louise, Lundbytorp, Guldborg, Pigeon fra Maribo og Fejøæble kom også med. Andre blev valgt, fordi de lød sjovt, for eksempel Ringkloster Kammerjunker og Dansk Rosenhæger.

	Førstnævnte stammer fra Skanderborg, en frøsort fra 1800. »Udbyttet er lavt, skrællen tyk, Kødet er tørt med middel sødme, svag syrlighed og nogen aroma,« oplyser Pometets æblenøgle lidt kuldslået. Men hvem ved, hvad netop vores kerner er krydset med?

	Dansk Rosenhæger stammer fra Fyn. Sorten kendes også under synonymerne Rosenhæger, Marmorirter Sommerpepping, Pepin marbré d’été. Det er en frøplante fra før 1795, sidst anbefalet til dyrkning i Danmark i år 1915. Hvorfor mon? Spiseæble, oplyser Pometet, temmelig sygdomsresistent. Nu må vi se.

	Foreløbig skal de alle sammen i vinterhi i det højbed, hvor vi har haft rødbeder.

	Lyder vores udvælgelse en smule sorgløst lemfældig, så skyldes det, at man dårligt kan være andet, når udfaldet er helt uvist.

	Vi kunne have været mere systematiske med at udvælge både tidlige og sene sorter, de fleste af vores er tidlige og holder sig ikke så længe. Men der er jo også mange andre deltagere i projektet, og er det ikke, når æblerne i august-september begynder at modnes, at man længes allermest efter at sætte tænderne i dem?

	 

Karen Syberg er kulturjournalist.

