Tsipras og Socialdemokraterne
LEDER


 
		Min intention er at se en hårdarbejdende tysk eller østrigsk lønmodtager i øjnene og sige til ham eller hende: De fik os til at optage historiens største lån hos jer, men intet af det kom vores folk til gode. Det hele var bare et kynisk kneb for at lægge nordeuropæiske bankers tab på jeres skuldre.

Syriza-lederen Alexis Tsipras i Wien 20/9-2013


	For første gang siden Grækenland i 2010 indgik en historisk låneaftale med EU og Den Internationale Valutafond, er der blevet fremsat en mistillidsdagsorden mod regeringen i Athen. Det sker i protest mod lukningen af det statslige radio- og tv-selskab ERT, som blev besluttet i juni, men først effektueret med en politiaktion i denne uge. Inden søndagens afstemning i parlamentet kan premierminister Antonis Samaras’ konservative Nea Demokratia og det græske socialdemokrati Pasok tilsammen mønstre et spinkelt flertal. Den mistillidsdagsorden, som venstrefløjsalliancen Syriza har fremsat, bliver således næppe vedtaget. Det betyder dog ikke, at diskussionen om den kontroversielle lukning af ERT er forbi. For den handler ikke blot om dette specifikke sparetiltag, men også om, hvor det græske samfund er på vej hen. På den front er regeringens troværdighed stadig mere tyndslidt, efter at det forleden i The Wall Street Journal blev afsløret, at en tredjedel af Den Internationale Valutafonds bestyrelse fra begyndelsen advarede om, at redningsplanen var dømt til at mislykkes.

	Mens Syrizas mistillidsdagsorden diskuteres i parlamentet, er trojkaens repræsentanter i Athen til en ny runde spareforhandlinger. De sociale følger af krisen kan ikke fornægtes. På grund af brugerbetaling får stadig flere græske spædbørn f.eks.ikke de nødvendige vaccinationer, melder Læger uden grænser. Som søvngængere bevæger Europas politiske elite sig i retning af et EU-parlamentsvalget i 2014, hvor EU-kritiske partier sandsynligvis vil opnå rekordrepræsentation. Selv om de svære omstændigheder har ført til brede samlingsregeringer i blandt andet Grækenland, Italien og Tyskland, bliver det stadig sværere at vinde valg med moderate holdninger, når ungdomsarbejdsløsheden stiger og stiger. Alexis Tsipras, Syrizas leder, sætter ord på en kollektiv erfaring: »Ingen reformer kan finde sted i en økonomi, der kollapser.«

	Foran en forsamling af østrigske socialdemokrater beklagede Tsipras for nylig den europæiske venstrefløjs svigt i forhold til eurokrisen og Grækenland: »I 1990’erne skilte de fleste socialdemokratiske partier i Europa sig af med politikker, der forsøger at regulere kapitalismen,« sagde han og betegnede det politiske landskab, hvor bl.a. regeringskoalitionen mellem social- og kristendemokrater i Tyskland er vokset frem som »en neoliberal ørken«: »Manglen på socialdemokrater som Bruno Kreisky (Østrigs forbundskansler 1979-83, red.) skabte politisk rum for en krisebekæmpelsespolitik, som har rejst en ny og usynlig mur imellem kreditorlande i nord og debitorlande i syd.«

	I forbindelse med dobbeltvalget i 2012 blev Syriza af den tyske regering udpeget som en venstrepopulistisk trussel mod EU. Nu betragter de fleste iagttagere partiets deltagelse i en græsk regering som et spørgsmål om tid: »Jeg frygter, at Syrizas sejr kommer for sent,« udtaler økonomen Yanis Varoufakis, der betegner Tsipras’ europapolitiske udmeldinger som »et lys i mørket«.

	Forleden markerede han sin hidtil klareste holdning til EU i en tale på University of Texas: »Måske var eurozonen en fejltagelse, men den skal reddes,« sagde Tsipras og udpegede »alliancen mellem vores kleptokrati og den politiske elite i Europa« som den egent-lige årsag til den politiske krise, der bl.a. har skaffet nazistpartiet Gyldent Daggry plads i det græske parlament og dermed også i Europarådet!

	Det eneste reelle svar på destabiliseringen af det politiske system er at søge årsagen til utilfredsheden – ikke at gøre virkning til årsag ved afvise enhver kritik af EU som populisme. Tsipras peger her på behovet for et andet EU: I stedet for at forstærke uligheder mellem medlemslandene er det nødvendigt at mindske dem. Men det kræver en styrkelse af EU’s institutioner, traktatændringer og afgivelse af national suverænitet. Skræmmer det socialdemokrater mere, end de græske nazister gør?

