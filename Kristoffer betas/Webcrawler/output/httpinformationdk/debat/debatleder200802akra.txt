A-kraft? Uha, nej tak



 DRØMMEN OM det tekniske fix lever stadig i miljødebatten. Altså forestillingen om, at vi ikke behøver at foretage svære ændringer af vort nuværende forbrugsmønster, fordi én eller anden teknologisk snedighed vil redde os ud af, hvad vi ellers er ved at rode os ind i. Man kan således høre politikere, der føjer bil-lobbyen, gøre det med undskyldningen:
'Jeg er overbevist om, at vi snart har den forureningsfri bil.'
Spådommen har været luftet i mange år, men storskalaproduktionen lader stadig vente på sig.
SOM TEKNISK FIX mod drivhuseffekten har atomkraften vakt ny entusiasme - især blandt dem, der i forvejen gik ind for den, og som har skumlet i den årrække, hvor folkelig modstand har gjort markeds-føringen svær.
En officiel britisk rapport udråbte i sidste måned kernekraft til "hjertet i regeringens dækning af behovet for forsyningssikker, driftssikker, økonomisk overkommelig levering af energi, der har et lavt udslip af kultveilte". Premierminister Gordon Brown gjorde opstemt rapportens ord til sine.
Dermed har hans regering valgt at lade hånt om regnestykker, der er foretaget af forskere i institutionen Oxford Research Group. De har påpeget, at hvis verden i år 2075 har en befolkning på 10 milliarder, og man på det tidspunkt bare vil fordoble de 16 procent, som a-kraften i dag udgør af den globale el-forsyning, kræver det, at der opføres 3.000 nye kernekraft-reaktorer - d.v.s. fire reaktorer om måneden fra nu af og til 2075.
Muntert kan man sige: Værs'go at finde folks baghaver til at lægge dem i.
Mindre morsomt er det, at a-kraftværker er umådeligt bekostelige at opføre, og at en så gigantisk investering, som de 3.000 reaktorer ville kræve - hvis den overhovedet er gørlig - samtidig ville dræne pengemidlerne væk fra udvikling og anlæg af vedvarende energi. Og så taler vi stadigvæk kun om at ladea-kraften fordoble til at dække en tredjedel af el-forsyningen.
PLUS DET DRILSKE, at a-kraftværkers bygge-budgetter ikke medregner, hvad det vil koste at sætte dem ud af drift, når de efter en tre årtiers tid er udslidt. Bare afviklingen af den sølle danske Risø-forsøgsstation anslås at løbe op over milliarden. 
I verden er der i øjeblikket 439 a-kraftværker i drift, og 32 under opførelse.
For dem alle gælder, at affaldsproblemerne eruløste, og at sikkerhedsrisikoen også skal indkalkulere terroranslag og udsmugling til a-våbenfremstilling.
Der er noget opmuntrende ved, at en Vilby/Politiken-undersøgelse i mandags viste, at 75 procent af danskerne afviser a-kraften som miljøets redning.
Man må håbe, de står fast, når lobbyen af tekniske fixere skruer op for propagandaen. 
Og i et større perspektiv: At en dansk standhaftighed bliver en del af et globalt mønster: Det venlige, velargumentrede 'nej tak' til a-kraft.  

