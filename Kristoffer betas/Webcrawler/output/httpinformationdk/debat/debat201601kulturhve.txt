Kultur er hverken alt eller intet
Kritikken af multikulturalismen er for vigtig til, at man må bortforklare den som højrepopulisme. Respekt for etnisk diversitet er ikke det samme som anerkendelse af kulturel diversitet


 Venstrefløjen hvæser. Af dem på højrefløjen med deres nationalromantik, selvfede kulturalisme og let-antændelige påskud til at aktivere den indre svinehund.
Men også af sig selv. Kan også brune mænd være nogle svin, endog med kulturel farvning? Er æresdrab ligefrem noget specifikt kulturelt og ikke bare universelt udtryk for kønslige overgreb?
Vakte kvinder med indvandrerbaggrund stiller sig kritisk over for de bekvemme skrivebordsholdninger. Kom nu ind i kampen, i virkeligheden, siger de.
Selv SF’s Pia Olsen Dyhr er nu kommet ud af busken og taler om kulturelt betinget sexisme og forstokkede kvindesyn i indvandrermiljøer. Vi har lagt berøringsangsten fra os, sagde Enhedslistens Pelle Dragsted i gårsdagens Information. 
Venstrefløjens selvudnævnte status som moralens vogter vakler. Er det på tide at slippe vagthunden løs?
Det er helt legalt at vogte på højrefløjens ofte begrænsede virkelighedsforståelse. Men nogle gange betaler det sig at skifte briller. Ikke alt kan fejes ind under gulvtæppet som de onde hvide mænds eller majoritetsbefolkningens diskrimination.
Det var ganske tydeligt for få år siden i England, hvor en gruppe af pakistanske indvandrere systematisk havde udnyttet unge piger, og myndighederne ikke turde gribe ind af frygt for at blive stemplet som racister.
Det samme har åbenbart været tilfældet i Sverige, og måske også i Tyskland.
Er danskerne racister?
»Det er socialt, ikke kulturelt« er den gængse udmelding også blandt hjemlige meningsdannere på den veluddannede venstrefløj, der ikke anerkender etnisk eller kulturel relation til volden, hvor tydelig den end måtte være.
Muligvis er de inspireret af den generelle socialvidenskabelige vending af humaniora, hvor klasse og køn har overtrumfet ’kultur’ som forklaringsfaktor.
Det var sikkert også tanken, dengang en radikal politiker anmeldte en politimester for at udtale sig om østeuropæeres overrepræsentation i kriminalitetsstatistikker (hvilket han ellers med basis i data havde god grund til).
Eller når minoritetsforskere febrilsk leder efter sociale og økonomiske forklaringer på skævheder inden for samme og dirigerer problematikken over i danskeres angivelige racisme (som Mehmet Necef og Henning Beck påpegede i bogen Er danskerne racister?).
’Kultur’, synes tanken at være, fejres gerne som positivt indslag (kunst, mad, musik, litteratur, skikke) i en multikulturel virkelighed, men ikke hvis det på nogen måde kan tilskrives noget negativt. Medmindre det gælder vores egen.
Jeg har selv deltaget i universitetskonferencer, hvor ’minoriteter har altid ret’ og white male bashing er helt naturlige diskurser, og jeg husker stadig min forbavselse over præsentationen af et ph.d.-projekt, der ville afsløre kvindeundertrykkelse i Afghanistan som en vestlig mediekonstruktion (den pågældende havde i øvrigt aldrig sat sine ben uden for Vesteuropa).
’Islamofobi’ er blevet en mærkat, der shamer enhver kritik af islam, ligesom holocaust-kortet strategisk trækkes frem, når Israels undertrykkende politik kritiseres.
At påpege visse islamiske gruppers stærkt anti-demokratiske og diskriminerende holdninger over for jøder, kvinder og homoseksuelle kan også i Danmark stemples som islamofobi, mens utilpassede unges bølleoptøjer i islams navn omvendt bortforklares som havende med alt andet end religion (eller kultur) at gøre.
Den norske antropolog Unni Wikan skrev for nogle år siden bogen Generous betrayal, hvor hun skarpt kritiserede sin egen stands brug af begrebet til at legitimere grusomheder begået i netop kulturens navn.
I USA er flere anklagede blevet løsladt eller har fået reduceret straf, hvis den kriminelle handling kunne forklares med kultur eller religion. Måske er det en formildende omstændighed at være ’religiøs i gerningsøjeblikket’?
Brodne kar
At der faktisk er kulturelle forskelle blandt etniske minoriteter, var en markant pointe ved en værdiundersøgelse fra en tænketank for nogle år siden.
Kultur og oprindelsesland overtrumfede både køn, uddannelse og økonomi som parametre for, i hvor høj grad etniske minoriteter herhjemme var i overensstemmelse med en række »grundlæggende værdier og normer i Danmark« (som f.eks. defineret i Grundloven).
Undersøgelser fra andre vestlige lande tilskriver ligeledes kulturen en væsentlig rolle, også i forbindelse med integration. Selv sociologen Robert Putnam har måttet erkende, at den sociale sammenhængskraft (i hvert fald i første omgang) ikke vinder ved multikulturalisme, da denne ikke genererer tillid.
Misforstået sympati for de andre kan let blive »til gavn for de sorte« (på højrefløjen), som det hed i titlen på en bog af Kåre Bluitgen for nogle år siden.
De kriminelle, de højtskrydende radikalister, de homofobe og kvindeundertrykkende mænd (og kvinder) bliver som gruppe forsvaret, hvis man ikke tør tage tyren ved hornene og erkende, at der er brodne kar, der trænger til at blive undersøgt og givetvist straffet.
Der findes faktisk også onde brune mænd. Fagfolk har endog givet udtryk for, at de nordafrikanske mænds svinagtige handlinger i Tyskland var kulturelt genkendelige.
Men påpegning af kultur er ikke løsningen på en sådan analyse i sig selv. Der er sociale, økonomiske og psykologiske etc. aspekter, der naturligvis hører til registret af problemer.
Kultur er ikke noget i sig selv, men er til forhandling og bliver hele tiden fornyet og forandret. Mennesker skaber kultur, men kultur er også som normativ orienteringsramme med til at skabe mennesker.
Der er derfor en gylden middelvej mellem at forstå alt eller intet som kultur. Selvfølgelig kan både terror, voldtægt, undertrykkelse, diskrimination og alt andet skidt have kulturelle aspekter, og de skal naturligvis analyseres. Det skylder vi ikke mindst dem, der bliver undertrykt. Både i Tyskland, Sverige og herhjemme.
Jørn Borup er lektor i religionsvidenskab ved Aarhus Universitet

