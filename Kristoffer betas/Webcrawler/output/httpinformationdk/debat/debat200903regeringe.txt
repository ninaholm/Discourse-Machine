Regeringen modarbejder dansk sprog



 I sommer kom rapporten ’Sprog til tiden’, som blandt andet påviste, at dansk som forsker- og universitetssprog er truet. 
Hvis vi lader stå til, vil dansk om nogle år være næsten forsvundet som et sprog selv danske forskere vil betjene sig af. Et flertal i Folketinget udarbejdede derfor en beretning, hvor vi anbefalede at sikre dansk i samarbejde med universiteterne.
 Regeringen mente, det var helt unødvendigt. Og foreløbigt er sagen overladt til forskningsministeren og de forskellige partiers ordførere. 
Men en ting er, at dansk som et meget lille sprog kan komme underpres fra store sprog som engelsk. At vores eget forskningsministerium direkte modarbejder vores eget sprog er en anden og langt mere alvorlig ting.
Danmark er ved at miste nogle af sine bedste tidsskrifter og bogforlag. Nærmest systematisk er regeringen ved at udmanøvrere dem som en bivirkning af Videnskabsministeriets politik.
Det sker på trods af, at en lang række førende forskere lige præcis har fremhævet, at disse tidsskrifter og forlag er de bedste til at redigere og udgive bøger og artikler inden for dansk kultur og samfundsforhold.
Vi mister vores stemme
Videnskabsministeriets topstyring af dansk forsknings forhold sker gennem den såkaldte ’bibliometriske forskningsindikator’, hvor man ellers har bedt nogle af landets førende forskere om at rangliste tidsskrifter og forlag, således at danske forskere bliver belønnet, når de publicerer i disse.
I mange fag havde forskerne udpeget danske forlag og tidsskrifter til at høre til i den mest eftertragtede af de to kategorier, som forskerne fremover skal have flest penge for at skrive til.
Imidlertid har Forskningsstyrelsen underkendt videnskabsfolkenes kompetencer og konsekvent fjernet alle danske forlag fra den bedste liste – også forlag med bøger på engelsk – ligesom næsten alle dansksprogede tidsskrifter er fjernet.
Det kan godt være, at man inden for visse naturvidenskabelige eller tekniske fag skal stræbe efter at udgive på engelsk i en international konkurrence. Men den aktuelle politik betyder, at danske udgivere i løbet af få år bliver udkonkurreret til fordel for udenlandske udgivere, som på de nævnte områder ikke har forstand på dansk kultur eller samfundsforhold.
Landet mister altså sin stemme samtidig med at danske forskere må vælge emner ensidigt efter, hvad udlandet finder interessant. 
Vi bliver et fattigere land at leve i, når vi mister udgivere, og når forskerne presses til ikke at skrive på vores sprog. Dansk som sprog bliver fattigere, og et sprog, der er i tilbagegang, er et truet sprog.

