Læserbreve
Læserbreve fra avisen fredag 27. august 2010


 Kyniske
Kaveh Shamshiri-Petersen, sociolog og reserveofficer
De danske krigsmodstandere er ideologisk motiverede og nægter at se de positive udviklinger i Afghanistan.
Fakta er, at der er sket enorme fremskridt i Afghanistan, men arbejdet er ikke spildt blot, fordi der lang vej endnu. Fordi der er korruption, eller at Taleban endnu ikke er helt fjernet, er ikke ensbetydende med, at der absolut intet er sket. Effekten af en udviklingsproces viser sig sjældent med det samme, og det er manipulerende, når krigsmodstanderne forsøger at konstruere et billede af, at vi intet har udrettet i Afghanistan.
Det lyder som om, krigsmodstanderne har forstillet sig, at Afghanistan i løbet af et par år kunne genopbygges til en velfungerende velfærdsstat - det har aldrig været ambitionen. Udgangspunktet har været at skabe præmisserne for sikkerhed og udvikling, så afghanerne selv kunne tage over. Historisk kan det sammenlignes med, da de allierede soldater fjernede nazisterne fra magten, så tyskerne selv kunne genopbygge Tyskland. Genopbygning af Tyskland som en demokratisk stat havde aldrig fundet sted med tilstedeværelse af nazisterne. Krigsmodstanderne er på én gang kyniske, manipulerende og er parate til at overdrage den afghanske befolkning til Taleban.
Uddrag fra debatten på information.dk
Gitte Bjørndal Velling
Det er urimeligt at trække de afghanske kvinder ind som et argument for ikke at lytte til den afghanske befolknings ønske om fred og forhandling ...
»Gad vide, om de har spurgt nogle af de afghanske kvinder om det,« spørger en læser. At kvinderne ikke er blevet hørt´, bør ikke være være et argument. Ville 'vi'/'Vesten' gøre noget særligt for de afghanske kvinder? Nej, vi er ligeglade med dem. Vi vil indføre vores egne ideer, men der ville gå mange mange år, før kvinderne selv, hvis vi vandt krigen, ville komme i fokus.
Desuden tror jeg, kvinderne ligeså vel som mændene er villige til at leve i et totalitært ondt og urimeligt styrre for at slippe for en besættelsesmagt og en krig, som ingen afghanere nogensinde har bedt om. Der kommer ingen forhandling, så længe der er krig, og der kommer ingen fred, så længe der er krig. Så simpelt er det.
Curt Sørensen skrev
'Informations' forsideopsætning er skandaløs og udtryk for avisens massive højre-drejning gennem den seneste halve snes år. Det kan godt være, at avisen er 'uafhængig af partiinteresser' og af 'økonomiske interesser', men tydeligvis ikke af tidsånden. Forsiden kunne være taget fra Jyllands-Posten eller B.T!
Er der slet ingen kritisk selvreflektion tilbage på avisen (bortset fra Ejvind Larsen og Georg Metz)? 'Uafhængig'? Vorherre bevares!
Shakoor Ba-Ali skrev
Verden er blevet et underligt sted, synes jeg. Holger K. Nielsen, Carsten Jensen og andre ligesindede plejer (ellerpåstår) at være fortalere for fred og imod etniske udrensninger. Nu fører de nærmest en propagandaagtig kampagne for Afghanistan-exit. Dermed accepterer og tolererer de også massemord og etnisk udrensning af de allierede afghanere, som har været trofaste mod Vesten lige siden dag ét. Det er bogstavelig talt tragisk at se dem foretrække det mest islamistiske og ekstremme regime, verden igen kan opleve, hvis Carsten Jensen, Holger K. m.fl. får deres vilje.
Professor Poul Villaumes henvisning til, at 60-70 pct. af afghanere ønsker Taleban i et nyt regime, er først og fremmest en forfejlet påstand, uden evidens. Hvis der foreligger en undersøgelse bag påstanden, så glemmer han vist de undersøgelser, der viser, at 90 pct. af afghanere er imod Taleban.
Jeg tror, rationellet bag de ovennævnte herrers anti-krigsholdninger er personlig promovering.
Det er efterhånden i vores samfund blevet hot, at man pr. automatik er imod en krig. Det er tillige en nem måde at score nogle gratis point, da det ingen konsekvenser har at være imod krig.
Lars Hansen skrev
Aaen: »Jo længere, vi venter med at trække os ud, jo stærkere bliver de«.
Villaume: »Jo mere, vi bekæmper Taleban med militære midler, desto stærkere bliver de«.
Jensen: »Vi har forsøgt at bekæmpe Taleban militært, men de er i dag stærkere end nogensinde«.
Nielsen: »Jo længere vi bliver, desto større er risikoen for (...) Taleban overtager magten igen«.
Overstående 'intellektuelle elite' er ude i en god gang magisk tænkning. Når Taleban er så svag i Afghanistan, at de ikke sidder på magten i dag - skyldes det alene det internationale samfunds militære intervention og tilstedeværelse - og dennes fortsættelse, hverken styrker Taleban eller øger sandsynligheden de genvinder magten i landet.
Og så skulle de måske også gøre sig nogle overvejelser om, hvad der er det mest sandsynlige alternativ til den nuværende internationale indsats - ikke hvad de ønsker, men hvad de får - og det er næppe en vestlig militær tilbagetrækning efterfulgt af en stormagtsgaranteret regional fredsaftale og en muslimsk FN-styrke, der sikrer 'freden' i Afghanistan.
Søren Christensen
Kunne krigen mod undertrykkelse og religiøs fanatisme være ført mere effektivt med andre midler end de militære - som åbenbart heller ikke virker denne gang?
Hvad ville udviklings- bistand af samme økonomiske tyngde, som krigen har kostet, have medført af forbedringer (også set med af-ghanske øjne)? Og kan man overhovedet indføre demokrati eller noget, der ligner i et andet land uden at alliere sig med militæret?
Og i så fald hvordan gør man?
Tom W. Petersen skrev
Så vidt jeg kan se, forbliver Taleban-bevægelsen i aktivitet i Afghanistan, uanset hvad 'Vesten' gør. Forskellen er kun, om det er en bevægelse i krig eller ikke i krig.
Bevægelsen bliver først svækket, når tilstrækkeligt mange afghanere selv vender den ryggen.
Og det kræver nok en total kulturomvæltning i landet.
Eva Bertram skrev
Hvis vi er i Afghanistan for at forhindre mishandling af kvinder og andre medmennesker:
Skal vi så også gå i krig mod Vatikanet, fordi de katolske præster misbruger børn? Eller mod Somalia, fordi de omskærer kvinder? Eller mod Irland, fordi deres 'middelalderlige' love forhindrer lovlig abort og dermed udsætter irske kvinder for kvaksalveri?

