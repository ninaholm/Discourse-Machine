Pas på Københavns gøgeunger
Selv højtfungerende og velbegavede autister kan ikke bare sættes i en almindelig folkeskole, men har brug for lærere, der kan håndtere dem. Nu skal Københavns institutioner arbejde med inklusion, og skolen skal rumme alle børn. Sådan vil kommunen spare udgifter til specialområdet
Kommunen vil nu 'nedregulere' specialpædagikken. Men faktum er, at nogle børn har behov, som folkeskolen ikke
 kan dække.


 »Er I klar over, hvordan specialområdet malker budgettet?« spurgte manden fra Københavns kommune.
Vi, eller rettere vores niårige dreng Linus, er nemlig en af kommunens gøgeunger. Og det er vi selvfølgelig kede af. Men det er altså ikke med vilje, at vi har sat et barn med autisme i verden. Kunne vi have gjort det anderledes, ville vi have skabt ham uden autisme. Vi elsker Linus præcis som han er, men som alle andre forældre ønsker vi, at vores barn får det bedste og letteste liv med mulighed for at udvikle og bruge alle sine evner og talenter.
Og det er naturligvis sværere for Linus. Infantil autisme, som Linus har, er ikke en sygdom, og han kan derfor ikke blive rask. Det er en anderledes udvikling i hjernen  og et livslangt handicap. Men Linus har masser af evner og potentiale. Han er normalt begavet, endda velbegavet, og andre mennesker vil ikke opdage, at han er autist, medmindre de er sammen over længere tid. Det er både godt og skidt.
Godt, fordi han således er i den ressourcestærke ende af skalaen. Han er ekstrem videbegærlig og en lille ekspert på alt fra dyreliv til historie og geografi.
Men skidt, fordi hans handicap er så usynligt, at man skal være enten forældre eller professionel for at se, hvordan og hvorfor han har brug for specialiseret hjælp.
Linus autisme gør, at han har svært ved at indgå i sociale sammenhænge og afkode omgivelserne. Han er rigid og kan ikke bare skifte fra en aktivitet til en anden. Ind imellem er han meget optaget af sine egne tanker og har brug for flere frirum end andre børn. Linus mangel på kommunikative kompetencer bevirker, at hans verden ofte bryder sammen. For ham er samspillet med andre mennesker som at gå til eksamen hver dag.
Derfor er det utroligt vigtigt, at et autistisk barns hverdag er så struktureret og forudsigelig som muligt. Selv højtfungerende og velbegavede autister som Linus kan ikke bare sættes i en almindelig folkeskole, men har brug for lærere, der kan håndtere og forstå hans særlige behov.
For to år siden blev Linus visiteret til et nyt specialskoletilbud, en såkaldt gruppeordning. Det befinder sig fysisk på en af kommunens folkeskoler. Og det har vist sig, at gruppeordningen er rigtig god for ham.
Indtil nu.
Inklusion dårlig løsning
For nu skal Københavns institutioner arbejde med inklusion, og folkeskolen skal rumme alle børn. Det er sådan, kommunen vil håndtere de stigende udgifter til specialområdet.
Derudover har kommunen lige opdaget, at der faktisk ikke må være specialskoletilbud i københavnske folkeskoler. Derfor er tilbuddet uden videre blevet omdøbt til en mellemform, som fra dags dato skal tilpasse sig folkeskolens normalområde.
Men faktum er, at nogle børn har behov, som folkeskolen ikke kan dække.
Linus og hans klassekammerater er sådanne børn. Og det er vigtigt, at politikerne og ansatte i kommunerne ved det, hvis de skal kunne træffe rigtige og gode beslutninger, der tilgodeser disse børns behov.
Derfor, kære politikere, vil jeg her give lidt af forklaringen på, hvorfor inklusion og mellemform er en dårlig, ja umulig løsning for Linus og hans klassekammerater.
Linus har 12 klassekammerater på meget forskellige udviklingstrin, der alle har vanskeligt ved socialt samspil. Nogle drenge kan godt deltage i gruppens fælles aktiviteter, andre næsten ikke. En del kæmper med tvangsprægede handlinger eller tics, der gør samværet svært.
Fælles for drengene er også, at de har svært ved social kommunikation  på 13 forskellige måder. Nogle talemåder kan læres udenad, og »Jeg dør af sult«, gør dem ikke så forskrækkede længere. Men sprogets andre implicitte betydninger kan ikke bare læres udenad. Det koster hver især kræfter at tolke om noget er ironisk ment, sagt for sjov eller i alvor.
En tredje fællesnævner for de 13 drenge er manglende fleksibilitet og nedsat social forestillingsevne. Det er ikke ligegyldigt, om de får den ene eller den anden blyant. Nogle gange går det alligevel  men hvornår kan man ikke forudse. Deres manglende forestillingsevne gør også, at de ofte har svært ved at se, hvorfor de skal lære noget, de ikke finder spor interessant eller oplever som svært. Der skal en individuel gulerod til, hvis de skal overgive sig.
Således har lærerne og pædagogerne helt klare udfordringer. Hver enkelt dreng skal dagligt forberedes på alt for ikke at forblive i sin egen bekvemmelige verden og ingenting lære.
Når toget er kørt
En særlig pædagogisk udfordring er at passe på ikke at belaste drengenes overskud. De skal lære at reagere på omgivelserne, sådan som vi andre mere eller mindre gør pr. automatik: Nogle gange er det OK at blive lidt sur, og ind imellem må man også blive vred. Men ikke så vred, at man ender med at smadre en masse skraldespande og styrter vilde rundt, fordi frustration og afmagt har overtaget magten i ens krop, så man råber om sig selv: »Jeg vil dø, jeg vil kvæle mig selv, lorteliiiiv!«  eller råber til sine lærere: »Din fucking møgluder, hold kæft, du skal dø!«.
Når toget er kørt, bliver det hele meget svært.
Så dér, hvor det for alvor er vigtigt med professionel ekspertise, er at forebygge, så toget ikke når at køre.
Ud over de faglige discipliner, alle børn skal igennem i deres skoleliv, skal Linus altså lære bestemte sociale regler og passe på sit overskud. Især når han møder fremmede mennesker og kompenserer for sit handicap for at fremstå så normal som muligt. Det vil kræve masser af øvelse fra hans side. Men det kan læres.
Det er alt dette, et specialiseret skoletilbud drejer sig om. Og selvom det »malker de kommunale budgetter«, så er det penge, der er givet godt ud. Det mærker vi dagligt. Vi får en glad dreng hjem fra skole, der strutter af fortællelyst og spritny viden.
Men Linus og hans kammerater får ikke lov til at fortsætte den gode udvikling. De skal jo inkluderes i normalområdet, og specialundervisningen bespares.
Eller det er ikke helt rigtigt, hvis man spørger kommunen. De mener ikke, det er besparelse, at gruppeordning »mellemform« med færre pædagoger og uden den dyre specialpædagogik.
Det er derimod en nedregulering. Kommunen har lavet en række fejl, som nu korrigeres, og beløbene nedreguleres. Det er et fantastisk ord, der fortjener at blive brugt meget mere: »Kære kommune, jeg har lavet en regnefejl i mit husholdningsbudget, så jeg bliver desværre nødt til at nedregulere min skattebetaling. Det er ikke en besparelse, det er bare en nedregulering.«
Men mellemform og inklusion er ikke dét, vi blev lovet  og giver ikke Linus klasse den støtte og ekspertise, der kan sikre drengene en ordentlig fremtid.
Og deres fremtidsudsigter er ikke for lyse i forvejen.
Kræver vi for meget?
En del kommuner har ikke oprettet ungdomsuddannelser, selv om det i 2007 blev vedtaget af Folketinget, at unge med særlige behov også havde ret til uddannelse. En hel del unge ender på overførselsindkomst. Andre på gaden, i kriminalitet, som depressive osv. Nogle bliver ansat til forefaldende arbejde såsom lagermedhjælper. Enkelte har haft held til at blive ansat i it-branchen.
Vi har forstået, at specialområdet koster kommunerne penge, at det malker økonomien. Og vi beder ikke om flere penge. Vi beder bare om, at gruppeordningen kan fortsætte.
Vi ønsker som andre børnefamilier at være en del af debatten om verdens bedste skole. Vi vil også se vores børn opnå gode eksamenskarakterer, såvel som de skal have mod og lyst på livet, den dag de forlader skolen.
Det kan lade sig gøre. Hvis børnene får den nødvendige støtte til at udvikle deres evner og  blive glade, stærke børn, der tilfældigvis har autisme. Det er en støtte, som vi skylder alle børn i Danmark. Ikke bare for deres skyld, men for vores egen.
For vel er Linus og hans kammeraters måder at tænke, opleve og lære på lidt anderledes  men ikke forkert. Er det naivt at håbe på, at deres måske lidt skæve, men særlige talenter også en dag bliver en helt legitim del af den talentmasse, der efterspørges på arbejdsmarkedet?
Er det for meget at bede om, at Linus og hans kammerater ikke bliver nedregulerede?

Bonnie Vittrup er stud.pæd. i didaktik ved Danmarks Pædagogiske  Universitetsskole, forfatter til en række undervisningsmaterialer om  køn og ligestilling og tidligere folkeskolelærer

