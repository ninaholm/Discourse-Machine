Manglen på mangel
Når vi mangler at mangle, giver livet ingen mening. Man ender i depressionen. For lysten til livet kommer først, når der er noget, man mangler


 Udenfor synger fuglene. Jeg vågner tidligt og nyder fuglesangen. Står op og laver kaffe. Det virker så enkelt. Sådan er livet. Der mangler ikke noget, kunne man sige, men det er her man tager helt fejl.
Jeg tænker over det, fordi endnu en god ven har ’fået en depression’, som man kalder det. Fuglene uden for mit vindue er ikke deprimerede. Har man nogensinde set en fugl i den fri natur hænge på en gren, ikke gide synge eller finde regnorme, mens den grubler over ikke at være noget værd, hvorpå den lader sig styrte fra 200 meter ned i en sikker død? At blive deprimeret er en risiko ved at være menneske.
Her skal der nok være en eller anden, der hævder, at det bare er noget kemi i hjernen. Men hvorfor er fugle så aldrig deprimerede? Hvorfor synger de alle som en og er lige glade fra klokken 5?
Såkaldte lykkepiller kan hjælpe, og det er da også det første lægen skriver ud. Til rigtig mange mennesker. Hver femte dansker møder en depression på vej gennem livet. Lykkepiller afhjælper en mangel på serotonin. Men hvorfor dalede serotoninbeholdningen i første omgang?
Det er nu videnskabeligt – det vil sige statistisk – bevist, at en eller anden form for talekur giver de mest varige resultater. Pillerne tager symptomerne, men ikke selve depressionen.
Freud var ham, der i første omgang opfandt talekuren. Også ham tænkte jeg på her til morgen, mens fuglene sang, for David Cronenberg har netop skabt en film, hvor lækre Viggo Mortensen har taget skæg på, og spiller talekurens fader. Den handler om forholdet mellem Freud og Jung, men ikke mindst om Jungs forhold til sin patient Sabina Spielrein. Jung benægtede altid dette forhold, og hans arvtagere forbød, at de breve, der omtalte hende, blev offentliggjort. Der var jo tale om utroskab, men også om et alvorligt brud på psykoanalysens etik.
I A dangeruous method tager Cronenberg sig den frihed, at lade forholdet mellem de to være af sadomasochistisk art. Jung pisker Sabina, og det er jo vældig pikant, selv om vi ikke ved, om det er historisk korrekt. Som billede – og dem er film jo gjort af – er det imidlertid ikke så dårligt fundet på. For Sabina Spielrein, en russisk jøde, blev helbredt for sin neurose, uddannede sig til læge og psykiater og blev selv en vældig dygtig psykoanalytiker. Hun rejste tilbage til Rusland, hendes mand og bror blev udrenset af Stalin, mens hun sammen med sine to børn blev slået ihjel af SS i 1942. Herefter forsvandt hun ud i glemslen.
Siden 1981 hvor både Freuds, Jungs og Spielreins breve er blevet offentliggjort er det klart, at det i høj grad var Spielrein, der som den første formulerede noget om den enorme psykiske kraft dødsdriften er. Det gjorde hun i 1911 i et oplæg med den intrigerende titel Destruktionen som årsag til eksistens. Freud kritiserede hende. Først i 1920 var han med visse patienters enorme modstand mod at blive helbredt, og uden at nævne hende, nødt til at indføre det begreb, som Sabina Spielrein havde opfundet: ’dødsdriften’.
For nej, mennesker fødes ikke som mennesker. Man bliver til et menneske gennem psykiske processer, der fører os ind i livet og sproget. Vi er ikke bare fugle, der fra starten naturligt farer rundt. Vi skal have lyst.
I lang tid opererede Freud kun med én drift, den seksuelle. Siden måtte han erkende, at nogle havde større lyst til noget andet. At piske sig selv, ubevidst, forstås. At kaste sin uværdige eksistens ned i døden fra 200 meters højde.
For døden er ikke at mangle noget. At komme til live og ind i eksistensen er enorm angstfyldt, fordi man må opgive noget, miste noget af den totalt opfyldte væren, som døden både før og efter livet er.
Jeg står op, laver kaffe og tænker på min deprimerede ven. Sagen er ikke, at jeg ikke mangler noget. Sagen er, at det at have lyst til noget, netop er at have en mangel. Vore mindste bevægelser som mennesker har sin grund i et altid totalt usynligt hul, som Spielrein med enormt klarsyn kaldte ’destruktion som årsag til eksistens’. Det kan man tale sig frem til ved at tale til en anden. For paradoksalt nok er sprogets mangelfuldhed reddende. Og det allerværste her i verden er at mangle manglen.
 
Tine Byrckel er kulturskribent og psykoanalytiker
Ugens personlige klummer: Mandag: Derudefra Tirsdag: KampzonerOnsdag: I medierne Torsdag: I kulturen Fredag: 10’erneLørdag: Borgen

