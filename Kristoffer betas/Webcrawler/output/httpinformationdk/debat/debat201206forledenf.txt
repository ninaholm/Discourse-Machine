Forleden fyldte en folkekær kunstner 75
... og det fik stort set alle medier til at rydde sendefladen for at hylde ham


Han er overalt. På plakatsøjler, i fjernsynet og i radioen. I aviser og ugeblade. Og det er ikke en traditionel kendis som Mads Mikkelsen, en medieguru på erhvervsliv og livsstil som Asger Aamund (selvom han taber millioner) eller en nyhedsvært som Jes Dorph-Petersen.Manden i medierne er digter. Ikke en folkekær Benny Andersen, men en digter i den smalle ende. Han laver kunstneriske dokumentarfilm og har lige skrevet bind tre af sine erindringer. Han er kunstner, men ikke på den brede, folkelige måde. Yderst sjældent deltager han i den politiske debat. Han er ikke en Carsten Jensen, der i sjælden grad kan dele vandene og piske en debat i gang. Han er mild og god, grænsende til det stilfærdige. Men alligevel er Jørgen Leth blevet ’A Man for All Seasons’, et udtryk der i hans tilfælde kan oversættes som ’en mand for alle medier’.Han fyldte 75 forleden, og det er sjældent, at en feinschmecker-kunstner bliver genstand for så massiv medieomtale. Siden nytår er hans navn blevet nævnt i 1.045 avisartikler eller tv- og radioindslag viser en hurtig søgning i Infomedia. Der ER lavet en kunstudstilling om og med Jørgen Leth, og når man læser de seneste 20-30 artikler om og med ham, begynder der at tegne sig et billede af, hvorfor han i den grad har tiltrukket sig mediernes opmærksomhed.Langt de fleste medier er nichemedier. Og det er yderst sjældent, at en mand, et fænomen eller et interesseområde kan favne dem alle. Når Information bringer digteren Søren Ulrik Thomsens tale til fødselaren er den niche glad (’En lagkage til manden med den mærkelige ærlighed’), ligesom den særlige niche i Ekstra Bladet, hvis postulerede foragt for Leth ofte ligner fascination, tilfredsstilles med overskrifter som ’Leths kvinde taler i telefon, mens de knalder’ eller ’Efterlod sin kæreste i murbrokker’. BT taler til sine kernelæsere med artikler om Leths fascination af cykelsporten og så naturligvis ’Jørgen Leths 23-årige kæreste blev gravid’. Hans nye bog anmeldes i de store morgenaviser, der er indslag i tv og der har været en serie på P1 om digteren, filmmanden og cykelsportskenderens liv på Haiti. (Ikke Tahiti som Politiken kom til at skrive (der er sol, palmer og fattigdom begge steder).Nu er dette overhovedet ikke en kritik af Leth. Han er ikke omgivet af dygtige managere eller PR-agenter som Mads Mikkelsen eller Medina. Han er forbavsende stilfærdig. Hans kunst er vanskeligt tilgængelig, men han er alligevel blevet en slags folkeeje. Ikke folkelig som Gintberg eller Susanne Bier. Det er ikke medieskabt, fordi ordet signalerer noget tomt og ufortjent. Men alligevel. Man kan spekulere over, hvordan Jørgen Leths fødselsdag var blevet fejret, hvis han havde begrænset sin journalistik til kun at skrive begavet om cykelsport eller Haiti. Den var blevet fejret, men ikke af hele Danmark. Svaret ligger naturligvis i hans karriere på TV 2. Tour de France uden Jørgen Leth er stadig et fascinerende cykelløb, men det er her, en stor del af mediefascinationen er forankret. Det er her, han blev kendt. Ja, ligefrem en kendis. Hans langsomme, århusianske stemmeføring er det modsatte af en Gunnar Nu Hansens enkle begejstring, men stemmen blev så kendt, at den uden at blive identificeret, alligevel på sekunder genkendes, når Landbrug &amp; Fødevarers tv-reklamer ruller over skærmen.Og så skal man lægge den såkaldte skandale om sex med sorte kvinder oveni. Gys, gys – og en forbigående, men alligevel sejlivet forargelse (misundelse?) giver endnu en salgbar dimension til en mand, der synes at udleve den forbudte drøm sammen med den tilladte om at leve i solen under palmernes skygge i Jacqmel. Og Haitis ulykkelige skæbne er måske det eneste område, hvor Leth’en bliver både politisk og vred. Og interessant nok fylder denne del af Jørgen Leth mindst i spalterne. De brede medier har taget Leth til sig, fordi han næsten ingen kanter har.Han fornærmer kun få, han repræsenterer ikke andet end sig selv, og han udfordrer kun sjældent de store litterære, politiske eller økonomiske bastioner. Han provokerer ikke som Bjørn Nørgård, han udfordrer ikke politisk og litterært som vennen Klaus Rifbjerg. Det er nok derfor medieverdenen har taget ham kærligt i sin favn.Lasse Jensen er vært på P1-programmet Mennesker og medier
