Læserbreve
Debat fra dagens avis


 DR-interview var relevant
Naja Nielsen, chef for TV-Avisen
Søren Boje Mortensen (SBM) undrer sig (19. januar) over, at DR1 17. januar bragte et interview med forældrene til Jens Tranum Kristensen, der netop var blevet fundet i live i Haiti. SBM kalder interviewet for følelsesporno og spørger, hvad vi skal bruge den slags til?
TV-Avisen skal så vidt muligt afspejle de væsentlige historier fra virkeligheden. Og når den sidste dansker på Haiti bliver fundet i live, er det en relevant historie, som danskerne kan forvente at finde hos os. Det gælder såvel de faktuelle aspekter i historien som de følelsesmæssige aspekter.
Jeg vil medgive, at det altid er en svær balancegang, når vi behandler stærke følelser i tv. Sorg, vrede, håb - eller i dette tilfælde glæde og lettelse - kan være svære at rumme i en tv-udsendelse. Men stærke følelser er også del af virkeligheden, og på TV-Avisen bestræber vi os på at afspejle virkeligheden.
Forældrene til Tranum Kristensen ville gerne dele deres glæde og lettelse med offentligheden. Og deres tilsagn om at medvirke blev givet, efter at den nærmeste familie havde drøftet sagen. Der var altså på alle måder tale om et kvalificeret valg.
På TV-Avisen mener vi, at historien er relevant og vigtig, bl.a fordi vi gennem denne enkelte historie bedre kan forstå og forholde os til nogle af de menneskelige aspekter ved en katastrofe, der i sig selv er så omfattende og gruopvækkende, at det kan være svært at begribe.
Opsving
Peter Nielsen, lektor, RUC
Myter er sejlivede. Også i Information, hvor Bent Winther 21. januar skriver i lederen, at det længstvarende økonomiske opsving siden Anden Verdenskrig sluttede i 2008. I realiteten var der to korte opsving i de seneste to årtier. 1990'ernes opsving varede syv år. Det seneste opsving varede fire år, og væksten var lavere end i samtlige andre opsving efter Anden Verdenskrig. Det opsving, som sluttede i 1973, varede til gengæld 18 år, og den årlige vækst var dobbelt så høj som i 00'ernes opsving.
Myten om det store opsving frem til 2008 skyldes nok, at ledigheden her nåede ned på 1960'ernes niveau. Men skinnet bedrager. Ledigheden var stort set ikke-eksisterende hele vejen gennem opsvinget frem til 1973. Under det seneste opsving var der kun få måneder med tilsvarende ledighed. Desuden kan tallene slet ikke sammenlignes. For i den mellemliggende periode er hundrede tusinder blevet udstødt fra arbejdsmarkedet. Blandt andre de 50.000 personer vi kunne læse om i Inf. den 18. januar, som er blevet skubbet fra dagpenge til efterløn og hermed ved et trylleslag er forsvundet fra ledighedstallene.
Lomme- psykologi?
Christina Jacobsen, Brønshøj
Information har dokumenteret 4. jan., hvordan en tvangshjemsendt iraker med PTSS pga. tortur lever i dag i Irak. Denne mand var realistisk og erkendende om mulighederne for at tage ansvar for at få en ønskværdig tilværelse i Irak - og blev sendt tilbage, fordi hans ord ingen værdi har af myndighederne.
At krig, terror, bombeangreb og tortur ikke ligger som en vigtig ydre belastningsfaktor i følelsesmæssige reaktionsmønstre og måder at tackle livet på, når der foretages psykologiske vurderinger - udtrykt af cand.pæd.psyk. Kirsten Damgaard 16.-17.jan - er ubehageligt tankevækkende.
At pålægge forældre, at de er skyld i deres børns mistrivsel under så ydre belastende forhold, som der er i Irak i dag, er et ekstra pres, der ikke erkendes af myndighederne.
Med den argumentation, der fremføres, skulle danske familier på ingen måde skånes for at frarådes al rejseaktivitet til Irak. Men det gør vi. Danske familier er med regeringens menneskesyn mindreværdig, og der forskels- behandles. Det er det, statsracisme og asylpolitikken handler om. Menneskesynet er grundlæggende det samme, som har skabt apartheid i Sydafrika.
Infamerings-teknik
Nis Rasmussen, Hundested
Når Venstres charmetrold Peter Christensen nu farer frem med bulder og brag og forsøger at miskreditere statsrevisor Peder Larsen for hans kritik af statsministeriel påvirkning af statsrevisorerne i forbindelse med sagen om overbetaling af privathospitalerne, er der ekstra grund til at være på vagt.
Siden 2001 har det været et fast ritual, hver eneste gang kritik af regeringen opstod, at forsøge at skyde den ned med voldsomme, personlige angreb på budbringeren. Selv ombudsmanden har måttet holde for!
Derfor er der grund til at minde om, at jo voldsommere og overdrevent hysterisk modangrebet er, jo mere er der sandsynligvis at komme efter. Således også i dette tilfælde.
Mig bekendt har denne regering aldrig været villig til at indrømme noget som helst, skønt den adskillige gange er blevet grebet i urent trav. Og hvad er vel nemmere, når nogen griber én i noget snavs, end at forsøge at mistænkeliggøre vedkommende?
Regeringen har gennem lang tids praksis udviklet denne infameringsteknik - muligvis ikke til det fuldkomne, men i det mindste til det parodiske.
Røg af  en brand
Kjeld Chr.Krarup, København Ø
De sidste mange år har vi haft en stigende indvandring af indere. Mange er beskæftiget inden for sundhedsvæsenet, it-branchen, de tekniske fag, som taxa-chauffører eller som bartendere.
Min nabo, Singh, som er ingeniør, virker som en flink fyr og han taler et forståeligt dansk - men rigtig dansker bliver han vist aldrig, han spiser f.eks. ikke oksekød. Han har et par år haft sine forældre boende, men de var pludselig væk i slutningen af november. Singh siger, at de er rejst hjem, og den røg som steg op fra hans baghave første søndag i advent, påstår han skyldes afbrænding af efterårsløv. Jeg er ikke helt tryg ved situationen. Burde vi ikke for princippets skyld forbyde enkebrænding herhjemme - det er en udansk skik, og man kan jo aldrig vide, hvad det udvikler sig til.
Det effektive marked
John Bernadotte Bang, Store Fuglede
Da det stod klart, at jordskælvet på Haiti ville blive en virkelig stor katastrofe, gik markedskræfterne straks i gang.
Prisen på luftgodsfragt steg straks kraftigt. Det beviste markedskræfternes effektivitet - og umenneskelighed.
Politiet bør  sige undskyld!
Richard Jönsson, København K
Bør man, som efterforskningsleder ikke sige undskyld, når man har varetægtsfængslet og sigtet en mand for mord, når det viser sig, at han er uskyldig?
Manden, der onsdag aften bliv løsladt for mordet på Maria Møller Christensen nytårsnat i Herning, har i hvert fald ikke modtaget nogen undskyldning offentligt.
Jeg har set et utal af interviews med efterforskningslederen i sagen, Ole Henriksen fra Midt- og Vestjyllands politi. Han bliver ved med at retfærdiggøre sigtelsen og anholdelsen i stedet for ydmygt at undskylde over for denne stakkels mand, som nu er blevet løsladt og renset for alt mistanke. Det er usmageligt at se politiet håndtere en mordsag på denne arrogante måde.
Jeg håber, at Ole Henriksen kan se, at han og resten af efterforskningsholdet skylder den løsladte mand en kæmpe undskyldning. Det er jo fuldstændig lige meget, hvor mange indicier og beviser de havde på daværende tidspunkt. Når en mand viser sig at være uskyldig, skal politiet ikke forsvare sig med næb og klør, men derimod stå frem og undskylde over for manden og resten af offentligheden!
Frie hænder
Aase Bak-Nielsen, Roskilde
I den stadig pågående debat om ytringsfrihed og selvcensur er det måske godt at huske, hvad Kurt Westergaard fortalte i Nordjyske 3. januar 2009: Da han i sin tid blev ansat på JP, fik han frie hænder, blot »skulle han holde sig fra USA's præsident Reagan, Gud og erotiske tegninger«.
Ytringsfrihed?
Fremmedhad
Osama Al-Erhayem, Gilleleje
DF's mål synes at være at ydmyge minoriteterne, især muslimer. 'Had de fremmede' er set før i historien. Det smerter, men forbliver dog kortvarigt.
Jeg har levet i Danmark i 44 år. Er opvokset i Irak og Tyskland. Og mine livsoplevelser forklarer DF opståen:
Flere millioner ægyptere arbejdede i Irak. Udseende og dialekt gjorde dem upopulære. En del forlod landet frivilligt, resten blev smidt ud barbarisk. Iraks negative kræfter vandt. Irak tabte.
Italienere og tyrkere arbejdede i Tyskland efter Anden Verdenskrig. Den økonomiske situation vendte, fremmedhad lurede! Forskellen mellem Irak og Tyskland, er at sidstnævnte er demokratisk med en anstændig og menneskelig politik.
Danmark midt i 1960'erne føltes rart at komme til - åbent og venligt. Brændpunkter og tyranner - blandt andet i Irak - sendte mange på flugt, også til lille Danmark med det store hjerte.
Måske gik det for hurtigt, måske kender de nye endnu ikke spillereglerne eller er traumatiserede. Intet undskylder dog ydmygelse og had!
DF som andre fremmedhadere kommer ikke til at sejre over menneskelighed og anstændighed. De nye danskere er på sigt en berigelse for Danmark og ikke en byrde. Tilflyttere medbringer den tiltrængte dynamik i et samfund, som skal påskønnes og ikke foragtes.

