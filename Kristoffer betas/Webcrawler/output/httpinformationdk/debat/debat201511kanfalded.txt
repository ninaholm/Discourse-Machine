Man kan jo falde død om
Jeg kan fint planlægge et par måneder frem, men når det handler om år – halve eller hele – bliver det for uoverskueligt. Man kunne jo falde død om ligesom min bedste ven


 De sidste sms’er, vi skrev, var noget med en banke-bank-på-joke: Hvem dér? Torkild! Torkild, hvem? He’s got a licens Torkild. Det er jo ikke rigtig sjovt, men alligevel sjovt nok til at chatte med sin bedste ven om. I sidste uge købte jeg en kaktus. Den ville jeg for eksempel gerne have sendt ham et billede af, og så kunne han have svaret: »Ha ha, lækker kaktus.« Eller noget andet. Det er lige meget hvad. Bare et eller andet.
I januar døde min bedste ven af et hjertestop i sin lejlighed på Amager. 30 år. Bum. Jeg cyklede selv derud, da han ikke svarede på telefonen og mødte tre politifolk foran døren, som trak blå plastikposer ud over støvlerne. Da var han allerede kold, sagde de. Jeg sagde, at jeg havde kendt ham siden, vi var seks år.
Engang boede vi sammen i en mørk stuelejlighed. Der var ikke noget bad, så vi nuppede en gammel brusekabine fra storskrald, som vi sluttede til vandrørene og satte midt i stuen i et oppusteligt børnebadebassin fra BR.
Vi købte altid pizza fra det gode sted i Elmegade, som ikke er der mere, og engang spiste jeg en hel familiepizza med salami og 400 gram vingummi på 45 minutter, så jeg kastede spontant op. Det grinede vi meget af den sommer.
Nu er det november på Nørrebro, og klokken er 4:05 om natten. Jeg tænker, at hvis den biologiske mening med livet er at sprede sine gener mest muligt, hvorfor går alle så ikke ned i sædbanken hver uge? Det virker ulogisk.
Jeg tænker, at der helt sikkert kommer en meteorstorm eller en pandemi på et tidspunkt, og så er det ét fedt hvor mange aftryk, man har sat sig i verden; om man har været Niels Bohr eller Homer eller Djengis Khan.
Om nogle milliarder år eksploderer solen, og så er alt ligegyldigt.
Jeg er begyndt at være så kortsigtet, synes jeg. Jeg kan fint planlægge et par måneder frem, men når det handler om år – halve eller hele – bliver det for uoverskueligt. Ikke fordi jeg er bange for at falde død om ligesom ham, men fornemmelsen har nok alligevel sat sig i mig. Og det jo strengt taget heller ikke helt forkert: Man kunne jo falde død om. Det sker.
For nogle måneder siden drømte jeg, at han havde taget ret meget på, og vi sad i bar overkrop på nogle plastikstole et sted i vores barndomsby og snakkede. Jeg tror, vi skulle ind og se en fodboldkamp, og vores ven Søren kom gående forbi og var blevet super pumpet. På et tidspunkt går det op for mig, at jeg drømmer, og så begynder hele fantasiuniverset at falde fra hinanden, så jeg lægger armene omkring ham og holder fast, for jeg vil ikke vågne, jeg vil bare sidde og tale lidt mere med ham. Så vågnede jeg.
Nu kan jeg mærke, at han også er begyndt at forsvinde fra mit vågne liv. Jeg tænker mindre på ham, og det føles både som en lettelse og som om, jeg svigter ham.
Men sådan er det jo, som man siger, hvis man har styr på tingene. Sådan er det jo. På et tidspunkt er ringene i vandet ebbet ud, tiden går og alt bliver glemt. Det sker for ord og for tanker, for mennesker og stjerner. Systemet ser ens ud på alle niveauer, ligesom fraktaler. Ligesom når floddeltaerne på Mars ligner blodårer og asketræer.
Nu er klokken 4:54, og det blå computerlys brænder i øjnene. Jeg burde nok skrive noget konstruktivt a la »på den anden side er det også smukt, at …« men jeg kan virkelig ikke komme på noget. Overhovedet.
Måske hvis man var katolik eller shiamuslim. Måske hvis man ikke boede helt alene.
Det eneste, jeg tænker på, er, at han i det mindste kunne have sparet sig alle de mislykkede rygestop. Men det kunne han selvfølgelig ikke vide. Det kan man jo aldrig.
Christian Bennike er journalist. Klummen er udtryk for skribentens egen holdning

