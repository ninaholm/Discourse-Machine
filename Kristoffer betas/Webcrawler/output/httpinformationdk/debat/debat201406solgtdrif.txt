Solgt til driftige mediemoguler
Salget af Berlingske Media er godt nyt for koncernens medarbejdere, der i otte år har slidt og slæbt for bl.a. at betale renter og afdrag på den tidligere ejers milliardgæld


 Det er otte år siden i denne uge, britiske Mecom meddelte, at de købte Orkla Media for 6,5 milliarder kroner. Orkla ejede også det, der dengang hed Det Berlingske Officin, og prisen for Berlingske Media, som det hedder nu, blev dengang anslået til at være lidt mere end 3 milliarder kroner.
Nu er Berlingske solgt igen, og det siger noget om dagbladsøkonomien, at den pris, det belgiske medieselskab De Persgroep Publishing betalte i går, er langt under en tredjedel af den pris, Mecom betalte i 2006 for Danmarks næststørste aviskoncern. Måske så lidt som 200 millioner kroner, fordi Berlingskes kommende ejer – belgiske De Persgroep Publishing – for en måneds tid siden tilbød at købe den hollandske Wegner-koncern af Mecom for 1,6 milliarder kroner. Berlingske Media er kommet med i handelen som en lille bonusgave.
Nu købte belgierne så hele Mecom for 196 millioner pund – lidt over 1,8 milliarder kroner. Når transaktionen er fuldbragt, er Mecom historie.
Det er en af de bedste nyheder længe – ikke mindst for de hårdt plagede overlevende medarbejdere i Berlingske Media, direktionen inklusive, der i otte år har set hundreder af stillinger forsvinde, mens de har slidt og slæbt for bl.a. at betale renter og afdrag på Mecoms milliardgæld.
Mecoms ejerskab af Berlingske har langtfra været lykken for koncernen. Selv om Mecoms stifter, David Montgomery, var gammel avismand og måske publicist, var han først og fremmest en ekspanderende kapitalist, der lånte milliarder til at foretage dristige opkøb i Tyskland, Polen, Holland og Belgien. Da finanskrisen ramlede sammen med aviskrisen, stod Mecom tilbage med aviser, der blev mindre og mindre værd, og en milliardgæld, der momentant truede selskabets eksistens.
Montgomery røg ud, og de sidste par år har det stået klart, at Mecoms vigtigste formål her i tilværelsen ikke var at drive medier, men at finde en passende køber.
Men man skal ikke tro, at fremtiden bliver en dans på roser. Det bliver det formentlig ikke for nogen af de koncerner, der først og fremmest lever af papir-medier. Omstillingen til nye forretningsmodeller på nettet er langsom og smertefuld. Og man skal ikke tage fejl af den kommende ejer af Berlingske Media: Van Thillo-familien, som ejer De Persgroep, er kendt som dygtige, effektive mediemoguler. De nedskæringer, som har ramt Berlingske og andre danske bladhuse, har de gennemført med kirurgisk præcision – nogle ville kalde det brutalitet – på flere af deres hollandske og belgiske besiddelser. De ejer ikke bare dagblade, men ugeblade, magasiner, tv-stationer, et mobilselskab og flere net-baserede virksomheder.
Den gode nyhed er, at de nye belgiske ejere tilsyneladende både er gode til at tjene penge, og at de er publicister. Det er ikke britiske medieeventyrere som Montgomery eller hans finansakrobatiske efterfølgere.
Men deres strategiske interesse er primært det hollandsk-flamske marked. Man kan sagtens forestille sig, at Berlingske bliver sat til salg igen til en pris, hvor danske interessenter kan være med. Det blev hårdnakket hævdet sidste år, at Aller Media tilbød 3-400 millioner. Hvis sådan en handel kom i stand, ville De Persgroep tjene et par hundrede hurtige millioner.
For hvad vil de nye ejere stille op med et mediehus, som nok klarer sig lidt bedre nu end før, men som fortsat har det svært ved økonomisk at nå den store konkurrent JP/Politikens Hus til sokkeholderne? Den nye kapitalstærke ejer skal beslutte, om der skal kastes penge og energi ind i kampen mod bladhuset på Rådhuspladsen.
Med nye ejere kommer også muligheden for et chefskifte. Joachim Malling forlod jobbet som koncerndirektør kort efter salget til Mecom. Og selv om Lisbeth Knudsen med næsten umenneskelig kapacitet har kunnet bestride både chefredaktørposten, jobbet som administrerende direktør og i en periode medlem af Mecoms europæiske topledelse, er det et åbent spørgsmål, om Danmarks ældste bladhus snart får ny chef.
Lasse Jensen er vært for P1-programmet ’Mennesker og Medier’

