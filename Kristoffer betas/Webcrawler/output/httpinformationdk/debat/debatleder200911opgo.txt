Opgøret med Fogh-økonomien



 Hvordan kunne det komme så vidt? Det må man spørge sig selv om, efter statsminister Lars Løkke Rasmussens tale på Venstres landsmøde i weekenden. Hvordan er det kommet så vidt, at Danmark har tabt terræn på stort set alle parametre, og at landets statsminister er nødt til at opstille en målsætning på 10 års sigt om, at Danmark skal være et af de 10 rigeste lande i verden, et af de 10 lande i verden med størst arbejdsudbud og et land, hvor middellevetiden er blandt de 10 højeste i verden? Og hvordan er det kommet dertil, at krisen i Danmark er langt dybere og mere langvarig end i landene omkring os? 
Som Ugebrevet Mandag Morgen skrev i går på sin forside: Ungdomsarbejdsløshed eksploderer. 70-80.000 unge under 30 er nu uden job, og et panel af 800 offentlige og private ledere opfordrer de nye kommunalbestyrelser til at give bekæmpelsen af ledigheden blandt de unge topprioritet. Skræmmeeksemplet er 1980’erne, hvor en hel generation blev tabt på gulvet, og mange endte permanent uden for arbejdsmarkedet. Og hvordan er det kommet så vidt, at en omfattende analyse fra Økonomi- og erhvervsministeriet, som blev offentliggjort i går, kan fastslå, at den danske velstand er alvorligt truet? Væksten har i en årrække været lavere end i resten af Europa, og den berømte danske produktivitet og effektivitet er presset helt i bund, således at det kun er lande som Spanien og Italien, der er lige så lidt effektive som danskerne.  
I Danmark har vi vænnet os til gennem en menneskealder at ligge i toppen eller næsten i toppen. Både hvad angår velstand, uddannelses­niveau, produktivitet og meget andet. Men det er ikke længere tilfældet. Dansk økonomi er sakket bagud på en række vigtige parametre og vil sakke endnu længere bagud og blive overhalet af lande, vi ikke havde drømt om, hvis ikke der gøres noget.
Derfor er der god grund til, at statsminister Lars Løkke Rasmussen opstiller nogle internationalt sammenlignelige mål, som kan virke engagerende og motiverende i forsøget på at finde de midler, der skal til for at nå dem. 
Men det er tankevækkende, at det er den selvsamme regering, som Løkke Rasmussen har været medlem af i otte år, der har en stor del af ansvaret for, at det er gået så galt. Som en række økonomer siger til Information i dag, så er der ganske enkelt i årevis blevet ført en forkert økonomisk politik. Anders Fogh Rasmussen har været optaget af andre ting, han har prioriteret stadig mere udspekulerede værdi- og kulturkampe højere end at sikre den danske velstand på længere sigt. Og på flere områder har disse ideologiske kampe ligefrem haft en negativ effekt på økonomien. På den måde kan Lars Løkke Rasmussens 10 drømmemål, som han fremlagde lørdag, ikke tydes på mange andre måder end et opgør med den politik, som hans forgænger stod for. 
Det er tid til at rydde op og lægge de endeløse værdikampe bag sig. Da Løkke Rasmussen kom til i april i år hed det sig fra hans rådgivere, at han havde en vis karensperiode i forhold til at fremlægge nye initiativer. De ville let kunne blive set som en direkte kritik eller et opgør med hans forgænger. Den karens­periode er nu udstået, og opgøret med Fogh Rasmussens fejlagtige økonomiske politik måske endelig ved at tegne sig.
Og der er nok at tage fat på. Mest iøjnefaldende er det, at det ikke lykkedes Anders Fogh Rasmussen i den længstvarende økonomiske opgangstid efter krigen at reformere dansk økonomi, således at der sikres hænder nok på arbejdsmarkedet. Af frygt for vælgernes dom veg den tidligere statsminister uden om det endelige livtag med efterlønnen. Han har accepteret, at over 300.000 mennesker er udstødt af arbejdsmarkedet og parkeret på førtidspension eller lignende. Et tal, der er steget siden år 2000, fordi regeringen ikke har turdet stille krav til erhvervslivet. 
Dernæst er det en kendt sag, at boligboblen i Danmark takket være skattestoppets fastfrysning af ejendomsværdiskatten har haft et omfang, som er langt større end i landene omkring os. Prisen på fast ejendom er raslet ned, og det betyder, at det private forbrug trods skattelettelser, rekordlav rente og frigivelse af SP-penge fortsat er helt i bund. Boligejere, som før havde en betydelig friværdi, holder på pengene. Det kunne man leve med, hvis ikke det netop var det private forbrug, som regeringen satser på skal hjælpe Danmark ud af krisen. 
I alle årene med økonomisk optur har det offentlige forbrug stik imod de økonomiske lærebøger fået lov til at vokse støt. Nu i nedgangstid er der ifølge finansminister Claus Hjort Frederiksen (V) ikke rum til den kickstart af økonomien, som er nødvendig. Endelig har Fogh-regeringens stramme udlændingepolitik betydet, at det er svært at rekruttere veluddannede medarbejdere fra udlandet til Danmark. Et lavt uddannelsesniveau er en af de centrale forklaringer på, at produktiviteten er så lav.

