Hvor er meningen i den meningsløse vold?
Pædagogik dur kun til børn og unge, som har udviklet tillid til voksne. For pædagogik vil forandre, og børn og unge kan kun forandre sig, når det sker i forhold til voksne, som de har tillid til vil hjælpe dem
Omkring 1.000 mennesker gik torsdag aften markerede i sidste uge under et fakkeltog i København deres protest mod vold. Demonstrationen var arrangeret som en reaktion på drabet på det 16-årige avisbud, der blev slået ihjel på Amager i sidste uge.


 Medierne meddeler, at: Tre teenagere i København slår et avisbud, så han dør af kvæstelserne. Sagsbehandlerne i Kalundborg kommune gør opmærksom på, at de frygter misbrug af børn i sager, som de ikke har tid til at behandle. Og i marts måned fandt der to ildspåsættelser og et overfald sted i Bramming. Ved bare at kigge lidt tilbage i tiden kunne opremsningen fortsættes, men jeg tror, det nævnte rækker. 
På overfladen er motiverne bag vold forskellige, men under overfladen har voldsmanden meget ofte en historie, der er præget af et omsorgssvigt, som har varet hele barndommen, og som der aldrig er grebet effektivt ind over for. Der kan have været gjort en masse. Der kan i løbet af voldsmandens opvækst have været iværksat mange forskellige foranstaltninger. Det har bare ikke virket. 
Problemerne er tværtimod blevet gradvist større. Det har f.eks. ført til, at det ene anbringelsessted efter det andet har givet op over for den unge. I de sene ungdomsår har den unge måske drevet rundt på egen hånd. I det typiske forløb har barnets forældre selv manglet følelsesmæssig omsorg som børn. De er forblevet umodne og ikke har udviklet den normale trang til at skabe kontakt med deres barn, som andre mennesker udvikler. De har fra begyndelsen set deres barn som en forstyrrelse, når mad og en tør ble ikke lukkede munden på det.
Verdenen er modstander
Reaktion på omsorgssvigt er, at barnet udvikler mistillid til forældrene og kommer til at opfatte dem som modstandere. Mistilliden og fjendebilledet overføres til alle andre voksne, f.eks. i daginstitutionen. Modstandere kan man enten kæmpe imod, overtilpasse sig eller flygte fra. Vold og ildspåsættelser er eksempler på kamphandlinger.
Den voldsmand, der som barn f.eks. har været anbragt uden for hjemmet, er typisk blevet mødt med velment pædagogik. Men pædagogik dur ikke til børn og unge, der opfatter den voksne som en modstander.
Pædagogik dur kun til børn og unge, som har udviklet tillid til voksne. For pædagogik vil forandre, og børn og unge kan kun forandre sig, når det sker i forhold til voksne, som de har tillid til vil hjælpe dem. At pædagogik vil forandre betyder, at man vil lære barnet en adfærd, der er mere hensigtsmæssig end den, det allerede har. 
Det er pædagogik, når forældrene fortæller deres treårige, at han skal spørge, om han må låne sin kammerats legetøj, før han tager det, eller når læreren underviser børn i læsning. Det hensigtsmæssige er naturligvis, at de normer og kundskaber, som barnet lærer, bidrager til, at barnet får et godt forhold til andre og klarer sig godt i tilværelsen. 
De pædagogiske ambitioner har vi på alle børns vegne, men hos det omsorgssvigtede barn aktiverer pædagogik kamp eller overtilpasning. Kamp er, når barnet gør, hvad det vil, og er ligeglad med pædagogens velmente vejledning om at spørge om lov, før det tager legetøjet fra andre. Overtilpasning er, når barnet lytter til vejledningen, for så når den voksne er ude af syne at følge sine egne indskydelser.
Hvad gør man så? 
Når pædagogik ikke dur til det omsorgssvigtede barn, hvad skal man så gøre? Man skal møde barnet på måder, som minimerer kamp og overtilpasning, og som tværtimod giver barnet grund til at tro, at der findes voksne, som det kan have tillid til. Miljøterapeutiske metoder som spejling og jeg-støtte er nogle måder at møde barnet på.
Spejling er en metode, hvor barnets problemadfærd i en periode accepteres og forstås som meningsfuld set på baggrund af barnets livserfaringer. Dette skaber grundlag for, at barnet kan udvikle tillid.
I pædagogisk arbejde indgår man aftaler, som barnet har et medansvar for. Et svigtet barn lever imidlertid ikke op til sit medansvar. Barnet bryder aftaler, dels fordi det er i opposition til de voksne, dels fordi det ikke er styret af aftalen (som et normalt udviklet barn), men derimod af sine øjeblikkelige indskydelser. I jeg-støttende behandling tager den voksne derfor ansvaret for alle de handlinger, som barnet ikke selv tager ansvar for. 
Miljøterapeutiske metoder kan anvendes over for omsorgssvigtede børn og unge i alle aldre, så længe de ikke har vist samfundet ryggen. Behandlingen er dog lettere at gennemføre, og resultatet bliver bedre, jo yngre barnet er. 
I de senere år er mange anbringelsessteder og heldagsskoler gået i gang med at lære miljøterapi. Derimod har kommunernes socialforvaltninger, deres pædagogisk-psykologiske rådgivninger (PPR), Velfærdsministeriet og Servicestyrelsen endnu ikke vist mærkbar interesse.
En langsigtet strategi
Volden er meningsløs, set fra det sagesløse offers, de pårørendes og alle andres synspunkt. Set fra voldsmandens synspunkt er volden imidlertid et meningsfuldt udtryk for den frustration og vrede, som er ophobet hos det omsorgssvigtede barn, der ikke har fået effektiv hjælp. 
Men uanset den mening, som volden således rummer, kan et retssamfund ikke nøjes med at forstå den. Når tragedien sker, er der brug for, at politi og retsvæsen træder til. Men deres indsats ændrer ikke det omsorgssvigtede barns løbebane. Når politi og retsvæsen varetager deres funktioner, bekræfter det tvært imod voldsmanden i, at omverdenen er en modstander.
Skal det blive anderledes, er vejen frem, at politikere og myndigheder bliver opmærksomme på, at hjælpen til omsorgssvigtede børn og unge skal gøre det muligt for dem at udvikle tillid til voksne.
Det vil være et skridt i denne retning, hvis Velfærdsministeriet igangsætter undersøgelser af effekten af behandlingen af omsorgssvigtede børn og unge. Man bør undersøge velbeskrevne og veludførte metoder, der ud fra erfaringer synes at være effektive. Blandt sådanne metoder er f.eks. de nævnte miljøterapeutiske metoder.

Lars Rasborg er cand. psych., specialist i børnepsykologi og privatpraktiserende psykolog. Han er forfatter til 'Miljøterapi med børn og unge' (Akademisk Forlag, Kbh., 2007).

