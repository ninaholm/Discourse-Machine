Lad os få et borgerligt begravelsesritual
Kirken tilbyder et velkendt ritual, men ikke-religiøse mennesker har også et behov for nogen til at lede sig gennem sorgprocessen og ceremonien
Det kræver et stort overskud at få organiseret en fin begravelsesceremoni, hvis ikke det skal foregå i en kirke. Derfor bør man have ret til, at nogle andre tager over, hvis man ikke er religiøs.


 Alle skal have ret til at sige ordentligt farvel. Vi har brug for en myndighed, der kan tage sig af begravelser uden for Folkekirkens regi. Kirkerummet er for mange af os fremmed, fordi vi aldrig er kommet dér. Salmer og lovprisning af Gud har fyldt rummet som forvirrende elementer, der sjældent har haft noget med afdøde at gøre. Men kirken kan tilbyde et velkendt ritual, som kan lede én igennem den vigtige del af sorgprocessen, som begravelsen udgør. Hvorfor ikke få opbygget sådan et velkendt ritual i verdslig sammenhæng og med tilbud om en øvrigshedsperson, som kan lede familien igennem ceremonien? Lidt ligesom bryllupper, hvor kommunalt ansatte embedsfolk kan forstå vielsen i de smukke bryllupslokaler på rådhuset. >
I mandags var jeg selv til begravelse af en nær ven af min familie. Ligesom jeg var den afdøde ikke religiøs og altså heller ikke medlem af Folkekirken. Begravelsen foregik derfor i Søndre Kapel på Bispebjerg Kirkegård. Det passende højtidelige rum var smukt pyntet op med bårebuket omkring den hvide kiste. På stolerækkerne lå der sanghæfter med et billede af afdøde på forsiden og tre velkendte sange indeni. Sange som betød noget for afdøde og for alle os andre, som kunne se netop ham i de sange.
Når jeg ser et rødt flag smælde gjaldede ud i rummet og gjorde godt for knuderne i maven og for halsen, der var snøret helt sammen. Et familiemedlem styrede os igennem begravelsen, hvor der var to rammende taler, og et familiemedlem akkompagnerede sangene med sin guitar. Det var en smuk begravelse og et godt farvel, som passende uendelig godt på det menneske, som vi sagde farvel til.
Kræver overskud >
Jeg har længe ment, at vi skulle have et borgerligt begravelsesritual i Danmark. Men egentlig mest, fordi jeg har følt mig meget fremmed over for de kirkebegravelser, som jeg har deltaget i, hvor salmer jeg ikke kender og gud og Jesus, som jeg heller ikke kender, fylder rigtig meget. Og selvfølgelig fordi jeg igennem mange år som kirkeordfører har kunnet forstå, at jeg så absolut ikke er den eneste, der har det sådan med de kirkelige begravelser.
Men efter denne uges begravelse er der kommet en dimension mere med. For den begravelse, jeg var til, vidner om et kæmpe overskud i den afdødes familie og omgangskreds. Et overskud til at få organiseret en fin ceremoni og konkrete familiemedlemmer, som naturligt kan påtage sig rollen at lede begravelsen på tilpas formel og højtidelig vis, og folk som kan sætte taler sammen, der rammer den afdøde ind og kan hjælpe alle andre gennem sorgen. Det er ikke nogen nem opgave.
Ville jeg selv kunne mønstre det overskud? Der er helt sikkert situationer, hvor jeg ikke ville kunne. Og hvad med dem, som ikke har en stor familie at trække på. Eller dem, som er alene med den afdøde. Hvad hvis det er et barn, man skal begrave? Ville man kunne stå ved siden af den lille kiste og holde en tale?
Jeg synes, at der er mange familier og sammenhænge, hvor jeg har svært ved at få øje på det overskud, der skal til for at få lov til at sige ordentligt farvel. Og jeg synes faktisk - uanset overskud eller ej - at man skal have ret til, at nogen andre tager tøjlerne, så man som familie kan få lov til at sørge.
>Der er brug for et professionelt menneske i formelt mørkt tøj, som med fast og myndig stemme kan fortælle, hvad der praktisk skal foregå til begravelsen, og som på forhånd har mødt de efterladte og har talt igennem, hvad det er for et menneske, der skal begraves. Vedkommende skal kunne skrive og holde en god tale. Der skal laves et relativt standardiseret forløb, som man kan tage udgangspunkt i, og som alle med tiden kommer til at kende, så der er den forudsigelighed i processen, som mange har brug for at støtte sig til igennem denne del af sorgforløbet. Man skal selvfølgelig stadig kunne gøre som man vil, men der skal være et tilbud om faste rammer og solid støtte til at gennemføre en begravelse uden for kirkeligt regi.
Jeg er altså blevet endnu mere overbevist om, at vi må få lavet et borgerligt begravelsesritual, så vi alle kan få lov til at sige ordentligt farvel til dem vi holder af.

Pernille Rosekrantz-Theil er folketingskandidat for S. Hun skriver på skift på denne plads med Mette Bom, Renée Toft Simonsen og Maise Njor

