Man får det ikke bedre af at blive stemplet som psykisk syg
Hvorfor skal mennesker betegnes som syge, fordi de reagerer på svære ting i deres liv? Det er det sidste, der hjælper dem videre


 
	Da jeg læste Informations serie Sygeligt Normalt om sproget i psykiatrien, kom jeg til at tænke på en sætning i romanen Nattog til Lissabon af Pascal Mercier: »Når det gælder sjælen, er det så lidt, der er håndgribeligt.«

	Jeg er så frustreret over kampen for, at psykiske lidelser skal kaldes sygdomme, for at – siges det – undgå stigmatisering. Jeg forstår, når man ønsker, at psykiske lidelser skal ligestilles i den forstand, at der skal være den samme mulighed for hjælp, støtte og ’behandling’ som ved fysisk sygdom. Men det er enormt stigmatiserende at kalde symptomerne på ubærlige livsforhold for psykisk sygdom.

	Fysik og psykisk sygdom kan ikke ligestilles. Ved at gøre en skadet sjæl eller psyke til en sygdom, gør man den til noget, som den ikke er – man gør psyken håndgribelig, forkert og syg. Hvorfor skal mennesker betegnes som syge, fordi de reagerer på svære ting i deres liv?

	Jeg har selv mere end 10 års levet erfaring med psykiatrien på godt og ondt, og jeg har efterhånden også mødt rigtig mange mennesker med diverse diagnoser og såkaldte sygdomme. Jeg har endnu ikke mødt et menneske, hvor der ikke var en helt logisk og forståelig forklaring på, hvorfor de havde det, som de havde det.

	Det stod klart, når man spurgte grundigt ind til deres livshistorie. Alligevel havde de fået diagnose og var blevet stemplet som syge. Men de var ikke syge. Jeg er ikke syg, vi er ikke bærere af en sygdom – vi er mennesker, og nogle omstændigheder i vores liv har gjort, at vi har reageret anderledes end andre – og til tider mere voldsomt.

	Hvad bliver der af psykiaterne?

	Hvis der pludselig er en masse mennesker, som ikke har en psykisk sygdom, men lider af effekterne af et alt for svært liv og ikke nødvendigvis har brug for medicinsk behandling, så bliver psykiaterne overflødige. Så kan de ikke legitimere deres brug af diagnoser og medicin over for lægefaglige instanser. Derfor er psykiaterne nødt til at råbe op og holde fast i diagnoserne.

	Måske bliver psykiaterne grebet af panikangst over det, der er ved at ske i den danske psykiatridebat. Men den slags er der sikkert medicin imod ...

	Jeg har haft mange diagnoser i min tid i psykiatrien. Jeg har fået meget medicin. Jeg har været udsat for mange former for tvang og modtaget elektrochokbehandlinger med tvang, fordi jeg ikke ønskede den behandling efter at have oplevet enorme bivirkninger. Alt sammen skete, fordi jeg havde diagnoser og blev betegnet syg.

	Jeg fik konstant at vide af psykiaterne og af de andre ansatte i behandlingspsykiatrien, at jeg var syg og skulle behandles, og at jeg skulle lære at leve med min sygdom.

	Jeg fik at vide, at jeg ikke selv vidste, hvad der var rigtigt og forkert. Jeg fik at vide, at jeg skulle stole på lægerne og resten af personalet, fordi de havde forstand på min sygdom og på, hvad der var godt for mig. I dag kan jeg se, at de udførte utallige overgreb på mig – og det, da jeg var allersvagest.

	Når jeg sagde, at medicinen bevirkede, at jeg intet følte længere, at jeg var ligeglad og træt hele tiden, fik jeg at vide, at medicinen virkede, og at jeg tog godt imod den.

	Når jeg havde fysiske bivirkninger ved medicinen, fik jeg bare bivirkningsmedicin eller begyndte på et andet præparat. Jeg troede, jeg var syg, og mine omgivelser troede det også. Da jeg begyndte at modsætte mig behandlingen, blev jeg set som endnu mere syg.

	Jeg fik det bedre

	Jeg begyndte først at få det bedre, da jeg trappede ud af min medicin og holdt op med at søge hjælp gennem indlæggelser. Jeg fik det bedre, da min selvvalgte terapeut sagde: »Jeg ser dig ikke som syg; du har det bare rigtig svært, og det er helt forståeligt.«

	Jeg fik det bedre, da folk omkring mig begyndte at lytte til mig, når jeg sagde, hvad jeg havde brug for.

	Jeg fik det bedre, da jeg igen begyndte at kunne mærke mine følelser og behov.

	Jeg fik det bedre, da jeg pludselig en dag blev tilbudt arbejde nogle få timer om ugen, og der pludselig var nogen, som havde brug for mig.

	Jeg fik det bedre, da folk omkring mig begyndte at spørge til mine drømme og at tro på dem sammen med mig.

	Jeg fik det bedre, den dag folk omkring mig ikke længere så mig som syg og ikke længere omtalte mig som syg.

	Den dag var jeg ikke længere Heidi med en psykisk sygdom. Den dag var jeg bare Heidi. Jeg fik det ikke bedre, da jeg mødte op til en lægesamtale og fik at vide: »Heidi, du er psykisk syg.« Det gav ikke mere forståelse og accept. Pludselig var jeg uden for det samfund, som jeg altid havde været en del af – stigmatiseret som psykisk syg.

	 

Heidi Kure er 30 år og har været psykiatrisk patient i mere end 11 år

