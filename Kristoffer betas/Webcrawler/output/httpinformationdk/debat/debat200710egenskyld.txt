Det er din egen skyld ...
Socilog Henrik Dahl fastslår, at fedme-epidimien er udtryk for manglende selvkontrol - og ikke er samfundets skyld. Han glemmer dog at forklare, hvorfor manglende selvkontrol tilsyneladende kun eksisterer blandt folk med lav uddannelse fra dårlige sociale kår
Fedme er udtryk for mangel på selvkontrol, mener sociolog Henrik Dahl.


 "Du hører her en sociolog sige, at det ikke er samfundets skyld," sagde sociologen Henrik Dahl, da han i 'Debatten' på DR2 den 20. september blev bedt om sit bud på årsagerne til 'fedme-epidemien' i den vestlige verden. 
"Vi kan ikke komme uden om, at det handler om mangel på selvkontrol," forklarede han, og den forklaring fraveg han ikke, uanset hvad andre debattører sagde om samfundet.
Konflikten mellem individualistiske og samfundsmæssige forklaringer på menneskers adfærd er ikke ny. Det gælder "usund livsstil" og "fedme" såvel som "asocial opførsel" og "kriminalitet". Kriminologiens historie viser, at teorierne har skiftet alt efter, hvilke politiske vinde der blæste i en given periode. I 20'ernes og 30'ernes USA blev det påvist, at unges kriminalitet hang sammen med en opvækst i storbyernes slumkvarterer, og at 'den amerikanske drøm' i sig selv kunne fremme kriminel adfærd, fordi så mange ikke havde socialt og økonomisk grundlag for at erhverve sig legitime midler til at få den opfyldt. 
Kontrol teorier
Disse teorier blev i 50'erne afløst af de såkaldte kontrol-teorier. Idealet efter krigen blev familien med en far, der hver aften kommer hjem fra arbejde til dejligt forstadshus, en smuk kone, fire rene børn, en Lassie-hund, mad på bordet og orden i sagerne. Konformitet og konventionelle dyder var i højsædet. Teorier om manglende kontrol passede godt til denne tidsånd. 
I 60'erne dukker der en fuldstændig modsat teori op. Den ser kriminalitet som en social konstruktion og påviser, at samfundets indgreb mod dem, der har begået en eller anden som strafbar "konstrueret" handling, bevirker mere i stedet for mindre kriminalitet. De stemples nemlig som "forbrydere" og holdes derved fast i et kriminelt livsmønster. 
Stemplingsteorien får gennemslagskraft i en periode, hvor konsensus-samfundet fra 50'erne sættes under kritik. Analyser af konflikten mellem samfundsklasser, mellem dem, der har, og dem, der har meget lidt, giver grundlag for rent samfundsmæssige forklaringer på kriminalitet. 
Medfødte brist 
I 80'ernes USA, hvor der - som i Europa - igen sker en politisk højredrejning, opstår der en kriminologi, som nu lægger hovedvægten på individuelle forklaringer. Vi får teorier om genetiske fejl, uorden i det centrale nervesystem, hjerneskader, hormonale forstyrrelser, medfødt lav intelligens etc. Biologi, biokemi og genetik bliver brugt som værktøjer til at finde medfødte eller tidligt implanterede årsager til afvigende adfærd i det enkelte menneske. 
Teorier om "det præmenstruelle syndrom" som forklaring på kvinders kriminalitet og sammenhæng mellem kønshormonet testosteron og mænds aggressive adfærd florerer. 
I 1990 publicerer to kendte kriminologer en generel teori om årsagerne til kriminalitet, som passer godt til nutidens individualistiske menneskesyn. De forlader deres egen teori fra 60'erne om, at stærke sociale bindinger til samfundets konventionelle institutioner og normer beskytter individet mod at udvikle en kriminel livsstil. Nu hævder de, at det hele drejer sig om mangel på selvkontrol. Hvis et barn ikke senest i seks-syv-års alderen har lært at vente med at få sine behov tilfredsstillet, til det kan ske efter reglerne, så går det galt i alle livets forhold: Skole, uddannelse, arbejde, ægteskab etc. 
Selvkontrol er den mekanisme, som forhindrer folk i at begå kriminalitet og skaffe sig hurtig tilfredsstillelse i form af røg, druk, spil, stofmisbrug, fartbølleri og uansvarlig sex. (Sjovt nok nævner de ikke overdrevet æderi). Hvis forældre ikke har ressourcer og vilje til med omsorg, kontrol og straf at indgive deres (små) børn selvkontrol, er der ikke senere meget at gøre for at ændre situationen. Hvorfor disse teoretikere så går ind for straf, står hen i det uvisse.
Erhvervslivets top
Teorien om manglende selvkontrol er blevet mødt med såvel accept som kritik. På den ene side er der forskning, som viser, at mangel på selvkontrol (hvordan den så måles) kan have sammenhæng med kriminel adfærd. På den anden side påpeges det, at økonomisk kriminalitet blandt erhvervslivets topfolk ikke tyder på lav selvkontrol. 
De har jo måttet arbejde målrettet og kontrolleret for at nå deres position. Forskning, der følger personer over længere tid, viser også, at selv om en ung mand starter ud med livlig kriminel aktivitet, så kan stabilt arbejde og ægteskab med en god kvinde senere blive indgangen til høj grad af konformitet og selvkontrol. En kritik af teorien går ud på, at den er uinteresseret i, hvilke typer af forældre der ikke magter at opdrage deres børn til lovlydige borgere, og hvad deres sociale og økonomiske baggrund er. Teorien går nemlig ud fra, at hvad der foregår inden for familien ikke har sammenhæng med de kræfter, som påvirker familien udefra. 
Hvis jeg forstod sociologen Henrik Dahl ret, så er han også uinteresseret i, hvordan "manglende selvkontrol" udvikles, og hvorfor der tilsyneladende er mindre selvkontrol, når det gælder erhvervelse af fedme, blandt folk med lav uddannelse og dårlige sociale kår end blandt folk som Henrik Dahl. 
Eller hvorfor fede kvinder tilsyneladende har selvkontrol nok til ikke at begå kriminalitet i nær så høj grad, som både fede og slanke mænd.

Beth Grothe Nielsen er lic.jur. og forfatter

