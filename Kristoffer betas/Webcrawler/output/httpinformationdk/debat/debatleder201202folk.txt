Folket spæger sig — bosser mæsker sig



 Gå ned i løn. Så er du solidarisk. Du gavner dansk konkurrenceevne og dermed hele samfundet. Sådan lyder budskabet til lønmodtagerne. Afsenderne er ikke bare de borgerlige, tidligere regeringspartier, men også den nuværende S-R-SF-regering. Og arbejdsgiverne, selvsagt.
Budskabet har kuet fagbevægelsen, der i disse uger forhandler overenskomster med historisk lave lønstigninger.
En lille hage er der dog ved lønmodtagernes tilbageholdenhed: Den kommer ikke umiddelbart samfundet til gode. Den gavner i første omgang arbejdsgiveren, der får flere penge på kontoen. Og hvis arbejdsgiveren bruger de penge til at udbetale ledelsen mere i løn og/eller udlodde større udbytter til ejerne, har lønmodtagerne ikke udvist samfundssind. Så har lønmodtagerne derimod været tossegode.
MODSTRÆBENDE måtte formanden for 3F, Fagligt Fælles Forbund, Poul Erik Skov Christensen, torsdag i DR2’s ’Debatten’ vedgå, at det mådehold, han i lønforhandlingerne har udvist på sine medlemmers vegne, underløbes af den glubskhed, hvormed arbejdsgiversiden fylder deres egen lønningspose.
Morgenavisen Jyllands-Posten har beregnet, at årsregnskaberne for otte store danske virksomheder viser stigninger på 13 procent i topchefernes løn. I Danske Bank har direktionen fra 2010 til 2011 fået hele 58 procent mere i aflønning.
Det forlig, som Poul Erik Christensen har forhandlet på plads med DI, giver hans medlemmer en mindstelønsstigning på 2,55 procent over to år.
Og så skal det huskes, at arbejdsgivernes procentstigninger bygger på basislønninger, der i forvejen er svimlende højere end arbejdernes.
Noget er ravgalt. Som professor Henning Jørgensen, Center for Arbejdsmarkedsforskning ved Aarhus Universitet, forleden forklarede til Ritzau om, hvordan lønmodtagerne må opfatte arbejdsgivernes lønudskejelser:
»Det kan gå ud over motivationen og i sidste ende produktiviteten. Dermed kan det skade arbejdet og produktionen og det er en alvorlig moralsk situation for lederne.«
Med udgangspunkt i USA er der over de seneste årtier sket en drabelig forskydning mellem, hvad bosserne bjerger sig i faste priser, og hvad der bliver deres ansatte til del. Hvor amerikanske direktører før tjente 40-50 gange så meget som deres ansatte, skovler de nu over 260 gange så meget.
Det har fået direktører verden over til at insistere på, at ledermarkedet jo nærmest er globalt. Derfor gælder det om at nærme sig det amerikanske af-lønningsniveau, ’så vi kan hyre de bedste’.
Forløbet er nogenlunde således: Direktøren foreslår flere penge til sig selv som løn, bonus eller option — hvad der nu ser pænest ud. Hans bestyrelse består af andre direktører eller ligesindede, der ikke kan have noget imod en bedre aflønning af deres stand. Altså: Lønstigning — måske med afsmittende virkning til formand og bestyrelse. Gør regeringsapparatet vrøvl? Nej, ingenlunde. Departementschefer og styrelsesdirektører bruger stigninger hos deres private kolleger som argument for mere til sig selv. I de mange privatiserede offentlige virksomheder er tommelfingerreglen ’dobbelt-op’ til den offentlige løn. Gør politikerne vrøvl? Nej, for stigende embedsmandslønninger betyder, at de folkevalgte kan kræve mere, så de ikke uddistanceres af deres undergivne.
Gør fagforeningerne vrøvl? Naijh, ikke rigtigt. For det er i fagbossers kreds et kært argument, at forhandlere fra arbejderside bør være lønmæssigt så godt som ligestillede med arbejdsgivernes forhandlere, så parterne på den måde er ligeværdige.
I det ovennævnte DR2-program kom Poul Erik Skov Christensen for åben skærm op at toppes med sin LO-ledelseskollega Dennis Kristensen fra Forbundet af Offentligt Ansatte. Kristensen mente, at fagbossernes egen aflønning er for høj. Det mente Christensen ikke.
Komik indfandt sig i tv-programmet, da formanden for Dansk Erhverv, Jens Klarskov, og fhv. finansminister Claus Hjort Frederiksen (V) faldt hinanden om halsen i enighed om, at chefernes lønstigninger ikke er noget problem, og at kritikken alene skyldes misundelse og Jantelov. Problemet var efter d’herrers opfattelse så lille, at der ikke er grund til at spilde tid på at tale om det.
Den åndsnærværende gruppeformand for Dansk Folkeparti, Kristian Thulesen-Dahl, greb derimod chancen til at kalde det »stikhamrende dobbeltmoralsk ... når man beder lønmodtagerne holde sig tilbage, mens ledelsen ikke holder sig tilbage«.
Thulesen-Dahl talte om »mistet sammenhængskraft«. Han holdt sig dog til en moralsk undsigelse — og bebudede ikke noget politisk initiativ.
Men det kan ikke blive ved moraliseringen. Der skal handling til. Her er et emne til de forestående trepartsforhandlinger: Hvordan sikrer samfundet, at arbejdsgiverne bliver en del af solidariteten?

