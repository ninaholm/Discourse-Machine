Efterspil



"Vi kan slå hinanden i hovedet med køller, men det kommer vi ikke videre af."- Formand for FOA, Dennis KristensenDE LADER SOM OM, at de vandt - sygeplejerskernes formand Connie Kruckow og pædagogernes Henning Pedersen. Men de tabte med et brag efter en meget kostbar og langvarig strejke og trusler om lock-out, som førte til, at de til sidst måtte acceptere et resultat, som kun ligger marginalt over det tilbud, der lå på bordet, da strejkerne brød ud. Med de to faggruppers ja til overenskomsterne onsdag er der nu åbnet for efterspillet - selvransagelsen og spørgsmålet om, hvem der har ansvaret for, at strategien slog fejl, og de offentlige overenskomstforhandlinger endte som de gjorde. LO's formand, Harald Børsting, kritiserede i går formanden for den anden hovedorganisation, Bente Sorgenfrey, for at have bedt om et regeringsindgreb og formanden for Sundhedskartellet, Connie Kruckow, for i forhandlingerne at have låst sig fast på en lønstigning på 15 procent. "Når fagbevægelsen starter en konflikt, skal vi altid tænke over, hvordan vi afslutter den med succes. Det skal Sundhedskartellet og FTF tænke over, når konflikten evalueres," sagde LO-formanden, som tydeligvis er stærkt irriteret over forløbet af konflikten og den forringede position, den sætter lønmodtagerne i næste gang, der skal forhandles.INGEN HAVDE NEMLIG regnet med, at regeringen blot ville lade konflikten køre og 350.000 operationer blive aflyst. Men det gjorde den, og hverken sygeplejerskerne eller pædagogerne eller sosuassistenterne i FOA for den sags skyld havde råd til at lade strejken fortsætte, og da truslen om lockout var en realitet, så fandt de tilbage til forhandlingsbordet med en langt mere ydmyg attitude. Det er den lugt af nederlag, som LO og Harald Børsting ikke bryder sig om. Selv om de offentligt ansatte kvinder både havde medvind i offentligheden, blandt politikerne på Christiansborg og i medierne, så kunne det ikke omsættes til cool cash, da konflikten brød ud. FOA, som i modsætning til de to andre hører under LO, fangede hurtigt regeringens udmattelsesstrategi, og Dennis Kristensen besluttede derfor tidligt at indgå forlig med kommunerne og regionerne. Pædagogerne stemte deres resultat ned i første omgang, og sygeplejerskerne opdagede for sent, at de ikke ville få noget ud af fortsat at strejke. Med hensyn til regeringen og flertallet i Folketinget, så regnede de forkert ved at forvente et hurtigt indgreb. Ingen - hverken Dansk Folkeparti, Socialdemokraterne eller Venstre og Konservative havde i virkeligheden nogen interesse i at stå til ansvar for et indgreb, som kun kunne blive en skuffelse i forhold til de forventninger, som de samme politikere havde været med til at bygge op.DET ER DEN EVALUERING, der skal i gang i fagbevægelsen, og det kommer ikke til at gå stille af på de indre linjer. Om tre år, når der igen skal forhandles om løn og arbejdsforhold i den offentlige sektor, vil forhandlingsstrukturen og tilrettelæggelsen af forløbet formentlig være helt anderledes.
