Delebørn og jura



 Det er ikke en overraskende pointe, som den nye SFI-rapport om delebørn i 11- til 15-års alderen leverer: Jo bedre samarbejde mellem forældrene, jo bedre trives børnene. Der har været megen debat om, hvorvidt deleordningen, som betyder, at børn bor lige meget hos hver forælder, er noget, der tilfredsstiller forældrenes behov mere end børnenes. Derfor er undersøgelsens resultater vigtige, selvom de ikke er overraskende. Det er kvaliteten af forældresamarbejdet og barnets oplevelse af at kunne påvirke rammerne, der har betydning for god trivsel. Andelen af forældre, der karakteriserer deres indbyrdes relation som konfliktfyldt, er den samme, uanset hvilken samværsordning barnet eller den unge har, pointeres det i rapporten.
Hvordan det påvirker mindre børn at leve i deleordninger frem for at have en fast base, kan SFI-forskerne imidlertid ikke sige noget om. Heller ikke om det er værre for et barn at være i en deleordning, hvis forældrene har mange konflikter. Den viden er yderst relevant, fordi mange skilsmisser sker i børns første leveår. Samtidig har der været kritik af, at forældreansvarslovens fokus på ligelig inddragelse af begge forældre i et skilsmissebarns liv i sidste ende kan skade barnet, hvis forældrene ikke kan enes.
Men forskernes konklusion er også et bevis på, at den omstridte forældreansvarslov har et rigtigt sigte, netop fordi den sætter tyk streg under, at det vigtigste for børnenes trivsel er samarbejde. Loven kan derimod ikke få forældrene til at samarbejde. Mere dialog og respekt kræver mere og bedre rådgivning til de konfliktramte forældrepar – en funktion, der endnu ikke er tilstrækkeligt udbygget. Dermed svigtes de forældre, der ikke selv har ressourcerne til at løse deres egne problemer til barnets bedste. Undersøgelsen viser da også, at det er de mest ressourcestærke og veluddannede forældre, der har overskud til at vælge deleordningen. Det er bare ikke forældreansvarslovens problem, men politikernes. Jura er ikke nok, når det handler om menneskers følelser.

