Happening sætter brand i svensk kunstdebat
Skal kunstnere adlyde andre regler end de øvrige borgere, og hvad går Sveriges nye borgerlige kulturpolitik ud på?



 I denne vinter diskuteres kunsten som aldrig før i Sverige. Det er der to grunde til. Det handler dels om et par afgangsprojekter fra Konstfack, Sveriges største kunsthøjskole. I et af disse værker opsøgte den kunststuderende Anna Odell den psykiatriske afdeling på et af Stockholms sygehuse og simulerede en psykose. Hun skreg til lægerne og sygeplejerskerne, viste tænder og bed sine sygepassere, indtil hun til sidst forklarede, at altsammen bare var en kunstnerisk happening.
Vi har rigeligt at gøre med at tage os af de mennesker, som virkelig har brug for hjælp, snerrede et oprørt sygehuspersonale og meldte Anna Odell til politiet.
I videoværket Territorial Pissing viste kunstneren NUG, hvordan han i en drømmelignende sekvens smadrer et tunnelbane-togvogns-interiør og med en spraydåse oversmører den med graffiti. Videoen blev vist på en kunstmesse under overværelse af kulturminister Lena Adelsohn Liljeroth. Også hun blev imidlertid dybt forarget og hævdede, at 'det påståede kunstværk' forherligede kriminalitet.
Kulturministerens og sygehuspersonalets reaktion var ny benzin på bålet til en gammel debat: Har kunstnere virkelig ret til at blæse på de love, som almindelige mennesker forventes at respektere? Kan hvad som helst kaldes kunst? Flere politikere foreslog nedskæringer i bevillingerne til Konstfack, og højskolens ledelse bøjer sig efter alt at dømme for pressionen.
Den anden grund til, at kulturen er kommet i samfundsdebattens fokus, er, at Sverige skal have en ny kulturpolitik. Da den borgerlige regering tiltrådte i 2006, signalerede den prompte, at der var behov for noget sådant. Lige siden har en kommission været beskæftiget med at udarbejde et forslag til en sådan, men først i denne måned blev det fremlagt.
God kunst til alle
Jeg læser og stirrer på betænkningens muligvis centrale passage: 
"Som vi ser det, er den kulturpolitiske hovedopgave lige nu at åbne politikken for de forandringsprocesser, som foregår i samfundet."
Nu kunne jeg tænke mig adskillige 'kulturpolitiske hovedopgaver': At formidle god kunst til alle! At sørge for, at kulturudøverne kan forsørge sig selv ved deres fag? At give plads til fordybelse i samfundets demokratiske offentlighed! At se til, at hver medborger oplever sig selv som et skabende menneske! At sikre mangfoldighed i udbuddet af film, bøger, billeder og musik over for kommercielle interesser! At opbygge sammenhold og kulturel identitet! Men aldrig havde jeg forestillet mig, at kulturpolitikkens hovedopgave skulle være denne: at åbne politikken for de forandringsprocesser, som foregår i samfundet! 
For hvad i helvede betyder det?
I denne min undren er jeg repræsentativ for den almindelige svenske modtagelse af den nye kulturpolitik. Der foreslås omfattende reformer, men blandt alle, som debatterer sagen, hersker der stor forvirring om, hvad disse reformer indebærer, og hvorfor de er nødvendige.
Den kulturpolitik, som i en menneskealder har været gældende i Sverige, anses for Socialdemokraternes mesterstykke. Den kom til i 1974 og skabte et netværk af distributions- og støtteformer til teatre, tidsskrifter, forfattere, billedkunstnere, musikere, orkestre, museer og mange andre. Eftersom denne kulturpolitik i så høj grad blev præget af et socialdemokrati, der befandt sig på zenit af sin bane - med paroler som demokrati, antikommercialisme, kvalitet, kunstnerisk fornyelse og formidling - har landets nuværende borgerlige regering sat en ære i at erstatte den med noget, som ligger tættere på dens egen ideologi.
Den nye kulturpolitik har derfor fyldt mange udøvende kulturskabere - som ikke sjældent står til venstre og næppe bifalder ideologisk styring - med bange anelser. Og nu da forslaget foreligger, finder mange, at deres bange anelser er blevet bekræftet.
Bare ikke på den måde, de havde forestillet sig! Kulturudredningen vil nemlig ikke så meget bane vej for ideologisering som for en gennemgribende bureaukratisering af svensk kultur: Hele den infrastruktur, som betjener landets kunst og kultur, skal først brydes ned og siden sættes sammen på ny inden for rammerne af tre gigantiske myndigheder: Styrelsen for Arkiv og Biblioteksvæsen, Styrelsen for Samtid, Historie og Livsmiljø og Styrelsen for Kunstarterne. Sveriges nye kulturpolitik ligner i påfaldende grad en forvaltningsreform.
Hvad skal støttes?
Ifølge kritikeren og redaktøren David Karlsson, en af flere afhoppede sekretærer fra kulturkommissionen, er den nye kulturpolitiks problem ikke dens islæt af nyliberal ideologi - som kommer til udtryk i kønne ord om 'sponsering' og 'iværksætterkultur' - men først og fremmest, at den stryger ordet kvalitet fra listen over kulturpolitikkens mål. Dermed bliver det umuligt at diskutere, hvilken kunst og kultur der skal have samfundets støtte, mener Karlsson.
Man kan føje til, at Sveriges nye kulturpolitik ej heller giver eksplicit udtryk for noget ønske om at fremme "kunstnerisk fornyelse". Den kunstneriske fornyelse varetages bedst ved at sikre kunstarternes 'frihed', hedder det i betænkningen.
En af de bærende tanker i den nye kulturpolitik er på den anden side, at kulturen skal nyttiggøres i mere konkrete sammenhænge end før. I den gamle kulturpolitik var det kunstnerens opgave at tjene demokratiet, medborgernes menneskeværd og samfundets sammenhold. I den nye påberåbes ganske vist alle de samme målsætninger, men tillige erklæres det, at kunst og kultur også skal tjene miljø, sundhed, turisme, uddannelse og regional udvikling. Under den nye kulturpolitik vil kulturudøverne altså få flere herrer at tjene.
Eller skal man måske se det som en vilje til at lade kunst og kultur infiltrere alle disse forskellige områder, således at de bliver mere kreative? Måske er dette i sidste instans nøglen til at udlægge den dunkle sætning om kulturpolitikkens hovedopgave - at åbne politikken for de forvandlingsprocesser, som foregår i samfundet.
Kulturen er ikke længere sin egen sektor med egne genrer, kvalitetskriterier og eget værdisystem, men en slags socialiseret kreativitet, som via dens behjertede iværksættere siver ind i alle samfundets rum fra sundhedspleje til bilindustri.
Det kan i så fald være en progressiv tanke. Kunstneren kan f.eks. stille sine talenter til tjeneste og hjælpe psykisk syge til et bedre mentalt helbred ved at tegne og male. Eller ved at forbedre det offentlige miljø i Stockholms tunnelbaner.
Og med ét bliver pointen med Anna Odells og NUG's interventioner i netop sygehussektoren og lokaltrafikken til at forstå. Mange har placeret dem inden for avantgardens tradition. I europæisk presses kultursider diskuterer man i disse dage Marinettis Det Futuristiske Manifest, som for 100 år siden, den 20. februar 1909, blev offentliggjort på forsiden af Le Figaro. Blandt manifestets skrappe påstande findes bl.a.: 
"Kunsten kan kun være vold, kan kun være grumhed."
Omtrent sådan har offentligheden set på Odell og NUG, som repræsentanter for avantgarden. Eller rettere sagt: for avantgardens udarmning til kriminalitet og terrorisme.
Men bør vi ikke snarere se begge kunstnere som en slags mønstereksempler på den slags kreative aktører, som Lena Adelsohn Liljeroths kulturpolitik efterlyser? De vægrer sig imod at holde sig artigt inden for kunstens revir og vil hellere lade deres kompetencer komme andre områder til gode, om end måske udtrykket nok er lidt stærkere end forventet. Er de ikke i selve udgangspunktet prototypen på kunstneren som iværksætter? For dette fastslår jo den nye svenske kulturpolitik ifølge sin egen definition: 
"En iværksætter kan opfattes som en person, som stiller spørgsmålstegn ved etablerede relationer og forestillinger?"
Stefan Jonsson er kulturredaktør på Dagens Nyheter. Oversat af Niels Ivar Larsen

