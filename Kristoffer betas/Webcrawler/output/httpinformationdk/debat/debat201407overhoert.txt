Overhørt i Beijing
I Kina er der ved at rejse sig en storm i et glas tis. Imens indskærpes børnene ikke at tygge i blyanter, men i stedet holde sig til kinesisk mad 


 Overlegen kultur
Mens man i danske børnehaver diskuterer, om man skal være så kulturelt forstående at udelade svinekødsfrikadeller fra menuen, er der i Kinas børnehaver det, man vel kan kalde en nultolerancepolitik over for udenlandsk indflydelse på den kulinariske scene.
I hvert fald i børnehaven i boligkomplekset Wanguocheng. Her skal de fire-fem-årige børn næste uge opføre et teaterstykke for deres forældre. Temaet er »det kinesiske køkkens overlegenhed«. Og den ældste dreng i klassen har fået rollen som den kinesiske kejser, der tager imod udsendinge fra vestlige magter. De udenlandske gesandter skal bukke for kejseren, mens de som gave tilbyder ham smagsprøver på vestlig kogekunst.
Et forsøg på at udvide børnenes kulinariske horisont? Nej, tilsyneladende ikke. For i teaterstykket – som ofte er den vanlige fremstilling i Kina af det vestlige køkken – er udlændingene kun i stand til at tilbyde fastfood. Og da kejseren tilbydes pomfritter, burgere og sandwicher, afviser han det hele. »Ikke godt! Kinesisk madkunst er langt bedre,« lyder kejserens afgørende linje.
Det fortæller den fem-årige dreng, der skal udfylde rollen som kinesisk hersker, ude på legepladsen. »Flot!« siger forældrene, der står omkring ham. En bedstefar nikker anerkendende: »Kinesisk mad er bedst.« Og det kan der være noget om.
Drik ikke tis!
Agurketiden er tilsyneladende også et fænomen i Kina, hvor aviser er i gang med at piske en storm op i et glas pis. Midt i stormvejret er Kinas Forening for Urinterapi – jo, sådan én findes – og dens medlemmer er de seneste uger begyndt at promovere urin som middel til at »forbedre kroppens evne til at bekæmpe sygdomme«.
Tis skulle være ved at udvikle sig til en sundhedsdille. Det i så høj grad, at landets medier har besluttet sig for at begå journalistik på sagen.
Formanden for Urinforeningen, 79-årige Bao Yafu, har i flere medier sagt, at et glas tis om dagen holder doktoren for døren. Til én avis fortæller han, at han selv drikker hele tre glas egenproduceret tis om dagen og oven i købet vasker øjne og ansigt i det.
»I 22 år med urinterapi er jeg aldrig blevet forkølet. Mine øjne er bedre, og jeg har ingen gammelmandshud,« siger han, og tilføjer, at lægetjek viser, at hans knogler er så stærke som en 30-årigs.
Men urin er ikke kinesiske lægers kop te, rapporterer flere medier nu. Og selv kommunistpartiet har følt sig nødsaget til at gå ind i sagen via sit fornemmeste talerør, Folkets Dagblad.
Avisen advarer nu folk mod deres eget tis. »Der er ingen lægefaglig basis for, at man kan bruge urin over en længere periode for at forebygge og kurere sygdomme,« skriver avisen. Faktisk kan det være direkte usundt, citerer avisen eksperter for at sige.
Men på sociale medier spredes fortsat billeder af hovedsageligt ældre mænd i færd med at drikke væske i forskellige gullige toner.
Blyantsforgiftning
Da det sidste måned blev afsløret, at flere end 300 børn i en by i Hunan-provinsen led af blyforgiftning, pegede alle beviser på, at det var forurening fra en lokal kemikaliefabrik, som var kilden. Men mens børnene lider af mavesmerter, hæmmet vækst og problemer med hukommelsen, så forsøger lokalregeringen at overbevise om, at forgiftningen kan være deres egen skyld. »Når elever er i skole, så tygger de ofte på deres blyanter. Det kan også føre til blyforgiftning,« siger Su Genlin, borgmester i bydistriktet Dapu, til den statslige tv-station CCTV. For mange kinesere var det en afstumpet kommentar, som følger i fodsporet på lokalregeringers hyppige forsøg på at underdrive konsekvenserne af landets voldsomme forurening og holde hånden over de forurenende virksomheder, som skaber job og økonomisk vækst – og som de tit viser sig at være i lommen på.
Den politiske leders udmelding førte da også til vrede reaktioner på sociale medier. Og som tegn på, at forureningssituationen i landet ikke længere er et tabu i så stor grad som tidligere, har reaktionen også været skarp i de statsstyrede medier. Folkets Dagblad bemærker, at blyanter slet ikke indeholder bly, men derimod grafit, og avisen spørger vredt, om borgmesterens argument var udtryk for »uvidenhed eller ligegyldighed og foragt over for folks helbred«.
Selv om kinesiske medier flere gange før har beskrevet kæmpe problemer med blyforgiftning flere steder i Hunan-provinsen, er myndighederne ikke skredet ind. Men det er sket nu efter den massive harme over borgmesterens kommentar. Lokalregeringen er begyndt at tvangslukke flere kemikaliefabrikker. Så via en større omvej har borgmesteren gjort en positiv forskel.

