Tid til forandring
Siden hvornår er det blevet venstrefløjspolitik at vise solidaritet med boligejerne, som S og SF gør med den boligpakke, de går til valg på? Siden hvornår er det blevet normalt, at socialdemokrater og folkesocialister er mere bange for deres egen skygge end for deres modstanderes mørke?


 Fra sin symbolske position på Marienborgs brosten fastslog Lars Løkke Rasmussen (V), at folketingsvalget den 15. september 2011 handler om »ukontrolleret gæld eller varig velfærd«. Deri har han delvist ret. For et valg midt i en økonomisk krise afgøres hverken af politiske pakker, vælgerne tvivler på, eller teknikaliteter, de ikke kan gennemskue.
Valget afgøres af tilliden til politikernes lederskab. Økonomien er ikke et mål i sig selv. Den er midlet til skabe den samfundsmodel, vælgerne ønsker. Og det er den fremtidige samfundsmodel, der er på valg den 15. september.
Og hvad lederskab angår, kan vi konstatere, at Lars Løkke Rasmussen har givet oppositionen en velkommen start på valgkampen. De seneste dages nølen, tumult og omsider kollapsede forhandlinger med Dansk Folkeparti efterlader ikke ligefrem indtryk af håndfast lederskab i regeringen.
For første gang siden 2001 vil valgkampen ikke handle om, hvem der præsenterer den mest uanstændige udlændingepolitik. Det er i sig selv befriende.
Nu handler spørgsmålene om, hvorvidt vælgerne vil have et samfund, der beskatter eller beskytter milliardærer, så de kan skabe vækst. Vil vi sætte den daglige arbejdstid op eller udsætte pensionsalderen? Vil vi fremrykke offentlige investeringer eller
opfordre danskerne til at sende dankortet på overarbejde?
Iingen – hverken regering eller opposition – har til denne dag fremlagt en tilstrækkelig visionær vækstpolitik. Begges bud minder mest af alt om lappeløsninger på et gennemhullet statsbudget, ledsaget af panikpakker til boligejerne. Muligvis er det brugbar smørelse i en 20 dage lang valgkamp, men ikke egnet til at løse Danmarks langsigtede problemer.
Det kræver visioner og investeringer i vedvarende energi, forskning og uddannelse. Det kræver politikere, der tør tænke ud over næste finanslov og valgperiode. Og det kræver en statsminister, der kan samle Folketinget. Nationens økonomiske situation er så alvorstung, at brede løsninger er påkrævet. Og gerne udmøntet som nationale kompromiser.
Her er der faktisk grund til ægte optimisme. For med kollapsen i statsministerens forvitrede flertal har vi forladt 10 års blokpolitik, der reducerede folkestyret til et spørgsmål om, hvilke krav om checks til pensionisterne og prygl til de fremmede, Dansk Folkeparti bar med ind til regeringens forhandlingsbord.
I de seneste måneder har vi set, hvordan dansk politik pludselig igen er kommet til at handle om det politiske indhold. Det så vi blandt andet ved forårets efterlønsforhandlinger, hvor de radikales leder som bekendt indgik aftale med regeringen og Dansk Folkeparti. Aftalen kan man mene meget om, men den indvarslede et nyt og håbefuldt paradigme i dansk politik.
Det er ikke længere utænkeligt, at en ny socialdemokratisk ledet regering vil kunne indgå velfærdsaftaler med eksempelvis Konservative. Partiets formand, Lars Barfoed, har tidligere åbnet for at indgå brede politiske forlig. Det kan være et håb for den kommende valgperiode. Uanset hvem der vinder.
Alt har bestemt ikke været lige kønt i de seneste uger og måneder. Særligt er den hoved- og udsigtsløse overbudspolitik på boligområdet ildevarslende for en kommende regering. Om den er rød eller blå.
Mere opmuntrende er det, at Enhedslisten i gårsdagens Information gjorde en klimalov med langsigtede mål for energibesparelse, CO2-udspil og nedtrapning af fossile energikilder til et ultimativt krav for at lægge stemmer til Helle Thorning-Schmidts og Villy Søvndals vækstpakke.
Men en ny regering bør først og fremmest gøre definitivt op med den blok- og kontraktpolitik, der har efterladt Danmark med en falleret krigerisk udenrigspolitik, en ussel socialpolitik og en brutal udlændingepolitik.
Hvis vi ønsker øget ulighed i samfundet, synes valget let. 10 års borgerlig regering har øget uligheden i det danske samfund. Siden 2002 er yderligere 18.000 danskere blevet rige, mens 108.000 flere danskere i samme periode er blevet fattige.
Valget er straks vanskeligere, hvis man ønsker større lighed i samfundet. Siden hvornår er det blevet venstrefløjspolitik at vise solidaritet med boligejerne, som S og SF gør med den boligpakke, de går til valg på? Siden hvornår er det blevet normalt, at socialdemokrater og folkesocialister er mere bange for deres egen skygge end for deres modstanderes mørke?
Igen: Det tegner lovende, at Enhedslisten og Radikale Venstre med insisterende fasthed trækker Helle Thorning-Schmidt og Villy Søvndal i den rigtige retning på social-, klima- og forskningsområdet.
Sjældent har Venstres eget valgslogan fra 2001 været mere på sin plads. »Tid til forandring,« sagde Fogh Rasmussen dengang. Lad os gentage det i dag, for landet savner forandring, visioner og politisk lederskab.
For en ny regering er der i sandhed nok at rydde op i efter det borgerlige tiår.

