Ny mand på elefantlegepladsen
Med valget af Haarder som kulturminister har højskole-Venstre vundet over handelsskole-Venstre, og man hører et lettelsens suk fra DR. Men måske er lettelsen midlertidig


 Man leder forgæves efter en ny mediepolitik i Løkkes regeringsgrundlag. Jo, mediestøtten på 400 millioner kroner til fag- og dagspressen skal kigges efter i sømmene med henblik på en ’justering’. Venstres kritik, da et snævert rødt flertal vedtog mediestøtten i 2013, handlede primært om at gøre livet for dagbladene lettere. Det er måske det, der menes med en justering.
V-regeringen ønsker, at »DR skal være mere kvalitetsfokuseret, og at det dansksprogede og egenproducerede indhold styrkes«. Formuleringerne er så bløde, at man næppe kan forvente voldsomme forandringer – ikke mindst fordi regeringen vil respektere det gældende brede forlig om licensmilliarderne, som udløber i 2018.
Det betyder dog ikke, at DR er fredet i al evighed. Evighed i politik er åremålsbestemt.
Kulturpolitik – herunder mediepolitik – står ikke højt på den politiske dagsorden, uanset hvilken farve regeringen har. Kulturministeriet er blevet brugt som forskoleklasse for nybegyndere som Lise Østergaard, Ebbe Lundgaard, Grethe Rostbøll, Elsebeth Gerner Nielsen og Uffe Elbæk (for flere af dem blev ministeriet et absolut højdepunkt i en beskeden politisk karriere). I nyere tid er ministeriet blevet brugt som en slags elefantlegeplads for garvede politiske håndværkere, der som Jelved kan skrue forlig sammen eller som Per Stig Møller kan gennemtvinge fornyelser. Bertel Haarder føjer sig til rækken af veteraner, der kan give kvalificeret modspil til ministeriets toptunede bureaukrati, som grundlæggende ser forandringer som besværlige og problematiske.
Undtagelsen i rækken var Brian Mikkelsen, der historisk sad i stolen længst af alle. Han var medlem af Fogh-regeringens koordinationsudvalg og var Fogh-regeringens kulturpolitiske og værdipolitiske spydspids. Han lavede et par kanon’er, og smagsdommere blev udskiftet med andre smagsdommere. Auktionen over radiokanalerne blev en bragende fiasko, og hans vigtigste medieprojekt, privatiseringen af TV 2, kuldsejlede.
Regeringsgrundlagets kortfattede mediepolitiske afsnit indeholder intet om TV 2, der med stor succes i årevis har formået at holde sig under den politiske radar. De ellers privatiseringsglade liberale har ikke nævnt ordene ’til salg’ i årevis.
Nu har højskoleopdragede Bertel Haarder overtaget Kulturministeriet efter en jævnaldrende og på mange måder lige så højskole- og folkeoplysnings-inspireret Marianne Jelved. Ved overdragelsesceremonien i Kulturministeriet i går var det folkelige fællesskab mellem de to til at tage og føle på. Begges taler handlede om folkeoplysning. Medier blev nævnt en passant i samme sætning som travsport. Bertel Haarder tilhører den fløj af Venstre, som kan betegnes som kulturliberalister. De går ind for både mediestøtte og licens. Det samme gælder ikke for benhårde markedsliberalister som den måske kommende V-medieordfører Michael Aastrup Jensen. Med valget af Haarder har højskole-Venstre vundet over handelsskole-Venstre. Glædeligt, for i vores lille sprogområde kommer truslen mod et demokratisk, varieret og levedygtigt mediebillede ikke fra DR (som under alle omstændigheder næppe vil undgå en slankekur på længere sigt), men fra de store globale giganter Google, Facebook, Amazon og Netflix. Truslen kan kun imødegås, hvis man med brede flertal kan samle den politiske proces under et. Licensmilliarderne og mediestøttemillionerne hænger sammen. Spørgsmålet er, om der er politisk vilje og evne til at gøre det.
Udformningen af en fremtidsegnet samlet mediepolitik i stedet for kortsigtede og ideologiske lappeløsninger ligger hos kulturministeren og medieordførerne. Der er ni af slagsen. Kun tre af dem fortsætter: Liberal Alliances Mette Bock, den radikale Xenia Stampe og Dansk Folkepartis Morten Marinus. I DR kunne man nærmest høre et lettelsens suk, da Haarder blev udnævnt. Men lettelsen er midlertidig. Udpegningen af de nye ordførere vil blive fulgt med stor og frygtsom interesse i DR-Byen.
Lasse Jensen er mediejournalist. Klummen er udtryk for skribentens egen holdning

