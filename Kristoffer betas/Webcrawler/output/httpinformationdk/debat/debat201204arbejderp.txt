Jeg arbejder på det
Et hav af gange har jeg sagt: ’Jeg arbejder, mens jeg arbejder på at søge arbejde’ – som regel ledsaget af et lidt usikkert ’vær venlig at have respekt for mig, selv om jeg er arbejdsløs’-agtigt smil. Jeg vil bare så gerne have et arbejde
Et nummer i rækken. Før jeg får set mig om, er 41 antallet af uger, jeg har været ledig og ikke mit nummer i jobcentrets kø, skriver kronikøren.


 »Nummer 41.«
Der bliver kaldt på mig ved mit jobcenternavn. Jeg bryder mig ikke rigtig om at reagere på det og rejser mig derfor lidt sløvt fra sædet.
»Nummer 41,« lyder det igen fra kvinden bag skranken.
Hun ser ud, som om 41 ikke er blandt hendes yndlingsnumre. Ærgerligt for hende, at hun skal gennem en hel kø af jobløse, før klokken rammer frihedens time.
Jeg har en datter. Hun går i vuggestue, og da jeg afleverede hende for en time siden, kiggede hun på en af pædagogerne og sagde med stolthed i stemmen:
»Nu skal min mor skal på arbejde.«
Jeg har ikke fortalt pædagogerne i hendes institution, at jeg er blevet færdig med specialet og nu står uden fast, lønnet beskæftigelse.
Det er også ligesom nemmere at undlade detaljerne over for min datter. Så hun tror altså, jeg går på arbejde hver dag ligesom hendes far.
Det passer mig egentlig fint, at hun lever i den illusion. Hvordan skal jeg forklare alt det andet?
I virkeligheden er det heller ikke helt forkert, for der er meget arbejde i at søge arbejde. Et hav af gange har jeg efterhånden fået sagt: »Jeg arbejder, mens jeg arbejder på at søge arbejde« – som regel ledsaget af et lidt usikkert ’vær venlig at have respekt for mig, selv om jeg er arbejdsløs’-agtigt smil.
På vej ud af institutionen begynder mine øjne at græde. Jeg ville gerne være den mor, der var på vej på arbejde.
Nede i institutionen har jeg ofte taget mig selv i at sige: »Så, nu bliver jeg altså nødt til at gå, skat.«
Faktum er, at jeg ville elske, hvis jeg bare kunne få en plads rundt om bordet, hvor de små bliver budt på friskbagte boller og vand. Jeg lader som om, jeg virkelig skal videre, og lukker målrettet døren bag mig. Ude på gangen er jeg den eneste forælder tilbage og løber næsten ud af institutionen i panisk angst.
Giv mig en fil og en ballon
Lige da jeg blev arbejdsløs, tog jeg hver dag hjem og satte mig flittigt til at søge en masse forskelligt arbejde. Jeg søgte så meget, at jeg næsten ikke kan skille ansøgningerne fra hinanden. Det gør jeg ikke mere. Nu søger jeg kun de mest realistiske stillinger, som jeg i virkeligheden ikke rigtig tror på, jeg får lov til at indtage.
Jeg har mistet troen på de opslåede stillinger. De er som redningsbåde af gummi – men med huller i. De giver midlertidigt en troen på, at man er reddet, men 37 ansøgninger senere er der stadig ikke skyggen af redning i sigte. Det bliver nok ikke de opslåede stillinger, der baner min vej ud af systemet.
Jeg sammenligner mig med Hr. Flugt. Han er en karakter i min datters yndlingsbog. En dag får han en fil og en ballon. Han bryder ud af et fængsel og søger friheden. Jeg leder også efter friheden – friheden i et arbejde.
Det er paradoksalt. Jeg arbejder jo faktisk hver dag. Jeg arbejder dagen lang, og når min datter sover om aftenen, arbejder jeg igen. Jeg kæmper som en anden gladiator mod alle de andre kæmpende arbejdsløse for at få et job. Vi er alle ufrivilligt spærret inde i en arena, hvor få med jævne mellemrum bryder ud, men det kræver træning, snilde og strategisk tænkning – og ikke mindst alliancer. Med et moderne ord kaldes det netværk.
Jeg dyrker det der med netværk. Jeg havde på et tidspunkt så mange kaffeaftaler, at jeg led af kronisk tynd mave. Aftaler med gamle medstuderende, tidligere kolleger, familiemedlemmer, virkeligt perifere bekendtskaber og selvfølgelig venner og veninder, der måske ville kunne bane vejen ud til arbejdsmarkedet Jeg er gået over til te og har stadig masser af aftaler i kalenderen.
Jeg er en arbejdsløs i god form. Jeg sørger for ikke at forsumpe og ved, det er vigtigt, at udskille endorfiner. Derfor går jeg til Thai-Bo. Det er sindssygt, og jeg hader musikken, men jeg er god til det, så derfor tropper jeg op to-tre gange om ugen tidligt om morgenen. Så kommer jeg ud af sengen, i tøjet og i form. Det er det, jeg siger til mig selv.
Mest af alt kommer jeg, fordi jeg ofte får ros af instruktøren, og ros har jeg brug for for tiden. Det er det rare ved Thai-Bo. Og så får jeg faktisk set nogle mennesker, opdager om det regner udenfor, og om jeg føler mig snakkesalig den dag eller ej. Thai-Bo er min ven.
Hjerneharakiri
Jeg føler, min hjerne er blevet sløvere, efter jeg blev arbejdsløs. Har sværere ved at koncentrere mig. Når jeg forsøger at huske noget eller gerne vil sige et navn på en eller anden historisk personage, går jeg helt i sort. Jeg er bange for, at min hjerne føler sig såret og uduelig og derfor er gået i selvdestruktionsmode. Det er nu, jeg skal være skarpest. Det er nu, jeg har tid til at træne de små grå, men i stedet begår min hjerne sit stille harakiri bag øjnene af mig.
Jeg er holdt op med at læse skønlitteratur. Det minder mig for meget om al den tid, jeg har. Jeg har forsøgt flere gange. Jeg har tilmed forsøgt at tillade mig selv en dag på sofaen foran fjernsynet. Det kan jeg ikke. Jeg bliver rastløs og ked af det og må slukke, rejse mig op og foretage mig noget. Jeg tænder computeren og får hovedpine.
Jeg har ofte hovedpine for tiden. Det føles helt forkert. Det lider jeg ellers ikke af.
Jeg har mig mistænkt for at opfinde sygdomssymptomer, fordi jeg ikke kan tillade mig selv at slappe af. En uge følte jeg, at jeg havde halsbetændelse. Min krop er helt med på maskeraden. Jeg fik frygteligt ondt i halsen og måtte tage den med ro, fordi det gjorde ondt helt op til ørerne. Jeg søgte dog stadig arbejde, for det skal jeg jo.
Jeg skal søge arbejde, så det gør jeg. Jeg er typen, der får dårlig samvittighed, når jeg ser en politibil. Også selv om jeg bestemt ikke har gjort noget ulovligt – lige da jeg så politibilen i hvert fald. Men jeg kørte over for rødt en dag, jeg glemte mine lygter en anden, og jeg tissede for nogle år siden på åben gade midt om natten. Jeg får ikke dårlig samvittighed, fordi jeg er bange for politiet, men fordi de er symbol på det, jeg ved, jeg har gjort, som jeg ikke må gøre.
Jeg er arbejdsløs og bange for at gøre noget forkert. Jeg er bange for at gøre noget galt, for gør jeg noget, jeg ikke må, mens jeg er i systemet, kan de fratage mig mit eksistensgrundlag. Det er regler opfundet for at tjene et større fællesskabs interesser. Hvis jeg ikke får dagpenge, så kan vores lille families økonomi ikke hænge sammen. Derfor gør jeg, som der bliver sagt – også selv om der ikke er nogen, der tjekker, om jeg overholder reglerne. Jeg er politiet.
Tanker som møl
Nætterne er de værste. Her ligger jeg søvnløs og underholdes ufrivilligt af mit venstre næsebors piben, min kærestes inkonsekvente snorken og min datters rumsteren.
Her i mørket er der intet til at aflede mine tanker, der som møl om en islandsk sweater hele tiden kredser om emnet: det første fuldtidsjob. Hvordan skal ansøgningen begynde, bør jeg igen omskrive mit CV, hvad har jeg endnu ikke forsøgt, og hvor længe skal jeg mon være uden arbejde? Om morgenen vågner jeg træt og ør i kroppen.
»Nummer 41.«
Damen har ikke tænkt sig at sige det én gang til, så jeg rejser mig så hurtigt, jeg kan. Før jeg får set mig om, er 41 antallet af uger, jeg har været ledig og ikke mit nummer i jobcentrets kø. Jeg føler mig stigmatiseret, marginaliseret og fejlplaceret. Jeg får kvalme, da jeg nærmer mig skranken. Kvinden bag den ser på mig med skepsis: »Er du medlem af en A-kasse,« spørger hun mig.
»Ja.«
»Så skal du ikke være i den her kø. Du skal derover.«
Jeg stiller mig bagerst i nabokøen og trækker vejret dybt. Det bliver endnu en dag med lange timer. Jeg glæder mig, til jeg kan hente min datter. Bare hun ikke spørger, hvad jeg har lavet på arbejdet i dag.
Jeg kan egentlig godt lide dem nede på Jobcenteret. De spørger aldrig, hvad jeg laver. De ved, jeg er arbejdsløs.
 
Louise Albers er cand.mag. i dansk og kommunikation

