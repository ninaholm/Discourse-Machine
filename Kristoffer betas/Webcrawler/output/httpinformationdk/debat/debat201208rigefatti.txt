De rige, de fattige og de sultne
Den fødevarekrise, som er under optræk netop nu, er et varsel om endnu værre scenarier og gør alle forudsigelser om en milliardstor global og købedygtig middelklasse i 2025 til skamme


 I en prognose fra juni bebudede USA’s landbrugsministerium, at 2012 ville bringe den største majshøst i historien: 376 millioner ton. Efter to måneders tørke og rekordvarme i det amerikanske Midtvesten er forudsigelsen nedjusteret til 274 mio. ton. Allerede først i juli forventede man, at prisen pr. skæppe majs for første i gang i historien vil overstige otte dollar. Aktuelt er estimatet opjusteret til 8,90 dollar.
Rusland har denne sommer oplevet endnu en hedebølge, der ganske vist ikke er så slem som den i 2010, men slem nok til at gøre dybt indhug i russisk hvedeproduktion. Russerne vil stadig have nok til eget forbrug, men ifølge landbrugsanalytiker Andrei Sisov fra SovEcon i Moskva vil den russiske hvedeeksport falde fra 28 millioner ton til blot 13 millioner. Som følge af dette og af andre vejrrelaterede årsager, sker der nu også kraftige prisstigninger på hvede.
De højere hvedepriser vil ramme de globale forbrugere direkte, mens de højere majspriser rammer hårdere på længere sigt, fordi store mængder majs bruges som dyrefoder eller til fremstilling af majsolie, der indgår i forarbejdede fødevarer. Generelt er verdens fødevarepriser igen på vej op. Og det begynder at ligne et mønster, ikke et tilfældigt dårligt år.
Det sidste store prishop satte ind i 2007-09 og fik enorm indflydelse i udviklingslandene, hvor mange mennesker i dag må bruge omkring 40 procent af deres indkomst på mad (i de højt udviklede lande kan vi nøjes med omkring ti procent). Hvis du allerede bruger næsten halvdelen af din indkomst på mad, og prisen ryger yderligere i vejret, kan du blive tvunget til at give dine børn mindre at spise. Nogle analytikere ser da også Det Arabiske Forårs revolutioner som forsinkede reaktioner på den forrige prisstigning.
Myten om middelklassen
I juni udsendte analyseenheden McKinsey Global Institute en rapport – den seneste i rækken af stadig mere dristige skøn fra diverse ’globale institutter’ – om, hvor hurtigt efterspørgslen på varer og tjenester vokser over hele verden. Temaerne i McKinseys rapport Urban World: Cities and The Rise of the Consuming Class, er velkendte. Verdens økonomiske tyngdepunkt forskydes mod Asien. Hundredvis af millioner af nye ’forbrugere’ – her defineret som personer med gennemsnitlige årsindkomster på over 3.600 dollar – bliver del af det globale marked frem til 2025. For smarte investorer rejser dette fantastiske muligheder.
Ifølge rapporten vil 65 procent af den »globale vækst« frem til 2025 ske i »City 600« – verdens 600 største byer, og næsten halvdelen af væksten i den globale efterspørgsel vil ske i de 440 største byer, som ligger i de udviklingslande, der præsterer høje vækstrater.
Og så følger tallene. Når de nye økonomier vokser, vil de fremspirende middelklasser begynde at købe først køleskabe, så babymad og i sidste ende biler! Hurra! Vi bliver alle sammen rige på at sælge ting til kineserne!
Intetsteds i rapporten forholder McKinsey sig til, hvordan den forventede vækst blandt verdens købedygtige forbrugere til 2,6 milliarder (mod 800 millioner i dag) vil indvirke på den globale efterspørgsel efter fødevarer. At kødforbruget vokser, når indkomster stiger, er velkendt. Når så mange dyr skal fodres, for at kødproduktionen skal kunne holde trit med efterspørgslen, vil der komme et enormt pres på verdens kornressourcer. Det betyder, at priserne på alle fødevarer vil stige – for rige såvel som for fattige.
Kombinerer vi det stigende kødforbrug med en ekstra milliard mennesker og nye alvorlige begrænsninger for fødevareproduktionen, de fleste af dem relateret til klimaforandringer, kan vi forvente, at verdens fødevarepriser i 2025 vil være to til tre gange højere i faste priser, end de er i dag. Det betyder, at de fattigste må sulte. Og at en stor del af McKinseys lovede nye ’forbrugere’ – alligevel ikke får reddet sig selv op i middelklassen.
De samme prisstigninger vil sandsynligvis sætte ind for alle andre væsentlige fornødenheder. Faktisk er priserne på energi og råvarer, der konsekvent var faldende gennem det meste af det 20. århundrede, allerede nu oppe på samme niveau i faste priser som for et århundrede siden.
Derfor er der på ingen måde udsigt til, at der kommer 1,8 milliarder nye forbrugere på 13 år. Tværtimod vil de fattige blive mere desperate end nogensinde, ligesom det vil være forbi med den relative politiske stabilitet, som mange udviklingslande trods alt nyder godt af i dag.
Forbrugerefterspørgslen og indbyggertallet på planeten er størrelser, der i teorien kan blive ved med at vokse uendeligt. Men på en planet med svindende ressourcer og et klima i forandring vil omkostningerne ved at skulle imødekomme forbrugernes efterspørgsel stige meget voldsomt. Der forestår formentlig nogle meget grimme scenarier.
Og hvad så med Kina, det moderne vækstmirakels flagskib? Tja, i Kina er der kun en syvendedel så meget vand og en tiendedel så meget agerjord pr. indbygger som i Nordamerika. Når der kommer barske tider, vil den slags kunne få stor betydning.
 
 
 
© Gwynne Dyer og Information. Oversat af Niels Ivar Larsen

