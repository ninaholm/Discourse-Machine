Efter Barfoed
LEDER


 De konservative skal atter have ny formand. Efter tre et halvt år på den konservative formandspost har Lars Barfoed øjensynligt erkendt, at han ikke formår at udvikle en moderne konservatisme, der kan genrejse partiet som borgerlig magtfaktor frem mod næste folketingsvalg.
Lars Barfoed overtog et marginaliseret parti fra Lene Espersen, og han efterlader et endnu mere marginaliseret parti. Nærmest værgeløst har Lars Barfoed og hans forgængere således ladet konkurrerende borgerlige partier gå på ran i det, der tidligere var veldefinerede, konservative grundværdier.
Liberal Alliance har definitivt overtrumfet de konservative i opgøret med det høje, danske skattetryk. Venstre har gjort opgøret med den offentlige sektor og favoriseringen af det private erhvervsliv til sin egen politiske mærkesag. Dansk Folkeparti har for længst overtaget positionen som førsteforsvarer for Gud, konge og fædreland. Og i udlændinge- og retspolitikken har såvel Venstre som Dansk Folkeparti vist sig rede til at gå længere og slå hårdere end de konservative.
Tilbage står de konservative med et politisk program uden egenart og nogle luftige begreber om en såkaldt særlig borgerlig anstændighed, ingen dog kan omsætte til konkret politik.
Ingen konservativ leder siden Poul Schlüter har reelt formået at iklæde de konservative grundværdier et konkret politisk indhold med appel til borgerlige vælgere. Det er den opgave, der nu venter den kommende formand, og ifølge Lars Barfoed varetages den bedst af den indtil i går temmelig ukendte borgmester i Viborg, Søren Pape Poulsen.
Men ifølge partiets næstformand, Michael Ziegler, kan han »holde en tale, så jeg sidder og tænker: Det er derfor, jeg er konservativ«.
Den evne er hårdt tiltrængt. For når selv konservative kan bringes i tvivl om, hvorfor de er konservative, er det et klart vidnesbyrd om, at det konservative problem handler om politik snarere end personer. 

