Brug din sunde fornuft, Astrid Krag
Indtil videre er den udbredte selvmedicinering med ulovlig cannabis af en eller anden grund ikke noget, der gør indtryk på sundhedsminister Astrid Krag


 
	Den 1. august underskrev guvernør Patrick Quinn i den amerikanske delstat Illinois en lov, der fra næste år legaliserer medicinsk anvendelse af cannabis til lindring af over 40 sygdomme, herunder kræft, sklerose, hiv, aids, hepatitis, Alzheimer, dystoni, gigt, muskelsvind, rygmarvslidelse, hjerneskade, Parkinsons og tourette.

	Fra 2014 vil borgere i Illinois, der har fået udstedt et såkaldt medicinsk marihuanakort fra delstatens sundhedsmyndigheder, hver anden uge kunne købe op til 65 gram cannabis, der er dyrket lokalt og legalt. Dermed slutter Illinois sig til 19 andre amerikanske delstater samt en række lande, hvor der i disse år i stigende grad åbnes op for medicinsk anvendelse af cannabis.

	Ved underskriftsceremonien på universitetet i Chicago forklarede guvernøren, hvordan det havde gjort indtryk på ham at møde borgere og soldaterveteraner med kroniske lidelser, og han benyttede den historiske lejlighed til at citere Sydafrikas frihedshelt, Nelson Mandela:

	»Vores medfølelse som mennesker binder os sammen – ikke i medynk eller formynderi, men som mennesker, der har lært at forvandle vore fælles lidelser til et håb for fremtiden.«

	Herhjemme er situationen anderledes. Det er således mere end 3.800 dage siden, at politikerne i folketingssalen sidste gang diskuterede, om cannabis kunne frigives til medicinsk brug. Det var den 18. marts 2003, hvor Enhedslisten havde stillet forslag til folketingsbeslutning. Forslaget blev prompte afvist af de fleste øvrige partier.

	Siden er der ikke fra officielt hold sket ret meget vedrørende medicinsk anvendelse af cannabis i Danmark, og det er ikke et felt, som de danske sundhedsmyndigheder følger med i.

	Det gør til gengæld en række borgere rundt om i landet, hvor selvmedicinering med cannabis for længst er en realitet, således som det er fremgået af Informations serie om emnet. Her har læserne bl.a. mødt sclerosepatienter, en mor til et epilepsiramt barn, en nedslidt stilladsarbejder samt en gigtpatient – og fælles for dem er, at de oplever, at cannabis giver en bedre lindring end den medicin, de ellers kan få. Især er sclerosepatienternes beretninger værd at lægge mærke til, fordi de som de eneste i rækken har prøvet de to tilladte præparater i Danmark, der er fremstillet af cannabis. Kun patienter med kræft, aids eller sklerose kan i Danmark lovligt få ordineret cannabis-medicin. Men som både Finn og Bo – seriens to sklerosepatienter – er enige om, så giver rigtig cannabis enten som hash eller pot meget bedre lindring. Desuden er den ’rene’ vare langt, langt billigere end de to tilladte cannabisholdige præparater. Men problemet er selvfølgelig, at det er ulovligt, og at man let kommer til at understøtte de kriminelle strukturer, der lever fedt af forbuddet mod cannabis.

	Indtil videre er den udbredte selvmedicinering med ulovlig cannabis af en eller anden grund ikke noget, der gør indtryk på sundhedsminister Astrid Krag. Hendes parti, SF, var ellers det eneste parti, der tilbage i marts 2003 støttede beslutningsforslaget om frigivelse af cannabis til medicinsk brug. Ja, dengang mente SF’erne tilmed, at også cannabis til rekreative formål skulle afkriminaliseres.

	Før sommerferien spurgte Information således til sundhedsministerens mening om medicinsk cannabis, men efter at have konsulteret Sundhedsstyrelsen vendte ministeriet tilbage med et klassisk tungen-ud-af-vinduet-svar: »Sundhedsstyrelsen er af den opfattelse, at patienterne har tilstrækkelig adgang til lægemidler baseret på indholdsstoffer i cannabis. På den baggrund har jeg derfor ingen planer om at ændre på reglerne.«

	Astrid Krag, der på sin hjemmeside selvbevidst præsenterer sig som en ildsjæl, der vil forandre samfundet, burde i stedet bruge sin sunde fornuft og følge det råd, som Københavns tidligere socialoverlæge Peter Ege har givet om de borgere, der selvmedicinerer sig med cannabis: Man skal lytte til deres erfaringer!

	»Det er gængs fremgangsmåde over alt i den medicinske verden, men når det kommer til cannabis, så bliver det pludselig anderledes. Så tæller folks egne oplevelser ikke længere,« tilføjede Peter Ege.

	Lige præcis i forhold til medicinsk anvendelse af cannabis kunne Astrid Krag derfor gøre en forskel.

	Men tør hun?

