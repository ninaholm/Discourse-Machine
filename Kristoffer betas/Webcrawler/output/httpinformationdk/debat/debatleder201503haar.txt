Hårdt mod hårdt
LEDER


 Svaret synes givet med spørgsmålene. Justitsminister Mette Frederiksen (S) har i første omgang valgt at pakke regeringens handlingsplan mod øget radikalisering i danske fængsler ind i en række spørgsmål, som en kreds af sagkyndige nu skal besvare.
Regeringens seneste initiativ er en direkte reaktion på angrebene i København i weekenden den 14-15. februar, og justitsministeren lancerede den torsdag aften i form af en såkaldt 11-punktsplan.
Fornuftigt er det selvsagt at afsøge svar, før konklusioner drages. Men når spørgsmålene stort set alene kredser om, hvordan regler og praksis kan og bør strammes, så udgør det i sig selv et vink med en vognstang om, hvad der venter: Hårdt mod hårdt!
Her et udpluk af, hvad Mette Frederiksen søger grundigere belyst: Om prøveløsladelser bør anvendes i mindre omfang? Om principperne for udløsning af reststraf er fornuftige, underforstået for lempelige? Om det har tilstrækkelig konsekvens for fremtidige domme, hvis indsatte ikke opfører sig ordentligt? Om samfundstjeneste overhovedet bør bruges over for hårde kriminelle?
Ikke mange af disse spørgsmål lægger op til åben fortolkning, endsige et ønske om at få uforudsete svar.
Regeringen indfanger utvivlsomt en folkestemning ved at vise hårdhed og handlekraft over for de radikaliserede muslimer, vi alle kan enes om at frygte og foragte. Det kan i sig selv være virksomt i den forestående valgkamp, men hvis Mette Frederiksen vil gøre en effektiv indsats mod radikaliseringen, så er det ikke vejen at gå.
Strammere regler og dårligere muligheder for resocialisering vil i stedet øge risikoen for at gøre marginaliserede til radikaliserede. Regeringen appellerer utvivlsomt til en følelse af retfærdighed og tryghed i befolkningen, men øget sikkerhed vil det efter alt at dømme ikke føre til. Heldigvis kan Mette Frederiksen endnu nå at tænke sig om!

