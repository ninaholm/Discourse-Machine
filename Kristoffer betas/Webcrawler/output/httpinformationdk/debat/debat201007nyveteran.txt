Ny veteranpolitik må gå på to ben

Norge, Holland og England har for længst anerkendt vigtigheden af en samlet politik for hjemvendte soldater og civile i forsvaret, men Danmark har nølende set til. Men det er af afgørende betydning, at vi også i Danmark får en veteranpolitik, mener John Dyrby Paulsen.


 En arbejdsgruppe er i skrivende stund i færd med at udarbejde forslag til en veteranpolitik i Danmark. En sådan politik er længe ventet. For alt imens Norge, Holland og England for længst har anerkendt vigtigheden af en samlet politik for hjemvendte soldater og civile i forsvaret, så har Danmark nølende set til. Men det er af afgørende betydning, at vi også i Danmark får en veteranpolitik. Og står det til Socialdemokraterne, må en sådan politik gå på to ben.
Det første ben skal fokusere på den store gruppe soldater, som vender hjem med psykiske og fysiske problemer. I takt med at Danmark de sidste to årtier har deltaget i flere og mere intensive kampoperationer, er også risikoen steget for, at hjemvendte soldater får ar på krop og sjæl. Hidtil har indsatsen over for denne gruppe været mildest talt elendig. Dette har bl.a. medført, at Hærens Konstabel- og Korporalforening i utålmodig frustration selv har oprettet en livlinje for soldater. Men det må naturligvis aldrig blive en fagforeningsopgave at tage ansvar for de danske soldater, som folketinget selv har sendt i krig.
Flere skridt må tages
En ny veteranpolitik må derfor sikre optimal genoptræning, nødvendig psykologhjælp og støtte til ramte soldater og deres pårørende- og indsatsen skal være aktiv. Noget tyder heldigvis på, at forsvarsminister Gitte Lillelund Bech (GLB) er ved at forstå nødvendigheden af netop en aktiv indsats. Først mente ministeren, at soldater selv må gribe knoglen og ringe, hvis de har brug for hjælp. Men nu synes ministeren at være blevet klogere. Hun har tilsyneladende forstået, at ramte soldater ofte ikke er i stand til at tage kontakt, hvorfor det er afgørende, at forsvaret selv er aktive og opsøgende.
GLB har dermed taget et vigtigt skridt i den rigtige retning, og jeg håber, at flere rigtige skridt vil blive taget, inden forslaget til en ny veteranpolitik fremlægges til efteråret.
Det andet ben skal fokusere på den faglige overgang fra soldat til civil. For selv om mange desværre får fysiske og psykiske problemer, skal det kraftigt understreges, at langt størstedelen af de danske soldater vender hjem med uvurderlige kompetencer og værdifulde erfaringer i bagagen.
Veteranpolitik for denne gruppe er derfor et spørgsmål om at omsætte kompetencer og sikre jobmuligheder.
Vi skal sikre, at soldaterne sluses ud i et liv uden uniform. Vejen til dette er bl.a. gennem forbedrede muligheder for meritoverførsel af kompetencer opnået under tjeneste og gennem et hævet bundniveau for uddannelse, således at ingen forlader forsvaret, uden minimum at have, hvad der f.eks. svarer til 9. klasses uddannelses-niveau.
John Dyrby Paulsen, MF, (S), forsvarsordfører

