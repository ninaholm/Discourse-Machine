Protester slutter, problemer består
LEDER


 Demonstranterne i Hongkong var udholdende. I 75 dage og nætter besatte de centrale motorveje og indkøbsgader med krav om ægte demokrati. Men i går gik de hjem. Politiet fjernede deres barrikader, og demonstranterne valgte at trække sig uden den store modstand. De mest vedholdende protester på kinesisk jord i årtier er dermed slut. Men det er byens politiske problemer langtfra. De er snarere først lige begyndt.
Ingen kan erklære sig vindere efter protesternes endeligt. De hovedsageligt unge demonstranter fik intet konkret ud af deres kamp. Og med sin åbenlyse ansvarsforflygtigelse i forhold til demonstrationernes årsager har Hongkongs lokalregering i stor grad skadet sin egen position som legitim repræsentant for byens syv mio. indbyggere. Samtidig har kommunistpartiet i Beijing med sin totale afvisning af demonstranternes krav blot formået at støde store dele af Hongkongs befolkning fra sig og sikret, at de problemer, som fik folk på gaden, forbliver uløste – og dermed sprængfarlige.
Demonstranternes fredelige tilbagetrækning var i sidste ende det eneste rigtige træk. Byen og demonstranterne var udmattede. Efter titusindvis var på gaden for at støtte demokratikravene, svandt den nødvendige opbakning til protesterne i sidste ende ind. Selv om et flertal af indbyggerne lader til at bakke op om de demokratiske aspirationer, har der de seneste uger også været et overvældende flere, som ønskede, at besættelsen af de tre centrale områder i byen skulle afblæses.
Med gårsdagens rømning lader Hongkong-regeringen – og ikke mindst styret i Beijing, som i kulissen trækker i trådene – til på den korte bane at have haft succes med sin taktik. Beijings strategi var at gøre ingenting – i forventning om, at protestbevægelsen ville forsvinde af sig selv. Beijing tilbød hverken reelle forhandlinger eller indrømmelser. Styret ville på ingen måde tillade, at en prodemokratisk bevægelse skulle udfordre kommunistpartiets monopol.
Men ved ignorere de folkelige krav har styret lagt kimen til, at Hongkongs politiske fremtid bliver mere turbulent – og dermed en stadig større udfordring for det kinesiske lederskab. Hongkongerne har i længere tid – og med god grund – klaget over, at deres identitet, kultur og politiske værdier er under angreb fra det autoritære system i Beijing. De ser med frygt på, at deres frihedsrettigheder og demokratiske institutioner – bl.a. det uafhængige retssystem, ytrings- og pressefriheden – er ved at blive eroderet af kommunistpartiets indblanding i Hongkongs affærer, og de har ikke længere tillid til ’ét land, to systemer’-formlen, som ellers var indført for at sikre Hongkong en stor grad af autonomi inden for Kinas grænser, efter byen i 1997 gik fra britisk kronkoloni til at blive en del af Folkerepublikken.
De prodemokratiske kræfter i Hongkong har indset, at et stærkere og mere demokratisk system i byen vil være det bedste værn mod Beijings indtrængen og den bedste vej til at få en regeringschef, som vil beskytte byens borgeres interesser frem for at tækkes Beijing og en snæver forretningselite i Hongkong. Kommunistpartiet havde da også lovet hongkongerne, at de fra 2017 ville få mulighed for at vælge deres egen regeringsleder gennem demokratiske valg, men i sommer erklærede Beijing dog, at vælgerne kun vil få mulighed for at stemme på to-tre kandidater, der reelt er forhåndsgodkendt af kommunistpartiet – og dermed ifølge kritikerne blot vil være Beijings marionetdukker. Det var den udmelding, der satte gang i 75 dages protester.
Nu er demokratiforkæmperne måske nok gået hjem, men protesterne har pustet liv i en voksende politisk bevidsthed blandt specielt Hongkongs unge, som lader til at ville fortsætte kampen for deres rettigheder. Da politiet i går rykkede ind i de besatte områder, blev de mødt af utallige af demonstranternes efterladte bannere, som erklærede »Dette er blot begyndelsen« og »Vi vil vende tilbage«. Demokratiaktivister har allerede lagt op til ’bølge efter bølge’ af aktioner for at presse på Beijing. De unge hongkongeres politiske opvågnen og kampgejst de seneste måneder giver håb for deres by. Men Beijings uændrede frygt for at løsne grebet varsler ilde for fremtiden.

