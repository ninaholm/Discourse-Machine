Polen er igen blevet Europas syge mand
Som i Ungarn er et antiliberalt og autokratisk regime ved at etablere sig i Polen – det kan på længere sigt true hele den demokratiske orden i Østeuropa


 Det er ikke mange måneder siden, at alt så anderledes ud. Dengang talte vi endnu om et Polen, som var det bedste i nyere historie: et frit, demokratisk land med stærke økonomiske muskler og gode relationer til både Moskva og Berlin. Efter i 123 år at have været helt væk fra landkortet og efter den suspension af selvstændig udvikling, som kommunismen betød, var Polen nu omsider dukket op til overfladen som en af Europas store kulturnationer og havde fundet sin plads og rolle.
Men så kom først Putins annektering af Krim. Og nu Polens Jaroslaw Kaczynski (leder af det regeringsbærende Lov- og Retfærdighedspartiet og tidligere premierminister, red.).
Næsten alle samfund i Østeuropa har længe været delt i to politiske lejre: I den ene har slagord som fædreland, tradition, arv og grænsekontrol domineret (undertiden i problematisk nærhed til Blut und Boden); i den anden har man hyldet Europa og modernisme og derfor hellere talt om demokrati, retsstat, institutioner og magtadskillelse (det angelsaksiske begreb om checks and balances). Førstnævnte lejr har rødder i 1800-tallets forestillinger om nation og nationalstaten, mens sidstnævnte har orienteret sig imod den europæiske velfærdsstat, der opstod efter 1945.
Historisk set har den nationalkonservative lejr været den stærkeste. Kun Tjekkoslovakiet, et land, der ikke længere eksisterer, udgjorde i Mellemkrigstiden en demokratisk undtagelse i Øst- og Centraleuropa. Og først efter kommunismens sammenbrud skulle magtbalancen mellem de to lejre forskydes i demokratisk retning, selv om ikke en eneste stat i det moderne Østeuropa i noget omfang har nærmet sig Habermas’ politisk næsten lugtfrie ’forfatningspatriotisme’.
Ignoreret af Vesten
At opbygge et demokratisk samfund mere eller mindre fra grunden er ikke en bedrift, som nogen kan præstere i en håndevending. Men tid, som under kommunismen var det eneste, østeuropæerne havde rigeligt af, var efter sammes sammenbrud blevet en mangelvare. Endelig var man fri, og det, som blev kaldt for et normalt liv, skulle begynde øjeblikkeligt og ikke i morgen. Var nogen gået til stemmeurnerne på et løfte om først at kunne levere et normalt liv om en generation eller så, ville de med sikkerhed have gravet deres egen grav. Så længe ville ingen østeuropæiske vælgere vente.
Det faldt imidlertid ingen ind at spørge til historien. Hvilket måske også var godt det samme, for den kender ikke til genveje. Næsten 30 år senere er velfærden i Østeuropa derfor stadig beskeden og de nye demokratiske styrer skrøbelige – både med hensyn til funktionsduelighed og støtte fra offentligheden.
Her i Vesten foretrak vi længe helt at ignorere den skrøbelighed. Men pludselig skete der noget med det demokratiske bygningsværk østpå, først i Ungarn og senest i Polen. Endnu er det langtfra styrtet i grus, men de bærende vægge slår revner. Og flere lande i øst står for tur eller har allerede været inde i en lignende udvikling. De er blot så uvæsentlige for os, at vi ikke har lagt mærke til, hvad der sker.
For i en tid med generel krise og politisk radikalisering i Europa er nationalismen i endnu højere grad i vækst i øst end i vest, ja, næsten overalt er den tilbage ved magten. Til overraskelse for os vesteuropæere, endskønt vi burde havde vidst, at den altid har været der – lige under overfladen.
Færdigt arbejde
Også nationalisterne forstod, at forandring tager tid. Men det, som bekymrer dem, er ikke så meget, hvor lang tid det tager at konsolidere den nye demokratiske orden, som hvor lang tid det tager at afskaffe den gamle kommunistiske. Jaroslaw Kaczynski taler ligefrem om nødvendigheden af ’endnu en revolution’. Under den første blev alting efter hans opfattelse kun gjort halvt. Kompromiserne omkring det runde bord var for mange, indrømmelserne til kommunisterne for store. For mange gamle regimefolk kunne danne sig netværk og skabe sig formuer ved privatiseringer og fortsætte i deres nye inkarnationer med at dominere både stat og samfund i Polen.
Nu må jobbet gøres færdigt – én gang for alle. Fra det nationalistiske vokabularium har man derfor fundet ord som ’forrædere’ og ’fjender’ frem igen. Atter drages der sondringer mellem ’gode’ og ’dårlige’ polakker, mellem dem og os. Løbende tales om værdier og principper, men i sidste ende handler det mest om personspørgsmål. Hvem kan smide hvem ud, og hvem skal erstatte hvem?
Den anden revolution, som Jaroslaw Kaczynski og Lov- og Retfærdighedspartiet vil gennemføre, retter sig imidlertid i samme grad imod den nye demokratiske orden, herunder såvel imod et uafhængigt retsvæsen som imod pressefriheden og mediernes kritiske forpligtelser. Vi har allerede set, hvad den slags betyder i Viktor Orbáns Ungarn, og det er ikke tilfældigt, at samme Orbán i Warszawa efter regeringsskiftet ofte nævnes som rollemodel.
Men det, som Europa skal tage stilling til her, er ikke så meget et tilbagefald til Østeuropas traditionelle nationalisme. Snarere står vi over for en sammensmeltning af elementer fra Østeuropas to traditionelle politiske lejre. De nye populistiske magthavere udgør selv en moderne elite. De bruger internet og ikke kuglerammer. Deres fremtrædelsesform er snarere de mørke jakkesæt og gel i håret end nationaldragter. Men tilbage står, at et nyt demokrati risikerer at blive reduceret til pynt omkring noget, ligesom overfladeforvandlingen til trods er forblevet en autoritær, fremmedfjendsk og nationalistisk kerne.
Og Europa? Fra EU ønsker nationalisterne intet andet end penge.
Orbán er nået langt i retning af at få konsolideret sit ’illiberale demokrati’, og hvad der er sket i Ungarn, kan allerede være slemt nok. Polen er imidlertid større og vigtigere end Ungarn.
Til gengæld har landet Østeuropas stærkeste civilsamfund – som tvillingerne Kaczynski ironisk nok engang var med til at skabe fundamentet for. Ganske som Orbán var det i Ungarn.
© Richard Swartz og Information. Oversat af Niels Ivar Larsen

