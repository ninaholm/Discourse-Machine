Valgbarhed vs. værdier
LEDER


Britisk Labours nye formand, Jeremy Corbyn, har næppe fået den ønskestart på sit formandskab, som han kunne have håbet på. Såvel medierne som Labours såkaldt &rsquo;moderate&rsquo; parlamentarikere har kritiseret hans manglende løsninger på moderne problemstillinger, hans manglende ledelseserfaring og ikke mindst hans manglende evne til at vinde det kommende valg i 2020.De har vendt og drejet de data, der findes om britiske vælgeres adfærd, og konkluderet, at et Labour med Corbyn i spidsen ikke kan vinde et britisk valg under det eksisterende valgsystem. Og hvad er så pointen med Labour, spørger de. Som en naturlig følge af denne tankegang er debatten om, hvornår og hvordan Corbyn bedst kan afsættes, i fuld gang.Hvad, der er blevet talt mindre om, er, hvorfor Corbyn vandt, og præcis hvilke politikker og værdier, der skabte en eufori omkring ham, der kan sammenlignes med Syrizas&rsquo; og Podemos&rsquo; succeser i Grækenland og Spanien og SNP&rsquo;s mobilisering af 45 procent af skotterne om en vision for et mere socialdemokratisk Skotland.Corbyns synspunkter er i stedet blevet afskrevet som urealistiske og ekstreme, men hvis man zoomer ind på dem, er det svært at finde den socialdemokrat, der ikke er enig i meget af det, han har lovet: Indførelse af en mindsteløn, folk kan leve af. Et opgør med &rsquo;turbokapitalismen&rsquo;. Afskaffelse af brugerbetaling på universiteterne. Højere skatter for de rigeste. Nationalisering af togdriften. Ifølge YouGov er der ikke kun blandt Labours vælgere, men blandt alle vælgere i landet opbakning til de tre sidste politikker.Der er også politikker, som selv ikke alle Corbyns tilhængere er enige i &ndash; bl.a. hans EU-skepsis &ndash; men hans værdigrundlag, baseret på fred og social retfærdighed ude såvel som hjemme, har tilsyneladende vækket noget i både ældre som yngre briter.Det er muligt, at Corbyns kritikere har ret i, at de løsninger, han tilbyder, ikke er svaret på de udfordringer, et moderne Storbritannien står overfor. Men før de afskriver ham på baggrund af en matematisk udregning af hans valgbarhed, bør de i det mindste gøre partiet den tjeneste at forstå, hvad der ligger bag hans succes. For det kan godt være, at der skal flere briter end de nuværende Labour-medlemmer til at vinde et valg, men det er lige så sikkert, at det ikke kan vindes uden &rsquo;Corbynistaerne&rsquo;.
