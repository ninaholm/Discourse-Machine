SKAT dumper ikke computere i Afrika

Det er uvist, hvor de computere, der er fundet i Ghana, stammer fra. Men det er helt sikkert, at det ikke er SKAT, der har dumpet dem. SKAT vil gerne undersøge sagen nærmere, hvis de får oplyst serienumre.


 Her i avisen kunne man den 13. juli læse, at SKAT medvirker til at udsætte afrikanske børn for livsfare, da der er fundet brugte SKAT-computere på en losseplads i Ghana. Det må siges at være et stærkt fortegnet billede af virkeligheden.
Faktum er, at SKAT har en aftale med it-virksomheden Atea om at håndtere it-udstyr, som ikke længere bruges i SKAT. Atea er kendetegnet ved at have indført en omfattende miljøpolitik for hele koncernen samt en 100 procent grøn livscyklus for it-udstyr. Atea er valgt for netop at sikre en miljørigtig bortskaffelse af SKATs computere.
I SKATs kontrakter med Atea er der lagt vægt på, at SKATs brugte computere skal genbruges, hvis det er muligt, eller skrottes på miljørigtig vis, hvis de er værdiløse. Computere, der kasseres af SKAT, bliver således enten videresolgt (hvis de har en salgsværdi), givet til velgørende formål (hvis de har en brugsværdi) eller destrueret (hvis de er værdiløse). Atea er ansvarlig for alle tre scenarier.
Det er derfor uvist, hvor de computere, der er fundet i Ghana, stammer fra. Men det er helt sikkert, at det ikke er SKAT, der har dumpet dem!
SKAT har tilbudt Information at finde ud af, hvor computerne stammer fra, hvis vi får oplyst serienumre fra den udsendte journalist i Ghana. Det har journalisten ikke gidet gå videre med. Derfor ved ingen, hvorfra computerne stammer. Et godt gæt er, at Atea har videresolgt eller givet computerne til afrikanske skoler, organisationer eller offentlige myndigheder mv., som efter et par års brug af udstyret har dumpet det. En sådan situation er svær at sikre sig imod.
SKAT beklager naturligvis den meget uheldige og ulykkelige historie og vil undersøge, om vi i fremtiden på nogen måde kan sikre os yderligere mod den slags miljøforurening.
Steen Rydicher er kontorchef i SKAT

