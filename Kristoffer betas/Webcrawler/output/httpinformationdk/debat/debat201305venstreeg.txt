Hvad vil Venstre egentlig?



 
	Nul kroner ekstra til velfærd. Svensk skatteniveau. Tyske lønninger. Og en kold skulder til de arbejdsløse. Det er Venstres standardsvar på krisen. Vi hører bare aldrig Venstre anvise finansieringen eller nævne konsekvenserne.

	Regeringen afsætter 23 milliarder kroner i de kommende år til vækst i velfærden, så vi kan tage os af de flere ældre, og sikre at flere unge får en uddannelse. Her foreslår Venstre nul kroner. Men er det øget brugerbetaling for de ældre eller ringere uddannelsestilbud, der skal finansiere det? Intet svar fra Venstre.

	Vi skal bare sænke skatten til svensk niveau. Men det vil kræve massive nedskæringer på vores fælles velfærd. Den seneste OECD-rapport viser det ret tydeligt: Uligheden i det svenske samfund stiger markant. Sverige har nu næsten dobbelt så mange fattige som Danmark. Er det svaret fra Venstre?

	Danske lønninger skal ned på tysk niveau. Men her nævner Venstre ikke det store antal arbejdere i Tyskland, der arbejder uden overenskomster. På for eksempel slagteriet i Essen er langt hovedparten hyret på midlertidige kontrakter til en løn på cirka 7.000 kroner om måneden. Venstre skylder derfor svar på, om de vil åbne op for polske og rumænske kolonnearbejdere i Danmark, som kan trykke de danske lønninger ned på tysk niveau?

	Fokus på ledighed

	Senest har regeringen sammen med Enhedslisten fundet en løsning for de omkring 30.000 mennesker, der stod til at ryge ud af dagpengesystemet. Den løsning har Venstre kritiseret. Men det er uvist om de vil stemme for eller imod. Det skaber langtfra tryghed omkring Venstres politik.

	Regeringen har fremlagt en lang række initiativer for at skabe vækst, nye arbejdspladser og gøre vores land klar til at hægte sig på et kommende økonomisk opsving. Vi har – trods økonomisk svære tider – ført en aktiv finanspolitik og sørget for at færre end ellers har mistet deres arbejde under krisen. Det betyder konkret 20.000 job næste år.

	Samtidig har vi fastholdt og fremtidssikret – ikke afviklet – vores unikke velfærdssamfund. Det er et holdbart svar på krisen.

Pia Olsen Dyhr, handelsminister (SF)

