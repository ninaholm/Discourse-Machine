Professorernes angst for vandhovedet



 FOR UDENFORSTÅENDE, er det en mærkelig forestilling, der p.t. opføres af ti professorer på Arkitektskolen i København, som protesterer vildt og voldsomt mod en sammenlægning med Danmarks Designskole på Holmen.
Det, som er det meget mærkelige, er, at de ikke ved, hvad de snakker om, idet sagens substans indtil videre er ikke-eksisterende. Det benægter de ikke, for det er netop, hvad der fylder dem med uro og frygt. De ved ikke, hvad der skal komme.
Allerede sidste forår protesterede de mod den planlagte sammenlægning, hvilket ikke havde nogen effekt, hvorfor de nu har gentaget den. Professorerne og en række navngivne og kendte personer fra dansk arkitektur, design og kunsthåndværk appellerer nu til den nye messias i dansk kulturliv, kulturminister Per Stig Møller (K), om at omgøre beslutningen.
Så er man trængt, og hvad skal den arme mand med det store forventningspres gøre? Gå mod sit eget parti? Det gør han næppe, og hvis han gør, vil det næppe være på grund af protesterne, men fordi sammenlægningen kan blive så dyr, at den kan være for stor en mundfuld for ministeriets budget. Det skal man nu næppe heller forvente.
HISTORIEN TOG sin begyndelse i 2006, da Folketinget vedtog en flerårig aftale for Kulturministeriets videregående uddannelser angiveligt for at skabe 'større og mere bæredygtige faglige miljøer'. Et udvalg blev nedsat.
Det var på de tider, hvor den borgerlige regering var i fuld gang med spand og kost for snart sagt at rydde op i alting og inden for kulturen blandt andet havde blikket stift rettet mod alt, hvad der kunne styrke vores position på den internationale himmel og skabe kultureksport. Uddannelserne skulle have et serviceeftersyn med henblik på en centralisering.
En slags elefantiasis? How to make bigger and better artists?
Nej, det var ikke kun borgerlig kulturpolitik. Der var enighed på tværs af salen i Folketinget - over Socialdemokraterne til og med SF. Faktisk blev æraen indledt i Jytte Hildens (S) tid som kulturminister. Hun tog forskud på retterne ved at samle flere institutioner i et filmhus i Gothersgade.
Dog blev Filmskolen lagt ud på det nyvundne areal på Holmen, hvor den sammen med Statens Teaterskole og Arkitektskolen skulle være campus. Det var visionen. Måske kunne kunstarternes kommende udøvere endda inspirere hinanden. Det var politikernes vision.
For et år siden udkom så udvalgets rapport, som blandt meget andet anbefalede en sammenlægning af arkitekt- og designskolerne.
SELVFØLGELIG ER det sympatisk, at nogle mennesker er så glade for deres arbejdsplads og institution, at de helst ikke vil have noget lavet om, men progressivt kan man ikke just kalde den proces, som de ti professorer er i lag med.
Processen hedder: At male fanden på væggen!
Mest krudt i kanonen har professor Carsten Thau, der i et stort Politiken-interview kalder dansk arkitekturs glorværdige fortid til vidne på, at man er på vej ud ad en forkert tangent. Skolens rektor Sven Felding og embedsmændene i kulturministeriet får det glatte lag.
Rektor har ikke diskuteret projektet med sine professorer, hvilket selvfølgelig er en dødssynd, og små institutioner er bedre end store, osv.
»Vi ender som et vandhoved med 1.600 studerende uden nogen som helst indre organisation,« lyder en allerede mindeværdig udtalelse.
Et vandhoved!
Selve ordet vandhoved har ikke været fremme i kulturdebatten, siden et pseudonym i forne tider i et kulturtidsskrift omtalte forfatteren Henrik Stangerup som 'vandhovedet fra Møn'. Rygtet ville vide, at det var Klaus Rifbjerg, der var bagved pseudonymet, men det er aldrig bekræftet.
Professor Thau mener ikke, at de to uddannelser har meget at sige hinanden. Han finder det meningsløst, at folk, der skal designe tekander, pludselig skal til at læse Foucault og Heidegger og kunstteori.
DET SIDSTE har han ret i, men eftersom de nye tiders undervisning ikke - om man så må sige - er designet endnu, er det jo heller ikke sikkert, det vil gå sådan.
Indtil videre vil de to skoler fortsat skulle operere som selvstændige enheder bortset fra, at administrationen og ny teknologisering skal samkøres med de gevinster, der forhåbentligt kan være ved netop dette. Faktisk har de to skoler æstetikken til fælles, og designskolen har valgt den positive tilgang til sammenlægningen. Politikerne i Folketinget står fast på beslutningen, og rektor Sven Felding synes fortsat ideen er god.
Det vil være respektløst at bruge udtrykket 'hysteriske kællinger' om professorerne, det udtryk, Mogens Lykketoft engang hæftede på børsmæglerne. Men man fristes.
Af og til kan der også være indholdsmæssige og innovative gevinster ved, at institutioner brydes op, og kortene blandes på en ny måde.
F.eks. hvis de ti professorer medarbejder i stedet for at modarbejde.


