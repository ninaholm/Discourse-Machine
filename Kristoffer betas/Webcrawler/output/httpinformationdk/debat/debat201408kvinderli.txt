Kvinder har lige så meget lyst som mænd
Hvorfor er vi så bange for at benytte os af kvoter og andre virkemidler, der kan gøre op med forskelsbehandlingen af kønnene og give dem lige mulighed for at deltage i forskning og arbejds- og familieliv?


 Det kan undre, at Danmark halter bagefter en række lande, vi normalt sammenligner os med, når det kommer til kvinders deltagelse i forskning. Var kvinderne i Danmark ikke blandt de første til at komme ud på arbejdsmarkedet tilbage i 1960’erne og 70’erne? Og er kvinders andel af arbejdsstyrken ikke stadig høj i forhold til andre lande? Oven i købet er mere end halvdelen af de optagne på videregående uddannelser i 2014 kvinder, og sådan har det været i en årrække. Men faktum er, at kvinder siver, jo længere vi bevæger os op ad karrierestigen. De udgør omkring halvdelen på ph.d.-niveau, knap en tredjedel på lektorniveau, men hvis du støder på en professor, er der kun sjettedels chance for, at det er en kvinde.
Vi vil så gerne forstå fænomenet, for efterhånden er det vel anerkendt vidt og bredt, at det ville være hensigtsmæssigt med en mere ligelig kønsfordeling. Både ud fra en nødvendighedsdiskurs – vi har brug for talentmassen – og ud fra en lighedsdiskurs.
Samtidig er det den generelle holdning, at løsningsmodellerne endelig ikke må kunne opfattes som diskriminerende mod mænd, ligesom det er en udbredt opfattelse, at eksempelvis særprogrammer er stigmatiserende for kvinder. Med andre ord: Vi vil gerne analysere problemet, men vi er ikke tilbøjelige til at tage virkemidler, der kan gøre en virkelig forskel, i brug.
Problemet individualiseres
Det er derfor bekvemt at bringe lyst i spil som forklaringsmodel – det fritager jo alle andre end den enkelte kvinde for ansvar. Ifølge en kendt dansk professor i sexologi er det veldokumenteret, at kvinders spontane seksuelle lyst er lavere end mænds, men årsagen til denne forskel er endnu ikke forstået. På samme måde er det lavere antal af kvinder i højere stillinger inden for forskning blevet tolket som og forklaret med manglende lyst. Og forslag til årsager til den manglende lyst har heller ikke manglet. Eksempelvis kom lektor Henrik Jensen i Deadline til at fremføre, at en oplagt forklaring på, at der er færre kvinder end mænd inden for naturvidenskab i Danmark, er, at kvinder har lyst til at få børn. Kvinders lyst er altså rettet mod vores afkom og kommer således til at stå i modsætning til den maskuline, udadrettede lyst.
Da vi dermed har fået individualiseret problemet, er det nærliggende at gribe til instrumenter som kompetenceudviklingskurser og mentorordninger særligt for kvinder. De bagvedliggende præmisser er dels, at det er nødvendigt at opgradere kvindernes kompetencer, og dels, at det er nødvendigt at lære kvinden en ny adfærd – at oparbejde eller rette lysten et andet sted hen – så hun ikke mister modet undervejs op ad karrierestigen.
Imidlertid viser statistikken og en række undersøgelser, at kvinder er mindst lige så kvalificerede og kompetente som mænd på det tidspunkt, de siver, så kompetenceudviklingskurser er næppe det rette værktøj. Men hvad så med mentorordningerne, er de ikke netop løsningen? Svaret er nej.
Begge køn har lyst
Forklaringen på det, der umiddelbart ser ud som kvinders manglende lyst, skal snarere findes i en række veldokumenterede mekanismer, der resulterer i de facto forskelsbehandling af kvinder, end i en biologisk forskel mellem mænd og kvinder og deraf afledte forskelle i områder, hvor vi kan få afløb for vores lyst. Det er således dokumenteret i en række empiriske studier, at kvinder bedømmes anderledes end mænd i peer review-processen, at en mand har større sandsynlighed for at få tilbudt et job i den akademiske verden end en kvinde med præcis det samme CV. Han tilbydes ovenikøbet højere løn end sit kvindelige modstykke. Mænd opfordres ligeledes i højere grad til at søge videre i systemet, og det ser ud til, at flere stillinger slås målrettet op til mænd end til kvinder.
Det er i øvrigt værd at understrege, at de fleste undersøgelser også viser, at kvinder såvel som mænd selv udøver ovennævnte form for forskelsbehandling. Derfor, uanset hvor sympatiske mentorordninger måtte være, er de blot symptombehandling på lige fod med Viagra, og de vil i det lange løb ikke have den store effekt.
Det er svært at se, hvorfor begge køn ikke skulle have lyst til at forske og til at få børn. Hvis vi anerkender præmissen om, at kønsbestemt forskelsbehandling er udbredt i stedet for at bruge manglende lyst som forklaringsmodel, bortfalder de hyppigst anvendte modargumenter mod kvoter og andre specielle programmer rettet mod kvinder. Så lad os få taget nogle virkemidler i brug, så mænd og kvinder reelt får mulighed for at deltage på lige fod i arbejds- og familieliv. Så skal I se lysten blomstre.
Inge Sandholt er lektor på DTU og initiativtager til netværket Ligestilling i Forskning og Uddannelse

