Den syriske koalition har intet valg



 
	Leder

	Den sejlivede myte i Mellemøsten om, at »beduiner ikke er rationelle«, genfortælles hver gang folk fra det (i deres egen selvforståelse) mere sofistikerede Levanten (landene ved Middelhavets østlige bred, især Libanon og Syrien, red.) vil forklare, hvad Saudi-Arabiens politik går ud på – eller netop ikke går ud på. »De er jo beduiner,« lyder det, underforstået: Her ophører al logik.

	Og dog spores en slags logik i saudiernes beslutning om ikke at indtage det sæde i FN’s Sikkerhedsråd, de fik tildelt i sidste uge. En logik, der ifølge den saudiske spionchef og eksambassadør i Washington, prins Bandar bin Sultan, er »et signal til USA«. Ikke kun om Sikkerhedsrådets lammelse, den formelle begrundelse, men om et »afgørende skift« i oliemonarkiets udenrigspolitik. Der angiveligt handler om Syrien. Og bekræftes af en anden tidligere ambassadør og (indtil 11. september 2001) spionchef, prins Turki al-Faisal, der om amerikanernes tøven med at sende de syriske oprørere tunge våben, knurrede: »Hvordan kan oppositionen hjælpes, hvis den ikke får midler til at forsvare sig mod Scud-missiler, kemiske våben, kampfly, artilleri og kampvogne?«

	I saudiernes optik har præsident Barack Obama ikke kun svigtet de syriske oprørere, trængt af et syrisk regime, bistået af shiaerne i Irans Revolutionsgarde og libanesiske Hizbollah, han har også svigtet sunniislam i den århundreder lange og indædte kamp mod shiaislam.

	Ret beset et rationelt svigt, hvis man ser det udefra. Meget peger nemlig på, at Obama – der beskyldes for at have »mistet grebet om Mellemøsten« – faktisk er ved at begribe Mellemøsten i den forstand, at han har indset, at shiaerne er kommet der for at blive. Og at stabilisering i den krigsplagede region forudsætter, at der gøres plads til begge islams hovedretninger. Obama synes således i færd med at omdefinere den udenrigspolitik, hans forgænger, George W. Bush – bonkammeraten med saudiske Bandar bin Sultan – knæsatte, da han ud af det himmelblå indlemmede Iran i sin berygtede ’ondskabens akse’.

	Obamas nye tegn – åbningen mod Iran, fravalget af en straffeaktion mod Damaskus og reel forlængelse af Bashar al-Assads præsidentperiode (med aftalen om destruktion af hans kemiske arsenal) samt indsatsen for Geneve II-konferencen om en overgangsregering efter den model, Kofi Annan fik skruet sammen i juni 2012 (og som USA torpederede den gang) – alle disse tegn aflæses i Riyadh som svigt af en trofast allieret.

	De illustrerer tillige det dilemma, SNC, Syriens eksil-oppositions koalition, står med. Nærlæsning af det kommuniqué, Syriens venner i den såkaldte Gruppen af 11 udsendte efter tirsdagsmødet i London om genoplivning af Kofi Annan-planen, afdækker, at koalitionen på den ene side insisterer på, at en overgangsregering ikke må inkludere ’Assad og hans nære allierede med blod på hænderne’, men på den anden side accepterer forhandling med det syriske regime via den særlige FN-udsending, Lakhdar Brahimi, om en fælles overgangsregering. Og det syriske regime er al-Assads. På London-mødet nåede lederen af koalitionen, Amed Jarba, da også – ifølge The Independent – både at afvise og acceptere at møde op i Geneve. Koalitionens situation er, at den er mindst lige så rasende som saudierne over USA’s ’svigt’ ved at undvige det – med John Kerrys vending – »utroligt begrænsede« bombardement af Damaskus, men syriske eksilpolitikere ved også, at hvis de afskærer forbindelsen til USA – og dermed til EU og på sigt Tyrkiet – vil de for alvor være betydningsløse. I forvejen har koalitionen ingen høj stjerne hos de oprørere, hvis stærke militser har afskrevet den som deres repræsentant.

	Koalitionen stemmer om deltagelse i Geneve II-mødet om en uge, men har ikke noget valg – de vil møde op. Regimet i Damaskus har sagt, det kommer – men bestemmer selv med hvem – og saudierne vil være der trods deres bebudede ’afgørende skift’ – de skrev under på London-kommuniqueet! Og hvis Iran også møder op, kan Geneve II pege fremad. For så sidder de fire eksterne hovedaktører omkring det samme bord: USA, Rusland, Saudi-Arabien og Iran.

	Det må man håbe for den syriske civilbefolkning, der betaler den triste pris for de fire aktørers stridigheder.

	e.

