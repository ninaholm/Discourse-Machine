Venstrefløjens politiske arvesølv



 Progressiv beskatning og omfordeling har traditionelt været to af de vigtigste værktøjer i den opbygning af de socialistiske og socialdemokratiske velfærdsprojekter, der fandt sted i Europa i anden halvdel af det tyvende århundrede. I løbet af eurokrisen er omfordeling snarere blevet et fyord, der betegner overførslen af midler fra det delvist produktive og hårdtarbejdende Nordeuropa til ødsle og inkompente sydeuropæiske befolkninger. Måske er netop den udvikling et led i forklaringen på, at omfordeling i Europas politiske virkelighed anno 2013 i stigende grad ligner en politisk manøvre, som ikke engang socialistiske præsidenter kan slippe af sted med.
Europas venstrefløj jublede ganske vist, da François Hollande sidste år blev valgt til fransk præsident på løfter om en millionærskat og et opgør med Angela Merkels stramme sparekurs i eurokrisen. På trods af regeringsmagten har den franske regering dog foreløbig vist sig helt og aldeles ude af stand til at gennemføre sine valgløfter. Kort før jul led Hollande nemlig et seriøst politisk nederlag, da det franske forfatningsråd, landets øverste juridiske myndighed, afviste den socialistiske regerings planer om en midlertidig millionærskat på årlige indkomster på mere end 15 mio. kr. Ifølge dommerne strider millionærskatten mod principper i den franske grundlov, der tilsiger, at skat fastsættes på baggrund af husstandens samlede indkomst. Millionærskatten rammer imidlertid enhver franskmand med en indtægt uanset eventuelle ægtefællers indkomst. Som en konsekvens er den franske regering kommet under beskydning fra den prominente skuespiller Gérard Depardieu, der i protest mod millionærskatten har opgivet sit franske statsborgerskab for at drage i russisk skattely.
På trods af Forfatningsrådets foreløbige dødsstød til millionærskatten fastholder Hollande nødvendigheden af en særskat for de rigeste franskmænd.
»Vi vil fortsat forlange mere af dem, der har mest,« sagde Hollande nytårsdag, men undlod ved samme lejlighed at konkretisere, hvordan valgløfterne om en særskat for rige franskmænd skal gennemføres. Set i et større perspektiv ligner den franske præsidents problemer endnu et vidnesbyrd om den efterhånden luvslidte europæiske socialismes vanskeligheder med at finde et alternativ til den krisepolitik, der under Angela Merkel er blevet synonym med stram budget styring og offentlige nedskæringer.
I Europas stærkeste økonomi, Tyskland, der går til valg til efteråret, ønsker det tyske socialdemokrati ligesom dets franske søsterparti at beskatte de rigeste.
»For at kunne leve sammen, må vi ændre skattesystemet: Det bliver nødvendigt at stryge subventioner i skattereglerne, vi må forhøje formue- og arveskatten. En forhøjelse af topskatten er også nødvendigt,« udtalte den socialdemokratiske formand, Sigmar Gabriel, sidste år med opbakning fra både sociale organisationer og de tyske fagforeninger.
Angela Merkel, der har siddet på regeringsmagten siden 2005, fastholder imidlertid, at uligheden i Tyskland støt mindskes. Men kansleren tager fejl, mener Tysklands Nationale Fattigdomsråd, en sammenslutning af sociale og kirkelige organisationer og tyske fagforeninger. En nylig rapport fra fattigdomsrådet peger på, at de fattigste halvtreds pct. af den tyske befolkning blot ejer en pct., mens de rigeste ti pct. ejer mere end halvtreds pct. af landets samlede ejendom.
Som svar på eurokrisen har EU’s ledere med finanspagt og bankunion fremskyndet den integrationsproces, der sigter at udvikle en centralt koordineret europæisk finanspolitik og begrænse de nationale parlamenters mulighed for at regulere egne budgetter med henblik på at skabe øget lighed.
Men det er netop den sociale ulighed og manglende udligning mellem Nord- og Sydeuropa, der har været med til både at forårsage og forstærke krisen. I en tid, hvor selv socialistiske præsidenter må give afkald på det ideologiske arvesølv, bør Europas ledende venstrefløjspolitikere stille sig selv det alvorlige spørgsmål, hvorvidt man reaktiverer princippet om omfordeling som del af den politiske værktøjskasse

