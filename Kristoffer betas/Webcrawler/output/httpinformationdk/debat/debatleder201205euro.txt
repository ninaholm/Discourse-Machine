Den europæiske blindgyde



 François Hollandes sejr ved det franske præsidentvalg kan blive det første skridt ud af den politiske blindgyde, som Europa befinder sig i. Samtidig er den markante tilbagegang for de regeringsbærende partier i Grækenland, som har valgt at uddelegere det politiske ansvar til den økonomiske sagkundskab, et tydeligt tegn på, at forudsætningerne for den politiske konsensus i det kriseramte EU er under hastig forandring.
Siden Grækenlands gældskrise eksploderede for to år siden har de politisk-økonomiske beslutninger været præget af angsten for en dominoeffekt og dogmet om, at offentlige besparelser udgør den eneste farbare udvej. Denne ortodoksi har åbnet en afgrund mellem politikernes beslutninger og befolkningernes forventninger, der underminerer såvel krisehåndteringens demokratiske legitimitet som selve grundlaget for det europæiske samarbejde:
»Vreden over et politisk system, der redder uhyggeligt forgældede banker, men samtidig formøbler unge menneskers fremtid, er stigende,« skriver den franske EU-parlamentariker Daniel Cohn-Bendit og filosoffen Ulrich Beck i en appel for et mere demokratisk Europa: »Gældskrisen, der skaber splittelse i Europa, er ikke blot et økonomisk problem, men også et politisk problem.«
Den tyske kansler Angela Merkel reaktion på det EU-kritiske højrefløjsparti Front Nationals succes ved første valgrunde i Frankrig for to uger siden er sigende: Demokratiet bliver ikke betragtet som løsningen på gældskrisen, men snarere som en del af problemet. Og Nicolas Sarkozys forgæves forsøg på at appellere til »det tavse flertal« i den franske befolkning er symptomatisk for denne demokratiske krise: Det tavse flertal er det modsatte af aktivt medborgerskab, som forudsætter dialog mellem suveræne, oplyste og kritisk tænkende individer.
Finanspagten, som de europæiske regeringsledere underskrev den 25. marts, medfører ikke kun en forvrængning af demokratiet, men risikerer også at bremse væksten og dermed at forværre fremtidsudsigterne for millioner af europæere. Den italienske ministerpræsident Mario Monti sendte forleden et stærkt signal om, at tiden er inde til at gøre op med krisestyringens nedskæringsortodoksi:
»For den europæiske økonomi er offentlige investeringer ikke nødvendigvis værre end privat forbrug, også selv om det i det aktuelle politiske landskab ikke bliver set på denne måde.«
Det er signifikant, at Monti, der for et halvt år siden blev indsat som en teknisk nødløsning på det italienske demokratis problemer, tilsyneladende er kommet i tvivl om gavnligheden af den medicin, som han blev hidkaldt for at ordinere. I det politiske landskab, som fremmanes, har markedet overtaget den plads, som tilkommer samfundets borgere. Når markedskræfterne betragtes som en metafysisk og uimodsigelig instans, bliver det uendeligt meget lettere for populister at fremmane konflikter mellem folk og elite, nationalstater og EU. Det er således sigende for den demokratiske krise, som den økonomiske har forstærket, at Merkel en måned inden den franske præsidentvalg følte sig kaldet til at udtale, at »markedet« ville tvinge Hollande, der under valgkampen har krævet finanspagten genforhandlet, »tilbage på rette vej«. Det var ment som en hjælpende hånd til Sarkozy, men har sandsynligvis snarere gavnet Hollande, der i et interview Le Monde forleden udtalte, at venstrefløjen må »sørge for, at demokratiet igen bliver stærkere end markedet, og at politikken igen får kontrol over finansmarkederne og styrer globaliseringen«.
Skillelinjen i Europa går mellem dem, der mener, at krisen bør medføre en tilbagevenden til nationalstaternes Europa, og dem, der mener, at skabelsen af demokratiske institutioner og en europæisk offentlighed er vejen frem. Sarkozy udviklede sig under valgkampen fra Merkels tro væbner til en nationalistisk EU-skeptiker, mens Hollande insisterede på, at finanspagten bør tilføjes en vækstfremmende dimension. Fælleseuropæiske obligationer og flere manøvremuligheder for Den Europæiske Centralbank var også blandt de tabubelagte emner, som Frankrigs nye præsident forsigtigt tog hul på. Det kan blive de første skridt på vej ud af blindgyden.

