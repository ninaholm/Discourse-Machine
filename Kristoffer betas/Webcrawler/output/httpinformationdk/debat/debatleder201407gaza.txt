Gazas græsplæne
LEDER


 Da den nuværende ambassadør for Israel i Danmark i går blev interviewet i TV 2 News om den militære krise i Gaza, spurgte han den måbende studievært om, hvordan han ville reagere, hvis »dette smukke land« blev dænget til med raketter, der sigter efter »kvinder og børn«? Studieværten kunne have svaret, at »dette smukke land« jo ikke har spærret mere end halvanden million personer inde på Langeland, hvis areal svarer til Gazas, så risikoen er næppe overhængende.
Men det gjorde han ikke. Næppe fordi han ikke ved, at Gazas befolkning, hvoraf hovedparten er efterkommere af arabiske flygtninge, der blev fordrevet fra deres landsbyer i krigen i 1948-49 (en af disse landsbyer nær Gaza hed Huj og hedder i dag Sderot), lever under restriktioner, som israelerne lemper og strammer alt efter ’situationen’. De kan ikke fiske fra deres kyst uden risiko for at blive beskudt af israelske kanonbåde, de kan ikke færdes nær pigtrådsgrænsen til selve Israel uden risiko for at blive dræbt af snigskytter – de er kort sagt fanger i et friluftsfængsel. Ambassadørens retoriske spørgsmål har til formål at legitimere Israels undertrykkelse af palæstinenserne med historiens mest infame folkemord. Israels premierminister, Benyamin Netanyahu, stillede det da også ifølge avisen Ha’aretz til FN’s generalsekretær, Ban Ki-moon, til Angela Merkel, den tyske kansler, til den franske præsident, Francois Hollande og til John Kerry, USA’s udenrigsminister, da han onsdag talte med i telefon med dem: Ville de ikke gribe til selvforsvar, hvis Berlin, Paris eller Washington blev beskudt?
Også denne gang er argumentet bevidst løsrevet fra krisens årsag: At israelske sikkerhedsstyrker efter bortførelsen af tre israelske teenagere nær Hebron i juni (de blev senere fundet myrdet) arresterede mere end 500 Hamasmedlemmer, bl.a. folkevalgte politikere og tidligere fanger, løsladt i forbindelse med gidseludvekslinger, men som ikke havde lod eller del i bortførelsen. Den blev angiveligt – det er Israels version – gennemført af Hamas i Hebron på Vestbredden, men uden – stadig i følge Ha’aretz – at Hamas-ledelsen i Gaza var informeret.
Svaret på massearrestationerne er ligeledes trivielt: Hamasraketter, der nu når til Tel Aviv, og som besvares med israelske luftangreb. I mellemtiden er krisen løsrevet fra dens oprindelige årsag, bortførelsen af og mordet på de tre teenagere, der i øvrigt blev gengældt med mord på en 16-årig palæstinenser, for den var kun en anledning til gentagelse af den israelske Hamasrutine: ’at slå græsset’.
Denne metafor for bombardement af Gaza blev lanceret i november 2012, da Israel og Hamas udkæmpede den såkaldte ’otte dageskrig’, der blev bilagt med en våbenhvile formidlet af USA og Egyptens daværende præsident, Mohammed Morsi, og beskriver det israelske dogme om jævnlig ’afskrækkelse og afstraffelse’, som skal sikre, at Hamas ikke bliver en alvorlig militær trussel. Som avisen Jerusalem Post skrev dengang i en kommentar: »Israels hær bruger den som anledning til ’vedligeholdelsesarbejde’ i Gaza, til at slå græsplænen, så at sige«.
Premierminister Netanyahu har forsikret, at han ikke ønsker krig mod Hamas, og at Israels hær er tilbageholdende – det illustreres bl.a. ved at ringe til beboere i Gaza med besked om, at deres huse bombes inden for de næste timer. At døden således ringer i forvejen har dog ikke forhindret, at 81 personer indtil videre er blevet dræbt. Og Netanyahu synes heller ikke interesseret i en diplomatisk løsning, som kansler Angela Merkel angiveligt har opfordret ham til. Muligheden for effektiv mægling er også vanskeligere nu; Egyptens nye magthavere ser gerne, at Hamas får prygl, præsident Obama har vendt ryggen til, og Tyrkiets islamiske regering ser gerne, at Israel får prygl.
Men den underliggende dagsorden synes at være, at Netanyahu håber at torpedere – eller i det mindste straffe – Hamas for den udsoning med Fatah på Vestbredden, der blev iværksat i foråret, og som vil styrke muligheden for en reel FN-anerkendelse af de palæstinensiske områder som en selvstændig stat – godt nok besat og belejret, men som kan presse Israel til forhandlingsbordet i erkendelsen af, at palæstinenserne ikke vil forsvinde. Heller ikke selv om græsset bliver slået.

