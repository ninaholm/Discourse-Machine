Har arbejderklassen forladt venstrefløjen?
Ny-arbejderisterne har ret i udgangspunktet for deres kritik: Med opløsningen af klassekampen har arbejderne mistet deres talerør i form af et fokuseret arbejderparti, og fagbevægelsen er svækket. Men man skal vælge sine klassefjender med omhu
Burmeister &amp; Wain — fra dengang de store industriarbejdspladser gjorde arbejderne lettere at genkende.

Venstrefløjspopulisme eller opråb fra rødderne? Information sætter for tiden ord på kritikken af venstrefløjen for at have mistet kontakten til den arbejderklasse, som den påberåber sig at repræsentere. Akademikere styrer de såkaldte arbejderpartier og skaber blindhed over for almindelige arbejderes problemer. Debatten er vigtig. Den sætter fingeren på ømme punkter hos venstrefløjen, der har brug for nytænkning og stadig er famlende efter et nyt samlende projekt. Desværre kører kritikerne fast i arbejderromantik og i et perspektivløst angreb på folk med en lang videregående uddannelse. Og i de mest provokerende versioner med hang til populisme, snobben nedad og nationalistiske undertoner.Som akademiker, tilmed djøfer, forkvinde (pt. orlov) for MS, midlertidigt medlem af Folketinget for SF og i øvrigt ivrig debattør inden for de forkætrede værdi-mærkesager, er det svært at lade kritikken gå ubemærket hen.Politisk katastrofekursDet gennemgående tema er, at en elitær velmenende akademikerklasse har trukket middelklassekulturen ned over hovedet på arbejderne, overtaget partierne og flyttet den politiske debat væk fra en genkendelig hverdag. Kultureliten og akademikerne er arbejderklassens modsætning, der ikke ved, hvad der rører sig blandt almindelige lønarbejdere.Men kritikken er på politisk katastrofekurs og bygger på en forfejlet analyse. Mest af alt understreger den, at venstrefløjen endnu ikke har fundet tilfredsstillende svar på den krise, den har befundet sig i i flere årtier. Og i iveren efter at reaktualisere klassekampen kommer neo-arbejderisterne til at smide selvsamme ud med badevandet.Fortællingen om opgøret mellem arbejderklassen og det, som vel bedst betegnes kultur- og vidensoverklassen, kan begyndes ved Erik Meier Carlsens bogDe overflødiges oprør, efterfulgt af Rune Lykkeberg (Kampen om sandhederne) og Lars Olsen (Eliternes Triumf). De beskæftiger sig på forskellig vis med en ny dimension af klassesamfundet, hvor klassefjenden ikke mere er kapitalejerne, men vidensejerne. Mens disse forfattere selv tilhører den overklasse, de kritiserer, er fortællingen senest fulgt op af historier fra hverdagen på byggepladserne og omworking poor, som vidensoverklassen ikke har øje for, i vigtige bøger af Jakob Mathiassen og min gode partikammerat Mattias Tesfaye.Køber ikke konklusionenJeg er enig i udgangspunktet for kritikken. Arbejderklassen og de mange tusind mennesker, der aldrig når at blive en integreret del af den, fordi de ryger ind og ud af offentlig forsørgelse, er stadig mere presset. Med opløsningen af klassekampen har de mistet deres talerør i form af et fokuseret arbejderparti, og fagbevægelsen er svækket. Det er stadig vanskeligere at finde de kræfter, der kæmper solidt og systematisk for arbejderklassen og de underprivilegerede. Venstrefløjen har forsømt at nyformulere appellen til klassebevidsthed, ikke som i rigidt tilhørsforhold, men som bevidstheden om et fælles projekt. Det er også rigtigt, at venstrefløjen i Folketinget kunne trænge til kolleger med andre baggrunde og livserfaringer og derigennem bedre kontakt til menneskers hverdagsliv.Så langt så godt. Problemet er blot, at de svar, kritikerne giver, gør mere skade end gavn. Når jeg betegner den politisk katastrofal, bunder det i opgøret med, hvad jeg ser som en solidt forankret venstreorienteret kulturkamp. Neo-arbejderismen er blevet et opgør med en solidarisk integrations- og indvandrerpolitik, som den ser som et elitært foretagende. At arbejderbevægelsen historisk har været aktiv i internationalt solidaritetsarbejde, anti-racisme og generelt har vendt sig præcis mod forsøg på at sparke nedad, synes glemt.Jeg køber, at det ikke er vidensoverklassen, der bor dør om dør med de problemer, en række almennyttige boligområder eller folkeskoler står med grundet en cocktail af mange ikke-ressourcestærke danskere og indvandrere.Men svaret er stadig ikke at lukke grænserne eller en venstresnoet udgave af højrefløjens hårde retorik for at hive arbejderstemmer hjem. Jeg køber simpelthen ikke, at vi for at kunne levere gedigen fordelingspolitik må opgive det, der hånligt kaldes kulturradikalisme og humanisme. Det projekt at opsætte en falsk modsætning mellem lønmodtagernes tarv og solidarisk integrationspolitik er politisk farligt, fordi det risikerer at sætte venstrefløjens kerne og hjerteblod over styr. Svaret må i stedet være benhård fokus på at bekæmpe social ulighed med en massiv social indsats og aktiv bolig- og arbejdsmarkedspolitik.Goddag til markedsvældeDet er et fatalt svigt, at den arbejderisme, der forsøger at patentere 'den ægte venstreorienterede', ikke udstrækker sin solidaritet til den underklasse, der til dels er helt uden for arbejdsmarkedet, og som i stigende grad tæller mennesker med indvandrerbaggrund. Hvis politikken bliver at sparke ned ad, så forlader man venstrefløjen og det er ikke venstrefløjens opgave at løbe med.Akademikerkritikken rummer også et udbredt ubehag ved ekspertvælde og smagsdommere, som virker fremmedgørende. At viden er magt og kan virke undertrykkende mod dem, der ikke har den, er en kendt sag. Men afvisning af 'ekspertvældet' er samtidig et goddag til markedsvældet. Og hvorfor er det menneskelige frihedsprojekt, 'kultureliten' fremfører, forkert og elitært af den grund? Frihedsprojektet er venstrefløjens. Visionen om samfundsforandring hviler på ideen om, at den enkeltes frie udvikling er forudsætningen for samfundets frie og alsidige udvikling. Det kræver, at vi bekæmper klasseskel mellem de kyndige og de socialt tabte, som bliver overflødiggjort i et konkurrencepræget samfund, hvor viden, social kapital og 'omstillingsparathed' er afgørende.Magt over økonomienAnalysen fejler på to grundlæggende stræk: Den skyder forbi det primære mål, når den skyder på vidensoverklassen. Det er længe siden, S og SF nåede til den slutning, at kapitalisme og reguleret markedsøkonomi kunne bringe arbejderklassen de største materielle fremskridt. Det medfører til gengæld omkostningerne ved en hidsig stigende international konkurrence, der ironisk nok skaber en direkte sammenhæng mellem høj materiel levestandard og presset på velfærdsstaten. Det er ikke djøf'erne-som-klasses blinde øje, der er årsag til nedskæringer, forringede forhold på byggepladser eller udflytning af arbejdspladser: Det er derimod måden, vores samfund er skruet sammen på. Klassekampen er stadig relevant men ikke i en indskrænket version, der primært ser den som kulturel kamp. Magt over økonomien er af afgørende betydning.Skal man pege på, hvor venstrefløjen har brug for at komme på banen igen, så er det i kritik af grundlæggende magtstrukturer i det bestående samfund. Arbejderklassen må også se det som et svigt, når venstrefløjen og fagbevægelsen ikke tydeligere forholder sig den deregulering og lovgivning, der kommer via EU og som har forstærket ovennævnte processer og presser lønnen ned og folk ud. Dernæst er dens klassebriller for firkantede. Mangel på anerkendelse og på at blive hørt har en langt dybere, og strukturelt betinget, resonans blandt lønarbejdere flest hvor er kønsperspektivet i øvrigt?For fattigtDét er neoarbejderismens blinde vinkler i den ensidige skælden ud på folk med en lang uddannelse. Den overser, at for at opnå større social og økonomisk lighed må demokratiet udvides betragteligt, mennesker skal meningsfyldt kunne tage magten over eget liv og arbejdsliv gennem et inddragende og frigørende fællesskab, og vi må insistere på internationalismen. Det kan vi kun sammen. Man skal vælge sine klassefjender med omhu og at de nu også udgøres af venstrefløjens akademikere er sgu for fattigt.kronik@informationTrine Pertou Mach er MF for SF, DJØF'er og forkvinde for MS (orlov)
