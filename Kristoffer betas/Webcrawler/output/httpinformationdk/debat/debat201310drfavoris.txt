DR favoriserer kristendommen



 
	Vi er nok mange, der har troet at DR først og fremmest eksisterer for at give danskerne en bred, redelig og upartisk fremstilling af samfundet og virkeligheden – ikke mindst i nyhedsprogrammerne. DR-ledelsens påtale til Adam Holm, efter han i en kronik i Politiken kaldte religion for en narresut, giver dog et andet indtryk.

	Når nyhedschef Jacob Kwon siger om sine journalisters offentlige udtalelser inden for områder som politik og religion, at »man må formode, at DR’s medarbejdere er upartiske«, kan det muligvis tolkes som et udtryk for en agendafri tilgang til nyhedsproduktionen på DR. Men sandheden er, at Jacob Kwon angriber og bortdømmer Adam Holms religionskritik i stedet for at støtte ham, hvilket forekommer paradoksalt.

	Jeg kan således ikke forestille mig, at Kwon havde reageret, hvis Adam Holm havde fremsat en bitter kommentar om Heimdal eller L. Ron Hubbard, men nu nævner han altså Gud og Jesus. Man må bare ikke glemme, at Holms kritik går på alle religioner, når han skriver, at hans bekendtes søns »voldsomme afsked med de levendes rækker har forstærket min i forvejen intense modvilje mod religion som forklaringsramme for denne verdens mirakler og ulykker«.

	Altså en generel bredside mod religion over en kam. Den ene religion er lige så god, og derfor også lige så grinagtig og ubrugelig, som den anden. Man bør derfor ikke skelne, men alligevel får kristendommen særbehandling på DR – blot fordi den er en større ’klub’.

	Ytringsfriheden begrænses

	I stedet burde DR abonnere på den mest redelige og upartiske repræsentation af viden, nemlig den, at guder er noget, vi mennesker kontinuerligt selv opfinder. Derfor skal der ikke tages særlige hensyn til disse guder – og da slet ikke i en artikel om et frygteligt tab af et ungt menneskeliv, hvor Adam Holm i øvrigt skriver om sin egen sorg som menneske.

	Hvor er fornuften, hvis DR ikke tillader en medarbejder at betvivle udokumenteret vrøvl? Er det DR’s rolle at være bannerfører for en organiseret religion? Vi skriver 2013. Mennesket har skabt snesevis af religioner gennem tiden.

	DR burde være hævet over at favorisere én frem for andre, ligesom de burde værne om ytringsfriheden for deres ansatte – ikke begrænse den.

	 

Jeppe Morgenthaler, København V

