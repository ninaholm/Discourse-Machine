Grøn politik: Regeringen skal op i et højere gear
For et halvt år siden varslede Anders Fogh Rasmussen en radikal grøn omstilling i Danmark, men reelt sker der alt for lidt, vurderer Det Økologiske Råd i ny evaluering


Regeringen bevægede sig tilsyneladende mod nye grønne landskaber med daværende statsminister Anders Fogh Rasmussens skelsættende tale på Venstres landsmøde i november 2008. Han sagde bl.a.: »Lad os tage et grønt kvantespring. Lad os skabe en ny grøn vækst og tusinder af nye grønne arbejdspladser.«Han bebudede også, at »en gigantisk naturplan«.Budskabet om ny grøn vækst står Venstre ikke alene med. En ' Green New Deal ' har bred støtte fra FN, sociale og grønne organisationer, tænketanke, erhvervsliv og også fra politikere, som USA's præsident Barack Obama.Verden er således enige om målet, men når skåltalerne er forbi, har Danmark så bevæget sig ind på den nye grønne vej? Det har Det Økologiske Råd undersøgt. Vi har evalueret regeringens forslag og forlig på fem centrale felter i det sidste halve år for at se, om vi reelt har fået en ny grøn politik.Nye grønne jobHelt oplagt for regeringen ville det have været at integrere job og klima i håndteringen af finanskrisen, men indtil nu har indsatsen mest bestået i at hælde penge i banker og skattelettelser. Skattelettelserne er især tildelt de højere indkomstgrupper og må forventes at føre til et øget forbrug af lukusvarer som flyrejser, biler, elektronik m.v. Dette vil i sig selv have en negativ effekt klimaet, ligesom det vil føre til få job i Danmark - i modsætning til for eksempel målrettet investering i energirenovering af bygninger. Dét ville have skabt nye grønne job og sænket CO2-udledningen.Regeringen og Dansk Folkeparti søsatte dog renoveringspuljen med 1,5 mia. kr. i støtte til boligejere. Puljen blev oprindeligt øremærket til energirenovering, men efter krav fra DF blev nye samtalekøkkener og badeværelser også inkluderet. Det endte med at blive relativt små beløb, man kunne søge - op til 25.000 kr., hvilket ikke batter meget i forhold til en mere vidtgående energirenovering. Ovenikøbet gives der ikke tilskud til isoleringsmaterialer.Retten til rattetForårets skattereform tager hul på en genopretning af de grønne skatter, som var blevet udhulet af skattestoppet siden 2001. Resultatet er desværre skuffende. Der sker ikke engang en fuld genopretning til 2001-niveauet  - endsige en fremadrettet grøn forbedring. Regeringen varsler, at de vil indføre roadpricing fra 2015 - men samtidig vil de undergrave en del af miljøeffekten ved i stedet at sænke registreringsafgiften på biler.Retten til at sidde bag rattet vejer i det hele taget tungt hos regeringen - også i forhold til luftforurening. Retten til ren luft er flere gange skudt til hjørne. For eksempel har miljøministeren bedt EU om dispensation for ikke at opfylde EU's grænseværdier for luftkvalitet i byerne. Et udmærket tiltag er forøgelsen af vægt- og ejerafgiften på dieseldrevne person- og varebiler uden partikelfilter. Men til gengæld nægter et flertal med regeringen i spidsen fortsat byerne effektive miljøzoner og retten til at begrænse trafikken ved hjælp af trængselsafgifter.Genbrug af tiltagDen 30. april kom 'Grøn Vækst-pakken', heller ikke her, er der meget tilbage af den 'gigantiske naturplan', som Fogh varslede. Det er et fremskridt, at bræmmer langs vandløb skal være obligatoriske, men i stedet åbner man op for at dyrke pil i ådalene, blot det sker uden sprøjtning og gødskning. Det lyder ligeledes positivt, at der skal tages 50.000 hektar jord ud af dyrkning - men det er langt mindre end de braklagte arealer, som landbruget sidste år fik lov til at pløje op. På plussiden tæller, at vi får en øget afgift på pesticider - vi ved bare ikke endnu, hvor stor stigningen bliver.Der er således visse tiltag, der peger fremad i regeringens grønne politik i det sidste halve år, men mange initiativer er genbrug af ting, der tidligere er vedtaget. Alt i alt har indsatsen været helt utilstrækkelig. Den samlede vurdering ender op med et nul - med en pil pegende nedad.På en skala fra -2 til 2 har vi givet følgende karakterer: Grøn skattereform: 0. Energibesparelser og vedvarende energi: 0. Trafik: 0. Luftforurening: -2. Landbrug/grøn vækst: 0.Selv om regeringen har fået øje på grøn og bæredygtig vækst og også har flyttet lidt på lokomotivet i det sidste halve år, så må vi højere op i gear for at komme i mål.Christian Ege og Tina Læbel er hhv. formand og informationsmedarbejder i Det Økologiske Råd
