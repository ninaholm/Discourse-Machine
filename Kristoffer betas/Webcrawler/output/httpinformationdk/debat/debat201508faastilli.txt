Der var for få stillinger, så nu deles vi om dem
Jeg er gået frivilligt ned i tid i to år sammen med en række kolleger. I en tid med jobmangel og en samfundsmodel, der langtfra er bæredygtig, er der nemlig brug for lavere arbejdstid og bedre fordeling af arbejdet


 For 20 år siden blev der talt meget om skraldemandsmodellen. Det var en måde at undgå fyringer og fordele arbejdet på. Modellen gik ud på at skraldemænd i arbejde skulle blive hjemme hver fjerde uge og modtage dagpenge. Hver gang tre skraldemænd gik med i denne ordning kunne der så ansættes eller fastholdes én skraldemand på samme vilkår. Og modellen kunne i princippet bruges på alle arbejdspladser, der var truet af fyringer eller ønskede en bedre fordeling af arbejdet. Denne model gled helt i baggrunden i årene efter, hvor beskæftigelsen steg kraftigt og kulminerede med nærmest fuld beskæftigelse, lige før finanskrisen brød ud i 2008. Herefter har vi igen været hensat til en situation med hyppige fyringsrunder og mangel på arbejde.
På trods af talrige forsikringer om snarlig mangel på arbejdskraft fra politikere og økonomers side, er arbejdsløsheden høj og vedvarende. Væksten kommer ikke, og det gør de mange nye job så heller ikke.
Det er på tide at sætte nedsat arbejdstid og arbejdsdeling på dagsordenen igen. Og i den aktuelle situation kan forskermodellen være en ny inspirationskilde, ikke mindst i en tid, hvor mange taler om deleøkonomi.
Mange vil arbejde
Fyringstrusler er ikke længere et særsyn på universiteterne. På mit eget institut på RUC blev der varslet massefyringer i efteråret 2014. Herefter blev der – ligesom man har set det på CBS – iværksat forsøg på at nedbringe antallet af fyringer eller helt at undgå dem. Det førte til en række aftaler om frivillige fratrædelser og seniorordninger med nedsat tid. Da det ikke var nok til at undgå fyringer, modtog to forskere så konkrete fyringsvarsler i foråret. Det lykkedes dog alligevel at undgå fyringerne, da der i sidste øjeblik blev indgået aftaler med en række forskere om nedsat arbejdstid i to år. Så gik regnskabet op, og alle beholdt deres arbejde.
Jeg vil ikke idyllisere processen. Den har været præget af ledelsessvigt, uigennemskuelige regnskabstal og en langstrakt periode, hvor fyringstruslen hang over hovedet på os alle. Men jeg er glad for resultatet. Jeg håber, vi kan lære af det, der er foregået på RUC og CBS. Måske kan forskermodellen også bruges på andre arbejdspladser i en tid med mange fyringer og talrige arbejdsløse. Det behøver jo ikke at være fyringer, der ansporer til at dele arbejdet.
Det ville være bedre at bruge det som en model til at skabe flere job. Der er mange, der gerne vil arbejde på universiteterne og andre steder, men som ikke kan få foden indenfor. Omvendt er der mange i job, der sukker efter mere tid til familie, venner, fritid og eftertanke. Jeg er selv lige gået på halv tid i to år.
Tidens mantra
Mit ideal er ikke fuldtidsjob, overforbrug, og alt hvad der følger med af stress, tomhed og et ensporet liv. Hverken personligt eller for samfundet. Hele vores samfundsmodel med voksende beskæftigelse og højere løn er efter min mening et fortidslevn. Denne model hører til i et samfund med vækst og rigelige ressourcer. Ingen af delene kendetegner vores nutid eller fremtid.
Vores livsstil er hverken bæredygtig for os selv, samfundet eller naturen. Den ødelægger vores livskvalitet, fællesskaber og klima. Derfor bliver forskermodellen og tilsvarende deleøkonomiske modeller stadig mere relevante. Det er usolidarisk og ulighedsskabende at værne om fuldtidsjob og lønstigninger.
Set i lyset af den fremherskende politiske konsensus er lavere arbejdstid dømt helt ude. Tidligere tiders krav om generelt lavere arbejdstid fra fagbevægelsens side er forstummet. Tilbage står kravet om konstant højere løn, som til gengæld rammer os i nakken som en boomerang via evindelige krav om større produktivitet i arbejdslivet. Det oplever vi ikke mindst på universiteterne.
Regeringerne og deres kommissioner ønsker, at vi skal arbejde mere, ikke mindre. Fyringer er i denne optik bedre end pensionering og lavere arbejdstid, da de fyrede forøger udbuddet af arbejdskraft, hvilket er tidens mantra blandt økonomer og politikere. Deres konsensus bygger imidlertid på en illusion om vækstens ubestridelige goder og snarlige genkomst.
Lavere arbejdstid og bedre fordeling af arbejdet peger i realiteten mod fremtiden. Det udgør et vigtigt brud med den onde cirkel af arbejdsetik, forbrugsmoral og vækstpolitik, der på kryds og tværs kendetegner vores samfund.
Der er behov for en katalysator, der kan sætte en ny samfundsmodel på dagsordenen og gøre deleøkonomi til hverdagen for mange flere mennesker. Og arbejdslivet er nu engang hverdagens omdrejningspunkt for de fleste.
Peter Nielsen er lektor ved Institut for Samfund og Globalisering på RUC

