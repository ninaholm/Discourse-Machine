Folkeskolen er også for de stærke børn
Flere kritikere har påpeget, at regeringens udspil til en folkeskolereform primært er rettet mod de svageste elever. Har reformen overhovedet noget at tilbyde til de ressourcestærke? Ja! For alle elever har gavn af flere timer, større mangfoldighed i elevsammensætningen og klare mål i undervisningen
Danmark er det land i Norden, der er dårligst til at løfte børn fra uddannelsesfremmede hjem. Succeskriteriet for en fornyelse af folkeskolen er, at den kan være med til at bryde negativ social arv, skriver dagens kronikør. Billede fra Guldberg Skole i København.


 Det bedste, vi kan gøre for folkeskolen, er at indrette den, så skolen bliver førstevalget for de ressourcestærke forældres børn. Hvis de valgte deres lokale folkeskole til, ville det styrke fagligheden hos alle elever. Både de stærke og mindre stærke elever. For den fælles og udelte skole med vægt på blandede børnefællesskaber fra 0.-9. klasse er det læringsmiljø, der er bedst til at udfordre alle børn og unge til at blive så dygtige som muligt. Uanset deres baggrund.
Når jeg vælger at stille det op på denne måde, er det, fordi jeg har fået spørgsmålet om, hvorvidt regeringens udspil til et fagligt løft af folkeskolen kun skal være til gavn for de 15-17 pct. af eleverne, der forlader folkeskolen med så dårlige læse-, skrive- og regnefærdigheder, at de har svært ved at gennemføre en ungdomsuddannelse.
Og der er ingen tvivl om, at succeskriteriet for fornyelse af folkeskolen er, at den indrettes, så den er med til at bryde negativ social arv. Danmark er det land i Norden, der er dårligst til at løfte børn fra uddannelsesfremmede hjem.
Jeg synes ganske enkelt, det er en skandale, når unge bliver screenet ved starten af for eksempel et grundforløb på erhvervsuddannelsen, og de først der får at vide, at de har et fagligt niveau svarende til 5.-6. klasse.
Derfor er det en separat opgave at ændre undervisningen og løfte fagligheden målrettet dem. Men det skal ske på en måde, så folkeskolen bliver attraktiv for alle børn og unge, samtidig med at den udfordrer dem til blive så dygtige, som de kan. Heldigvis ligger svaret ikke i at gøre noget særligt for enten den ene eller den anden gruppe børn. Svaret ligger i at lave en sammenhængende dag med flere timer på en anderledes måde til alle børn, så der kan tages højde for de forskellige udgangspunkter, børnene har. Vi skal væk fra enten-eller-skolen og hen til både-og-skolen.
Mangfoldighed gavner alle
En af styrkerne ved den fælles folkeskole, som er attraktiv for alle børn i lokalområdet, er, at mangfoldige klasser og skoler er gode for alle børn. Det giver et fagligt løft for elever, der kommer fra uddannelsesfremmede hjem, fordi de spejler sig positivt op imod deres klassekammerater. Og dygtige elevers faglighed bliver ikke begrænset af mangfoldige klasser. Til gengæld bliver de mere robuste og lærer at arbejde sammen med nogen, der kan noget andet end dem selv. Præcis som de vil komme til det i samfundet sidenhen. Det forudsætter selvfølgelig, at der er skoler med elever af alle slags i klasserne og ikke markant socialt opdelte skoler, som vi ser nogle steder. Derfor er omdrejningspunktet for regeringens folkeskoleudspil: Gør en god skole bedre. Endnu flere forældre skal vælge folkeskolen til, fordi deres børn bliver rigtigt dygtige og er glade for at gå i skole der.
Vi vil løfte barren for alle børn, som man blandt andet har gjort i Canada med stor succes. Vi vil måle på, om det lykkes ved løbende at følge, at eleverne bliver dygtigere til dansk og matematik år for år. Og så vil vi måle på, om elevernes trivsel øges. Skyhøj faglighed og trivsel skal gå hånd i hånd. Eleverne lærer mere – uanset om de er ressourcestærke eller ej – når de trives. Og vice versa.
Myter om den gode skole
Men skal det blive en succes for alle børn at indrette folkeskolen, så de ressourcestærke forældre og børn vælger den til, er der en række myter, der skal gøres op med.
For det første skal vi gøre op med forestillingen om, at elever enten er mest til håndens eller åndens arbejde. Fremtidens elever skal være gode til at kombinere teori og praktik og tænke i anvendelsesorientering. Danmark er ikke bare et vidensamfund. Vi er et produktions- og vidensamfund. Det er nøglen for at forstå, hvorfor Danmark alt andet lige klarer sig ret godt på det globale marked, hører til blandt de rigeste lande og har høj grad af lighed blandt borgerne.
For det andet skal vi gøre op med forestillingen om, at flere timer i en sammenhængende dag kun er godt for elever fra ressourcesvage hjem, sådan som filosofien tidligere har været udmøntet i de 12 dispensationer for heldagsskoler i udsatte boligområder med mange tosprogede elever. Flere timer på en sammenhængende dag er godt for alle elever.
Det handler nemlig ikke om elevernes baggrund. Det handler om muligheden for at skabe bedre kvalitet i timerne og mere varieret undervisning med det bedste fra skole- og SFO/klubpædagogikken og i et tæt samarbejde mellem veluddannede lærere, pædagoger og andre kompetente voksne.
Se på efterskolerne, hvor eleverne har en lang sammenhængende dag, ofte fra 8-17, fordi de både skal tage folkeskolens afgangsprøve, kan vælge mellem forskellige linjer, f.eks. natur, medier, idræt eller musik, og i øvrigt deltager i et utal af sociale aktiviteter med deres kammerater. Herunder også at bidrage til at lave mad og gøre rent, fordi det også er en del af at skabe godt læringsmiljø for alle.
Det er bestemt ikke kun såkaldte ressourcesvage elever, der har gavn af efterskolerne. Det har alle elever, fordi flere og mere varierede timer i et tæt socialt fællesskab mellem mange forskellige unge gør dem dygtigere både fagligt, personligt og socialt.
For det tredje skal vi gøre op med modsætningen mellem leg eller læring, almendannelse eller uddannelse og faglighed eller sociale kompetencer. Eleverne skal lære både-og. Nysgerrigheden gennem leg er det bedste afsæt for at motivere til læring ved at eksperimentere og give plads til undren og spørgsmål.
Præcis som forskere også er drevet af nysgerrighed og undren, hvilket har dannet inspiration til science-børnehaver og talentspor i skolen, hvor legen og nysgerrigheden bruges som afsæt for børnenes udvikling og læring i samarbejder på kryds og tværs.
Få, men klare mål
Vi tager det ganske alvorligt, at folkeskolen skal være god for alle elever. Når det netop er dansk og matematik, vi vil måle på år for år, skyldes det, at jo dygtigere eleverne er til at læse, skrive og regne, jo bedre klarer de sig også i de øvrige fag. Matematik er ikke bare tal. Problemorienteret matematik indeholder meget sprogforståelse, ligesom for eksempel præcision i håndværk og design, som vi foreslår, skal afløse sløjd og håndarbejde, kræver anvendt matematik til blandt andet opmåling og konstruktionstegninger. Derfor vil vi følge, at alle elever bliver dygtigere, herunder at de dygtigste i dag også bliver dygtigere. Vi skylder alle elever, at de får mulighed for at udforske deres potentialer til det yderste, også de dygtigste. Samtidig suppleres der med mål for, at vi reducerer betydningen af social baggrund i forhold til faglige resultater i dansk og matematik.
Endelig indfører vi som noget nyt et trivselsmål blandt andet med inspiration fra Dansk Center for undervisningsmiljøs trivselstermometer. Når vi lægger vægt på få, men klare nationale mål, er det for at være sikker på, at den nye måde at tænke skoledagen på rent faktisk også giver både et fagligt løft og øger trivslen. Ved at vælge få mål, vi følger nationalt, giver vi samtidig skolerne mulighed for at indrette undervisningen på forskellige måder, så den passer bedst muligt til de elever, der går på skolen.
Derfor bliver et af de store indsatsområder, hvordan vi både styrker skoleledelserne og fastlægger rammerne for et kompetenceløft af lærere og pædagoger i skolen, så de kan tilbyde varierede undervisningsformer både i kernefagene og ved at integrere aktivitetstimerne med bevægelse, it-pædagogik, udeskole, leg og læring. Og så får alle elever den ekstra mulighed, at alle skolerne fremover vil tilbyde lektiecafe, så alle kan få hjælp – også hvis forældrene ikke har mulighed for det eller tid til det. Det er ikke alene et godt tilbud om at få brudt negativ social arv. Det er et godt tilbud til alle børn.
 
Christine Antorini (S) er børne- og undervisningsminister

