Øget ulighed sænker væksten
Anders Samuelsen elsker at henvise til, at Finansministeriet har blåstemplet Liberal Alliances politik som vækstskabende. Men ministeriet har ikke medregnet, at øget ulighed dæmper væksten betragteligt – en pointe som både OECD og IMF ellers bakker op om


 Ulighed betyder lavere økonomisk vækst, flere fattige og mindre social sammenhængskraft. Dermed er lighed en helt central bærepille for den danske samfundsmodel. Men den er truet – på to måder: Dels er uligheden som tendens vokset de seneste 30 år. Dels vil et flertal til blå blok betyde en markant, politisk skabt stigning i uligheden:
Venstre vil skære markant i kontanthjælpen som led i Claus Hjort Fredriksens (V) erklærede mål om at få lønningerne ned på tysk niveau. Konservative vil lempe både topskat og grundskyld – begge del vil øge uligheden markant. Liberal Alliance er de mest ærlige: De praler åbenlyst med deres plan, der vil øge uligheden markant gennem alverdens skattelettelser til især de bedst stillede. Alle tre partier vil have nul- eller minusvækst, hvilket også vil ramme dem med små indkomster – for det er dem, der dårligst har råd til at købe privat sundhed, ekstra hjemmehjælp, betale hos lægen etc.
Den stigende ulighed vil føre til lavere økonomisk vækst og lavere beskæftigelse. Det er den sammenhæng, både OECD og IMF kommer frem til og advarer imod. En vigtig grund er, at større ulighed fører til, at færre børn af de dårligst stillede forældre får en uddannelse.
Finansministerielle fejlskud
Finansministeriet har regnet på konsekvenserne af Liberal Alliances politik. Resultatet er helt absurd. Nemlig at den økonomiske vækst vil blive øget, selv om uligheden stiger markant. Det praler Anders Samuelsen (LA) vidt og bredt med, men det eneste, beregningen viser, er, at Finansministeriets regnemodeller er stærkt mangelfulde. Det var jo også de regnemodeller, der kom frem til, at dagpengereformen ville betyde, at 2-4.000 ville falde ud af dagpengesystemet om året. Noget af et fejlskud! I dag er over 56.000 danskere faldet ud.
Finansministeriet regner med, at lavere skat til de bedst stillede vil få flere til at arbejde mere. Lidt svært at forstå, for de fleste højtlønnede, jeg kender, arbejder i forvejen rigtig meget. Men lad det ligge. De to store fejl er antagelsen om, at øget ulighed ikke har skadelige virkninger for samfundet og en antagelse om, at 124.000 færre offentlige ansatte ikke vil skade den økonomiske vækst.
Den første antagelse er som nævnt i strid med det som OECD og IMF kommer frem til: Ulighed skader væksten. Finansministeriets regnemodeller er konstrueret sådan, at sammenhængen er den modsatte: Når man øger uligheden ved at give topskattelettelser og forringer dagpengene øger det væksten. Det er jo helt galt.
Den anden antagelse bygger på, at offentligt forbrug ikke skaber værdi og vækst. Det holder ikke en meter. Uddannelse og forskning er de klassiske eksempler på det modsatte; et godt sundhedssystem er centralt for at begrænse antallet af sygedage med videre; og gode daginstitutioner med så mange ansatte, at der ikke kun bliver tale om opbevaring, men om udvikling, er helt centralt for at børnene får en god begyndelse på livet, en god uddannelse og dermed et godt job – hvor de bidrager til at skabe værdi og vækst.
Skævt
Finansministeriet anerkender for så vidt, at der er mange positive økonomiske effekter af bedre velfærd, men de har ikke regnet dem ind i deres beregning af Liberal Alliances plan, hvor der bliver nedlagt 124.000 offentlige stillinger. Begrundelsen er, at det er svært at sige præcis, hvor store effekterne er, og så kan resultatet blive skævt. Underligt, for når man indregner angivelige positive effekter af lavere skat i den ene vægtskål, og ikke medregner de negative effekter af ringere velfærd i den anden vægtskål, så bliver resultatet helt automatisk skævt.
Det understreger behovet for at få lavet den udredning af de gunstige (dynamiske) virkninger af offentligt forbrug. Der er flere og flere forskningsartikler, der dokumenterer sammenhængen, så det er bare at komme i gang. Så kan man også undgå den mærkelige situation, at finansministeren afleverer beregninger, som han selv tager afstand fra realismen i.
Der skal selvfølgelig være en fornuftig balance mellem skat og offentligt forbrug – men det er netop den balance som Liberal Alliance, Konservative og Venstre vil forstyrre med deres i bedste fald nulvækst i det offentlige forbrug.
Den bedste vurdering af den borgerlige politik får man ved at kigge rundt i verden og se på de mange lande, der har større ulighed og mindre velfærd end Danmark. Er det bedre lande at leve i? Det ville det jo i den grad være, hvis skrivebordsregnestykkerne på Liberal Alliances politik holdt vand. Men sådan er det jo ikke.
Danmark er et af verdens bedste lande at leve i – ikke på trods af, men på grund af en stadig lav grad af ulighed og en veludbygget offentlig sektor. Vi skal selvsagt videre; vi vil have knækket ulighedskurven og sikret bedre daginstitutioner, sundhed, uddannelse og ældreomsorg. Det blå alternativ, ja det er skræmmende.
Jonas Dahl er finansordfører og gruppeformand for SF.

