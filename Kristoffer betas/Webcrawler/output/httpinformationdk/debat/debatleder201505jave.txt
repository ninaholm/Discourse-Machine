Javel, hr. ambassadør
LEDER


 Er det krænkende, når to modne damer bekendtgør, at de ikke køber produkter fra de israelske bosættelser? Det vurderede bestyrelsen i busselskabet Movia, der derfor valgte at droppe en bannerreklame, udformet af Dansk Palæstinensisk Venskabsforening. Begrundelsen var, at den var »unødigt stødende«, »uden behørig social ansvarsfølelse« og – viste det sig efterfølgende i interne mail – »diskriminerende med hensyn til nationalitet«. Da kampagnen kun henviser til produkter fra bosættelserne, og ikke israelske varer i al almindelighed, har det givet anledning til en del undren – herunder om Movia mener, at det at være israeler er at være bosætter.
Movias beslutning er politisk smagsdommeri, som ingen steder hører hjemme. Dansk Palæstinensisk Venskabsforening er i sin gode ret til at føre kampagne i gadebilledet. Enhver, der er uenig, er i deres lige så gode ret til at protestere – f.eks. i modkampagner på overhalende busser. For det faktum, at ethvert budskab måske krænker nogen, er ikke bare et vilkår i et frit samfund, det er en grundsten.
At Movia ovenikøbet kravlede så højt op i det principielle træ, som det var tilfældet, da selskabet afviste feministisk kritik af bannerreklamer med blottede bryster, med henvisning til ’ytringsfriheden’, gør det ikke kønnere.
Og nye oplysninger om forløbet gør den ikke mindre alvorlig. For hvad der først lignede historien om en bestyrelse, der i panik over en lurende ’shitstorm’ på nettet ikke kunne overskue konsekvenserne af den principielle slingrekurs, ser nu ud som en langt mere forgrenet sag. For ikke alene gik den aktive zionist og medlem af Borgerrepræsentationen i København, Finn Rudaizky (DF), direkte til sin politiske kollega og medlem af bestyrelsen i Movia, den konservative Gentofte-borgmester Hans Toft, for at få reklamen fjernet. Direktionen takkede også ja til et møde med den israelske ambassadør – efter eget udsagn dog først få timer efter, at beslutningen om at fjerne reklamerne var truffet i bestyrelsen.
Alt i alt tegner der sig et uskønt forløb, der rejser spørgsmål om armslængder og fremmede staters ageren på dansk jord. Spørgsmål, der kræver svar.

