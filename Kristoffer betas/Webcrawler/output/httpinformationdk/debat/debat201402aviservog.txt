Aviser vogter får og ulve på forskellig vis
Det er ikke ligegyldigt, hvilken avis man læser. I hvert fald ikke, hvis man vil vide, om man skal bruge sin tid på at læse Bent Jensens bog ’Ulve, får og vogtere’



 
	To tidligere chefredaktører for Ekstra Bladet, to skribenter med en akademisk grad i historie og en politisk redaktør fik – eller gav sig selv – en opgave: De skulle anmelde professor emeritus Bent Jensens bog om den kolde krig og Danmark, Ulve, får og vogtere.

	Fem anmeldere – fem medier. De to forhenværende chefredaktører, Sven Ove Gade og Claes Kastholm Hansen er kendte navne i Jyllands-Posten og Berlingske. Gade er cand.merc. og Kastholm er cand.phil. i nordisk litteratur. Det er dog sjældent de kaster sig ud i deres fagområder. De er meningsmagere. Informations Joachim Lund er lektor i historie på CBS. Dr. phil. Bo Lidegaard er historiker og er også beskæftiget som ansvarshavende chefredaktør på Politiken. Henrik Hoffmann-Hansen er erfaren journalist og mangeårig politisk redaktør på Kristeligt Dagblad.

	Bent Jensen var engang politisk redaktør på Jyllands-Posten og senere medlem af bladets fondsbestyrelse, i hvilken egenskab han var med til at bevilge sig selv forskningspenge til et koldkrigsprojekt. Den store jyske morgenavis har trofast og konsekvent støttet professoren og avisens faste kommentator, Sven Ove Gade giver da også professorens værk seks ud af seks stjerner og fastslår, at Jensen har lavet »et imponerende dokumentationsmateriale«. Gade konstaterer dog, at professoren er subjektiv, men skriver at det nærmest er et plus.

	Berlingskes journalistik om Den Kolde Krig er som Jyllands-Postens ditto sjældent præget af kølig stræben efter objektivitet. Her har den forhenværende Ekstra Blads-chefredaktør Claes Kastholm Hansen, med sin ofte begavede og skarpe pen, opnået en slags stjernestatus – han blev ligesom Bent Jensen gjort til bestyrelsesmedlem i den fond, der bærer bladets navn – og han er en af landets mest rendyrkede borgerligt-liberale skribenter, ind imellem med et stænk af anarki. Han giver, som Gade, bogen seks stjerner. Der er ingen forbehold i Kastholms begejstring.

	Hvis man kigger på titler og akademisk baggrund er Politikens Bo Lidegaard den på papiret mest kvalificerede. Han har, som Bent Jensen, en doktorgrad i historie og har som historiker skrevet adskillige næsten universelt roste bøger. Ved flittig brug af konkrete eksempler når han til en helt anden bedømmelse af Ulve, får og vogtere: »Meningsmennesket Jensen ifører sig historikerens ham og bruger stort og småt fra kildernes uendelighed til at føre sandhedsbevis for, at de, der mente nogen andet end ham selv, ikke bare tog fejl, men var moralsk anløbne, dybest set landsforrædere ... « skriver han, og giver professoren to stjerner.

	Således er fronten trukket op i de tre store dagblade. Dagbladet Information, der nærmest er en slags hovedperson i dele af Jensens bog, bragte først et stort uddrag af bogen og satte så Joachim Lund til at anmelde. Lund er født i 1967 og kan således ikke være hverken 68-venstrefløjsaktivist eller bære på de traumer, som tydeligvis præger de, der blev undertrykt, isoleret og latterliggjort af marxisterne på universiteterne i 1970’erne. Han konstaterer køligt, at Bent Jensen lægger an til en sober og kølig analyse, men at det ender med »monomant opgør med hele den danske venstrefløj«.

	Kristeligt Dagblads politiske redaktør, Henrik Hoffmann-Hansen, tilhører samme uplettede generation som Lund. Han forsøger at dele sol og vind lige, og mener, at Bent Jensen er »grundig, gedigen, men også konfrontatorisk og unuanceret uden at stræbe efter objektivitet.« Og så bruger han god plads til at beskrive baggrunden for bogens tilblivelse. Bent Jensens forskningsbevilling blev givet på initiativ af Dansk Folkeparti for at »korrigere« tidligere forskningsprojekter, som efter nogens opfattelse ikke var kritiske nok over for den danske venstrefløj. Underforstået, professoren har gjort det arbejde, han fik 10 millioner kroner for at udføre.

	Fem nationale dagblade har valgt: To valgte at lade menings-skribenter uden tvivlens nådegave ’anmelde’. Politikens chefredaktør valgte sig selv. Som historiker og topembedsmand i den borgerlige regeringsperiode hverken højre- eller venstresnoet. Information valgte en yngre, uplettet historiker, og Kristeligt Dagblad overlod rollen til en journalist fra samme generation. Alle synes at være helt enige om, at Jensen er subjektiv, så det batter. Men her holder enigheden op. Sjovt som verden kan se helt forskellig ud alt efter, hvilken avis man læser.

Lasse Jensen er vært på P1-programmet ’Mennesker og Medier

