Stjernekrigen
Ærlighed, renhed, ansvarlighed er grundværdier i det Nye Nordiske Køkken. Vores nationalkarakter er renset for usympatiske egenskaber, forstår man. Men de vrede reaktioner på, at Noma måtte nøjes med to Michelin-stjerner, viser langt mindre tiltrækkende sider af danskheden: selvovervurdering og manglende vilje til at erkende egne begrænsninger
Nomachef Rene Redzepi og en af hans hjælpere i gang med at producere et stykke dansk ærlighed.


 I manifestet for det Ny Nordiske Køkken kan man læse, at dette køkken »skal tage sit udgangspunkt i traditionelle nordiske værdier«. Er man lidt i tvivl om, hvad »traditionelle nordiske værdier« egentlig er for noget, er der heldigvis oplysning at hente, for i manifestet specificeres det, at det handler om »den renhed, friskhed, enkelthed og etik, som vi gerne vil forbinde med vores region.«
Og skulle man være i tvivl om det konkrete indhold af disse fire værdier, er det heldigt, at manifests forfattere giver sig tid til at forklare, at de med ’etik’ mener: »ansvarlighed«, »ærlighed«, »hensyn til naturen og dyrenes trivsel«, »brug af lokale produkter«, »retfærdighed i handel og vandel«, »fravær af GMO og vækstfremmere« samt »minimering af spild«.
Vi har således manifestets ord for, at vores nationalkarakter er renset for de usympatiske egenskaber, der kendetegner resten af menneskeheden. Vi er et folkefærd af rene, friske borgere, der altid vælger det gode. Vi har simpelthen ikke ondskab i os – tværtimod er bæredygtighed dybt indlejret i vores kulturelle dna.
Den grimme danskhed
Når man ser på seneste tids reaktioner på Michelins beslutning om igen ’kun’ at tildele Noma to stjerner, synes der imidlertid at mangle noget i rækken af ’traditionelle nordiske værdier’. Reaktionerne er nemlig vidnesbyrd om, at vi bør tilføje selvovervurdering, manglende vilje til at erkende egne begrænsninger samt fjendtlighed over for andre til vores kulturelle dna.
Allerede inden offentliggørelsen af Michelins beslutning om stjerneuddeling lød det således fra Politikens Helle Brønnum Carlsen: »Noma fortjener at få den tredje stjerne. Hvis ikke de får den, så f ... the French. Det vil være helt latterligt hvis det ikke sker.«
Udtalelsen er desto mere bemærkelsesværdig, fordi det altid har heddet sig, at det Nye Nordiske Køkken absolut ikke må opfattes som en krigserklæring mod fransk gastronomi, men blot er et forsøg på at udvikle en selvstændig kulinarisk identitet. Men når det franske gastro-parnas nu ikke vil give os al den anerkendelse, vi mener vi fortjener, ja, så er det naturligvis på sin plads at skrue bissen på over for de storsnudede frøer!
Hvis Noma ikke skulle få den tredje stjerne, havde det i hvert fald intet med kvaliteten at gøre, mente ligeledes Ole Troelsø, madanmelder ved dagbladet Børsen, der også allerede inden uddelingen slog fast: »Hvis de ikke får den, så er det fordi Michelinguiden er vred på den her 50 best liste, hvor Noma ligger nummer et, selv om de benægter det.«
Altså: det er helt umuligt at forestille sig, at nogen skulle kunne være uenig i, at Noma fortjener en tredje stjerne. Får de den ikke, kan det kun skyldes et barnligt internt opgør mellem to konkurrerende institutioner.
Det misforståede geni
Da dommen endelig faldt, gentog Helle Brønnum sit F ... the French, og der var bred enighed om, at der var blevet begået en uretfærdighed. Således udtalte madmagasinet Gastros redaktør Jesper Uhrup Jensen til Politiken:
»Hvis jeg var René Redzepi, så ville jeg ranke ryggen og sige, ’jeg er for stor til Michelin’. Inspektørerne fatter det bare ikke. De er træge og de er langsomme, og det var de igen i år. Det her begynder at ligne barnligt trods fra Michelins side.«
Tilsvarende lød det fra Politikens egen madanmelder Erik Barfoed, der bedyrede, at den udeblevne tredje stjerne »skyldes konservatisme fra Michelins side.«
Noma er altså simpelthen det misforståede geni. Restauranten er i virkeligheden alle andre kreativt overlegen, men verden har ikke forstået det.
Det mente ligeledes redaktøren for Den Danske Spiseguide Bent Christensen, der sagde til MetroXpress: »Tag nu Noma og Geranium. De får ikke tre stjerner, fordi maden og måden, de gør tingene på, strider imod alt, hvad Michelin tror på. Maden er alt for grænseoverskridende og langt væk fra den franske tradition.«
Men vi skulle absolut ikke tage det som et nederlag, lød det fra Christensen, for han mente, at »restauranterne tillægger den (Michelin, red.) større værdi end den har«. Selv forstår han ikke helt fascinationen, for »guiden er så fransk orienteret, at det næsten er for meget.« Derimod betød det langt mere at indtage en førsteplads på World’s 50 Best-listen, forsikrede Christensen, for »en placering på World’s 50 Best-listen er mere unik« og »har langt større værdi for Noma end tre stjerner i Michelinguiden ville have haft.«
Da Noma i sin tid fik stjerne nummer to faldt der ikke ét ord om Michelins ’konservatisme’. Dengang var man stolt over hæderen. Men i dag er guiden altså anakronistisk og ikke fem potter frisktappet birkesaft værd, forstår man. Det til trods for, at Michelin-guidens britiske chefredaktør Rebecca Burr kunne oplyse til Politiken, at »for mange år siden blev der primært serveret fransk mad på restauranterne. Men tiderne har ændret sig, og det har vi været nogle af de første til at anerkende.«
Men nej, den køber man ikke, for så havde Noma med den største selvfølgelighed fået tre stjerner.
PISA-repeat
Det er påfaldende, i hvor høj en grad reaktionsmønstret minder om den danske respons på de berygtede PISA-undersøgelser. Da den tildelte danske skoleelevers læse- og regnefærdigheder bundkarakter, gav det ikke i første omgang anledning til selvkritik og krav om kvalitetsforbedringer i undervisningen; tværtimod lå problemet hos PISA, bedyrede man, for undersøgelsens succeskriterier duede slet ikke til at indfange de egenskaber, der i virkeligheden var brug for i videnssamfundet: Kreativitet og samarbejdsevner. På de områder har danske elever til gengæld et klart forspring, lød det. Derfor kunne man roligt springe op og falde ned på PISA og dens testlogik. Når vi i Danmark ikke evner at leve op til internationale standarder er det aldrig os selv, der har et problem, men derimod dem, der bedømmer os. De bruger forkerte målestokke og kan derfor ikke se, at vi er langt foran på nogle alternative parametre, som er langt mere afgørende og interessante.
Spørgsmålet er imidlertid, om vi er så meget mere nyskabende, kreative og originale end dem, vi sammenligner os med. Ser man f.eks. på en række af de centrale elementer i det Ny Nordiske Køkken, er de mestendels hentet udefra. Det »originale« består altså højst i en dansk/nordisk fortolkning af gastronomiske principper fra udlandet.
Terroir har således altid været et centralt begreb i det franske Haute Cuisine, ligesom det lokale, sæsonbestemte, dyrevenlige, anti-industrielle og økologiske køkken nød stor popularitet i USA, længe inden der var noget, som hed Ny Nordisk Mad.
Modemyrer
I denne sammenhæng er det nærmest bizart at være vidne til, hvordan René Redzepis nye craving for levende myrer i det nye nummer af TIME bliver fremstillet som en indikator for hans avantgardisme.
Som Redzepi siger om myrerne til sidst i interviewet:
»Tro mig. En dag vil alle fine restauranter servere dem. (vores oversættelse, red.)« Underforstået: Her er tale om en gastronomisk nyskabelse, som endnu er for vovet til parnasset, men de vil følge i Redzepis fodspor.
Pointen er blot, at insekter, larver, biller og andet levende småkryb allerede hitter på toprestauranter og i luksussupermarkeder i USA, hvor dette gastrofænomen går under navnet entomophagy. Selv Angelina Jolie sværger til lige netop den type kost!
Det passer bare ikke rigtigt ind i fortællingen om det uovertruffet kreative og geniale Danmark. Så hellere leve i illusionen.
Det må være den samme logik, der for nylig fik Politiken til at bringe en artikel om Mads Refslunds New York-restaurant Acme med overskriften ’Dansk Michelin-kok skamroses for sin nye New York-restaurant’ – til trods for, at man i New York Times kunne læse, at anmelderen kun havde givet Acme to ud af fire stjerner.
Bag den rene, friske, enkle og etiske facade gemmer der sig efter alt at dømme et indbildsk menneske, der går i fornægtelse hver gang det modtager kritik. Skal Noma afspejle de traditionelle danske værdier, er det måske på tide, at man begynder at servere sure rønnebær.
 
Ulla Holm er sociolog

