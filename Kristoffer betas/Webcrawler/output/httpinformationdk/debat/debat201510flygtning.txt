Flygtningebørn har brug for en hjælpende hånd
Ligesom flygtningepigen Noor var jeg seks år gammel, da jeg sagde farvel til mit hjemland. Jeg håber sådan, at de mange børn på flugt fra krig i dag også får sig nogle gode danske venner


I begyndelsen af september florerede der i aviser og på de sociale medier billeder af en dansk politibetjent, der legede med en lille pige, der var på flugt op gennem Danmark. Billedet af pigen Noor og politibetjenten, der leger sammen, har sat dybe spor i mig. Billedet gør mig rigtig glad på menneskehedens vegne, og jeg tænker, at der er håb for os &ndash; der håb i alt det her flygtningekaos og mudderkastning fra eliten.Den første gang, vi var på flugt under borgerkrigen i Somalia, husker jeg, som var det i går. Dengang var jeg seks år gammel ligesom flygtningepigen på billedet med politimanden. Jeg flygtede med min mor og lillebror en tidlig morgen. Der var mange andre, der flygtede samtidig, så der var masser af mennesker på hovedvejen, og børnene græd i kor.Jeg kan huske, at vi gik ad de store gader for undgå at blive tilbageholdt af militser, som gemte sig i de små sidegader og beskød hinanden fra alle retninger. Jeg var lykkelig for en kort stund, da min mor gav mig lov til at medbringe min elskede pude. Vi gik og gik, og vi hørte skyderier og bomber falde rundt omkring. Jeg måtte på et tidspunkt erkende, at jeg ikke kunne bære puden hele vejen. Jeg slap den og var dybt ulykkelig.Fremmedfjendsk debatJeg har tænkt mange tanker om, hvad flygtningepigen Noor gemmer i sit lille hjerte, og hvad hun mon har oplevet af grusomme ting under flugten fra Syrien til Danmark. Jeg har tænkt på, hvor jeg og mine somaliske venner fra dengang ville være, hvis ikke vi havde fået nogle danske venner, der gerne ville lukke os ind i samfundet.Jeg er glad for at være flygtning fra 1990&rsquo;erne og ikke at være flygtning nu, hvor debatten og menneskesynet er blevet så fremmedfjendsk og umenneskeligt. Jeg kan ikke genkende det Danmark, som tog så fantastisk godt imod mig, og som jeg er så taknemmelig over og stolt af at være en del af. Jeg har takket være velfærdsstaten to uddannelser bag mig og er i gang med en bachelor i ernæring og sundhed. De helt almindelige danskere, som jeg kender og har kendt, er et af de bedste folkefærd på jorden: Det er mennesker som min lærer Birgitte, der så igennem min hårde facade og hjalp mig med at komme til psykolog, det er Søren fra SSP, der hjalp mig med at få mit første fritidsjob, og det er Jytte, Svend Erik og Grethe, der alle tog mig ind og bidrog til min almene dannelse. Det er også Tina og Louise fra højskolen og Mette, som jeg har været venner med i næsten 20 år nu.Forældres fordommeDet er vigtigt, at min otteårige søn får alle slags venner. Jeg snakker ofte med de andre forældre i hans klasse om, at der er mere, vi har til fælles, end der skiller os ad. Jeg oplever, at nogle forældre føler tryghed ved, at deres børn er sammen med børn af nogle, der ligner dem selv. Men hvis flygtningebørn ikke får en håndsrækning fra nogle danskere, kan vi risikere, at samfundet deles op i to, og at grøfterne bliver dybere og dybere. Børn vil gerne lege med hinanden, men det er tit forældrene, der holder dem tilbage &ndash; både danskere og indvandrere har fordomme om hinanden. Det er gennem at lege sammen, spise sammen og ved at lære af hinanden, at man lærer at leve sammen &ndash; ligesom mine danske og somaliske venner og jeg, der stadig holder sammen og mødes efter næsten 20 års venskab.Derfor håber jeg, at der også er nogle andre end politibetjenten, der vil lege med alle de flygtningebørn, der kommer til Danmark for tiden.Nurto Hashi studerer ernæring og sundhed på Professionshøjskolen Metropol
