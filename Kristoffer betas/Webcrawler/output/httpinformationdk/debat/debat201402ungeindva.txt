Unge indvandrere må selv bestemme



Integrationsminister Manu Sareen (R) udtrykker sin store sympati for de unge indvandrere i Danmark i sit debatindlæg »Vi skal gå i fælles kamp for Fatima«, der blev bragt den 9. februar i Politiken. Ud fra debatindlægget lader jeg mig forstå, at jeg må være en af de stakkels fatimaer, som integrationsministeren omtaler.Mine forældre er muslimske indvandrere. De har opdraget mig med islamiske værdier såsom at undgå intime forhold med det modsatte køn før ægteskabet, at respektere og værdsætte sine forældre, aldrig at drikke alkohol og ikke mindst at tage en god uddannelse. Det har betydet, at jeg har gennemført en uddannelse, som vist er længere end integrationsministerens og Pia Kjærs-gaards uddannelser – tilsammen. Jo, og så kan det tilføjes, at jeg stolt går med tørklæde og samtidig har en vennekreds, der udgøres af både danskere og indvandrere.Stort set samtlige af de unge, veluddannede muslimer, jeg kender, føler, at de bliver umyndiggjort og påduttet en offerrolle i samfundet. Meget sjældent omtales eller høres de mange unge muslimer, som er velfungerende danske borgere og på samme tid er stolte af deres islamiske identitet – også de sociale normer, som ikke harmonerer med alle elementer af det danske frisind.Jeg hæfter mig ved, at Manu Sareen fremhæver »stærk social kontrol« af muslimske unge som et stort problem. Ifølge Social- og Integrationsministeriets undersøgelse »Ung i 2011«, er det kun et mindretal af unge indvandrere, der udsættes for såkaldt stærk social kontrol.Unge ønsker let social kontrolNår det gælder vold og trusler om vold, så er der næsten ingen forskel på omfanget af dette blandt etnisk danske unge og nydanske unge. Altså er den lette sociale kontrol problemet, der defineres som et normpres om rigtige og forkerte måder at omgås det modsatte køn. Imidlertid konkluderer undersøgelsen, at de unge piger i stor udstrækning selv har den holdning, at det er vigtigt ikke at have et seksuelt forhold før ægteskabet.Der står i regeringens »Strategi mod æresrelaterede konflikter«, at de unge selv viderefører normer og holdninger, der understøtter den sociale kontrol.De unge skal have lov til selv at bestemme hvilke normer de vil følge i forhold til omgang med det modsatte køn – det gælder både etniske danskere og de nye unge danskere.Mona Malik, Valby
