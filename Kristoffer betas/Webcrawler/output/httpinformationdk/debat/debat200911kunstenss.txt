Kunstens svære lod
Når vilkårene for den menneskelige udfoldelse er forskruede, bliver reaktionerne det, inden man ser sig om
Dronning Margrethe åbnede i marts en udstilling af egne værker på Museet for Religiøs Kunst i Lemvig.

Dronningen gik sidste søndag i Ekstra Bladet til angreb på sine unavngivne kritikere. Som kunstner, en betegnelse dronningen før har anvendt om sig selv (citeret efter hukommelsen: »Nu tør jeg vist godt kalde mig kunstner«), mener dronningen, at hun er blevet ramt af janteloven. Fordi hun ved siden af dronning - og altså i egen opfattelse - også er kunstner, hvilket første hun jo unægteligt er. Så skal hun heller ikke tro, hun er noget, noget hun efter janteloven ikke er. »En og anden [fik] lidt ondt i håret, da de hørte jeg skulle lave kostumer til en tv-produktion ...« siger dronningen. Hvem den ene eller anden er, meddeles ikke, men udsagnet er velsagtens ment generelt: altså at det faldt nogen for brystet, at hun som dronning fik en opgave, som en anden måske med større kunstnerisk og professionel ret burde have fået.Ekstra Bladet skriver i forbindelse med dronningens virke uden for eget fag, hvis man kan kalde dronninge- arbejdet for et fag, at majestæten har modtaget drøje hug for sine kunstneriske udfoldelser. Drøje og drøje. Hug og hug. Få kritikere har i årenes løb taget bladet fra munden og leveret en seriøs kritik af dronningens billeder, hvoraf et par stykker er hængt op på Statens Museum for Kunst. Drøje hug er en stærk beskrivelse af modtagelsen af de royale udfoldelser på lærred og papir. Mestendels har reaktionerne været underdanig benovet jubel.Dronningen er selv inde på det akavede i situationen. Akavet fordi hun er den, hun nu er. Alle mennesker vil jo altid betragte det hun laver, vel vidende at det er dronningen, der har været ude med pastellerne. Ved selv at fremhæve dette afskærer dronningen for egen hånd alle forestillinger om, at den professionelle modtagelse af malerier, akvareller, keramik, kludeklip, kostumer, tegninger, messehageler, dekorationer, små æsker, kirkeudsmykninger, frimærker og meget andet, kunne have været den samme, hvis hun ikke havde været dronning. Med andre ord skeptisk eller overbærende med understregning af det amatøristiske element, som går igen i de forholdsvis få egentlige anmeldelser af dronningens udstillede eller bortskænkede værker.Ansvarsfri og fredhelligHer viser sig det virkeligt akavede. For man kan ikke gå i rette med dronningen. Hendes arbejder - det ene eller det andet - dronningen er som antydet mere end almindelig alsidig i genrerne  - kan ikke indgå i den almindelige vurdering af værker, som alle andre må finde sig i, vredes over, være ligeglad med eller glæde sig over alt efter temperament og kritikkens indhold og retning.Dronningens person er ifølge Grundloven både ansvarsfri og fredhellig, hvilket indebærer, at man ikke kan stille hende ansvarlig for hendes handlinger, ikke i gængs forstand. Fredhellig er et højtideligt ord; man kan også sige, at dronningen står statsretsligt solidt plantet på en helle i hinkeruden. Hun er en ener i det danske samfund, en ener der ikke må anfægtes. Ifølge dansk statsskik modsiger man heller ikke dronningen. Hvis hun har fået den lyse idé, at det høvler ned, mens det i virkeligheden er strålende sol, har man at holde sin bøtte og acceptere solens uvirkelige skin. Man indleder heller ikke en samtale, såfremt man løber på dronningen; hun bestemmer, hvad der skal tales om, eller om der kun skal ties og samtykkes.Hvis nogen mener, at dette er en syg indretning, kan man bestemt ikke afvise fornuften i synspunktet. Intet normalt menneske kan selvsagt tåle ikke at møde modstand eller blot korrektioner, ikke i længden. På unaturlig vis fører det til, at ingen i en sådan uimodsigelig persons omgivelser - heller ikke de folk, der har en eller anden forstand i behold - kan eller tør sige til deres dronning, at hun hjertens gerne må male og tegne og sy klude, lige så meget hun orker, men bør holde sin husflid inden for en snæver familie- og vennekreds. Af den grund, men ikke alene af den, at de leverede værker som omtalt aldrig nogensinde kan komme til at indgå i en naturlig sammenhæng med andre værker og med rigtige kunstneres og professionelles frembringelser.Eftersom disse linjer ikke er henvendt direkte til Majestæten, som man i øvrigt og uden at være fanatisk monarkist kan have respekt for, går det an uden at krænke skik og brug at være lodret uenig med hende. Og derefter bramfrit hævde, at det dronningen således opfatter som jantelov, når nogen har kritiseret hendes frembringelser - oven i købet næsten altid i meget urbane vendinger - ikke har en skid at gøre med jante. Det er godt nok, at et statsoverhoved er engageret i de bløde værdier, ikke mindst i en tid hvor det ikke just er den slags der præger de ledende politiske lag. Det er herligt, at landets nummer ét selv maler og hæver sig op over hoben af væg til væg politikere med bilagsfusk og misbrug af ministerbiler som bibeskæftigelse.Men glæden ved at svinge penslen maler ikke uden videre loftet i Det Sixtinske Kapel, eller komponerer MozartsRequiemeller skriver Pontoppidans romaner. Viljen ser Vorherre på, resultatet nogle andre. Offentliggør man sine ting, må man også kunne tåle mosten, hvor nænsomt den i det store og hele ellers har været skænket op.At det anførte ikke skal ses som en indædt republikaners forsøg på at nedgøre kongehuse, kan afvises under påberåbelse af klummistens beundring for dronningens afdøde slægtning, prins Eugen (1865-1947), bosat på Waldemarsudde i den indre stockholmske skærgård, hvor prinsen dels grundlagde en fornem malerisamling, dels selv malede til den store guldmedalje og placerede sig som en af sin samtids betydeligste svenske malere. (Der var ganske vist ikke så mange af slagsen, men alligevel).Smertefuld kritikDet har for nu at sige det igen ikke noget med jantelov at gøre, når nogen har løftet øjenbrynene over dronningens insisteren på sin kunstneriske berettigelse; det har noget at gøre med noget andet, og det andet er altid smertefuldt, når det således med rette drages i tvivl. Det behøver man for resten ikke at være kongelig majestæt med ambitioner for at opleve, heller ikke at det kan gøre ondt. Ingen bryder sig jo dybest set om at blive draget i tvivl. Eller modsagt. Det sker heldigvis for de fleste. Endog for klummisten.Man kan i øvrigt diskutere, hvorfor skikken om manglende obsternasighed mod statsoverhovedet er så sej. Rimeligvis deles årsagen til skikken ligeligt mellem en vis hensigtsmæssighed i forhold til at kunne opfatte monarken som ophøjet og uberoende af alt og alle og med traditionen fra enevældens dage. Frederik 6. - klummen vender snart tilbage til kongen i anledning af Jens Engbergs nye biografi - kom så at sige til at institutionalisere styreformens sidste fase og rakte samtidig godt frem i tiden, da han først stillede støvlerne i 1839. Denne middelmådige begavelse blev hjerteskærende rasende og umulig, hvis nogen så meget som antydede, at han i selv de mest ubetydelige sager kunne tage den mindste smule fejl. Vi alene vide, var ganske vist en omskrivning af Frederiks berømte erklæring, men dækker fint meningen: Takket være det kongeliges forrang som dengang nedfældet i kongeloven, var kongens person pr. definition forlenet med noget nær guddommelig visdom og dømmekraft og talent og kunne derfor ikke anfægtes.Eller modsiges.Eller kritiseres.Såfremt dronningen vil have mere menneskelige vilkår på den kunstneriske halvdel af løbebanen, kan hun abdicere.geme@information.dk
