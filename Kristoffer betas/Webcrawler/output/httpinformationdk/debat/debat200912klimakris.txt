Klimakrise kalder på uddannelsesreformer
Når verdens topledere samles i København til december for at diskutere klodens klimaudfordringer, er der en vigtig ting, de har glemt: Uddannelse. For hvordan lærer vi at leve i en verden ramt af klimakrise?


 FN har udnævnt 2005-2014 til '10-året for Uddannelse for Bæredygtig Udvikling'. Alligevel forbliver uddannelse det glemte element i klimadiskussionen. Ideen er begyndt at slå igennem i nationale policy-dokumenter, men i praksis fylder Uddannelse for Bæredygtig Udvikling meget lidt ude på skolerne. Det fastslår den internationale tænketank International Alliance of Leading Education Institutes i en  netop udkommet international forskningsrapport, som gør status over, hvordan det står til med Uddannelse for Bæredygtig Udvikling i 10 lande verden over, herunder Danmark.
Australien skiller sig ud som pioner på området. De er flere år foran os andre i forhold til at omsætte målsætningerne i praksis. I Australien har man søsat ideen om 'Whole Schools', som i dag er implementeret på flere tusinde australske skoler. 'Whole School'-konceptet indebærer, at man udvikler skolernes fysiske rammer, indholdet i undervisningen og undervisningsmetoderne, så eleverne i deres dagligdag støttes bedst muligt i tænke og agere bæredygtigt.
Baghjul af asiaterne
I Danmark har vi 'Grønt flag'-skoler, som er en mere beskeden udgave af Whole School-konceptet, men overordnet set har Danmark ligget på den lade side i den første halvdel af 10-året for Uddannelse for Bæredygtig Udvikling.
Lande som Kina, Sydkorea og Singapore er også kommet sent i gang, men de asiatiske lande prioriterer det til gengæld højt og er langt mere indstillede på at reformere deres uddannelsessystem end Danmark. Så selv om Danmark tidligere har været pionerer i forhold til udvikling af en miljøpædagogik med vægt på elevernes handlekompetencer, så risikerer vi nu at få baghjul af asiaterne.
Tænke selvstændigt
Hvis Danmark i fremtiden skal være med i førerfeltet, når det gælder bæredygtighed, må vi se med helt nye øjne på vores uddannelsessystem. I århundreder har logikken i uddannelsessystemet været baseret på en forestilling om, at vi skal formidle og lære eleverne i  skolen sikker viden. Eksperter inden for miljøsektoren har i en rum tid forsøgt at  bevidstgøre befolkningen om de problemer og løsninger, man har fundet frem til via naturvidenskabelige metoder. Det har konkret udmøntet sig i praktiske råd som: Sluk lyset, vask på 30 grader og køb elsparepærer. Strategien er fuldt forståeligt set i lyset af det pres, der er for at minimere klimaforandringerne. Men erfaringen viser, at den slags borgeroplysning kun virker i begrænset omfang og ikke kvalificerer borgerne til selv at tage ansvar, tænke selvstændigt og forholde sig fleksibelt til kommende udfordringer.
Det haster
I det moderne globaliserede samfund er den store udfordring derimod at forholde sig til usikker viden, dilemmaer og etiske valg. De tværnationale analyser advarer netop mod at reducere uddannelse for Bæredygtig  Udvikling til faktuel naturvidenskabelig formidling og borgeroplysning, og påpeger derfor behovet for også at se klimaudfordringerne i et pædagogisk perspektiv.
I pædagogikkens verden handler Uddannelse for  Bæredygtig Udvikling om at styrke en generel udvikling af borgernes kompetencer og kapacitet til at håndtere problemer, dvs. gøre borgerne kompetente til selv at være bevidste, tage ansvar og tænke nye løsninger.
Uddannelsernes rolle er ikke at effektuere nogle i forvejen givne politiske, teknologiske løsninger men at facilitere og kvalificere en  læreproces, der involverer borgerne direkte i problemstillingen, f.eks. gennem  deltagelse i miljøprojekter i lokalsamfundet. Her bliver uddannelse det afgørende element, der kan give os de nødvendige midler og kompetencer til at tænke nye løsninger. Men det kræver omfattende reformer af vores uddannelser - og det sker ikke over én nat. Derfor haster det med at komme i gang.

Can Education Change the Climate? International konference d. 11. december 2009 på Danmarks Pædagogiske Universitetsskole, Aarhus Universitet. Konferencen er gratis og åben for alle
Jeppe Læssøe er professor i miljøpædagogik ved Danmarks Pædagogiske Universitetsskole, Aarhus Universitet

