S-SF må på jagt efter borgerlige debattører
S-SF varsler i deres 2020-plan et opgør med borgerlige debattører, som angiveligt kan indbringe 100 mio. kroner. Problemet er bare,  at de ikke kan komme i tanke om, hvem de borgerlige fjender er
Bjørn Lomborg er den eneste 'borgerlige debattør', som S-SF vil sætte navn på i forbindelse med deres plan om at hente 100 mio. kroner ved at skære i forskningsbevillinger. Men Lomborg får kun 9 mio. kroner om året.


 Hvad Anders Fogh Rasmussen gjorde imod de røde, vil de røde nu gøre imod de blå. Derfor skal der luftes ud i de borgerlige smagsdommermiljøer, så snart S-SF kommer til.
I S-SF's 2020-plan har de to partier således indregnet en årlig besparelse på 100 millioner kroner, som skal findes ved at fjerne »forskningsbevillinger, råd og nævn til borgerlige debattører«. For, som de skriver, så har VKO »ved de årlige finanslovsforhandlinger tildelt politiske sympatisører ubegrundede forskningsbevillinger, samt oprettet rådgivende nævn og udvalg med samme formål«.
»Det er bevillinger, som er ideologisk betinget. Vi skal bruge samfundets penge på det, som er rigtigt og vigtigt, og ikke på det, som de ideologiske vinde tilfældigvis blæser for,« siger  Socialdemokraternes næstformand, Nick Hækkerup, om opgøret med det borgerlige tiår.
Og hvem er det så konkret, der skal spares på?
»De bedste eksempler er Bjørn Lomborg og kold-krigsforskningen,« siger han.
Koldkrigsforskeren Bent Jensen, som Nick Hækkerup henviser til, får dog ikke midler længere, så der er næppe penge at hente i 2020. Bjørn Lomborg råder derimod ganske rigtigt over statskroner på Copenhagen Consesus Center, hvor han er direktør og næste år står til at modtage 9 mio. kroner. Dem kan S-SF spare væk.
Men hvordan kommer  I frem til 100 millioner, hvis det kun er der, I vil spare?
»Når vi traver det hele igennem, er vi fuldstændig overbeviste om, at vi kan finde 100 millioner,« fastholder Nick Hækkerup, men nægter at sætte flere navngivne borgerlige debattører på 'dødslisten'.
Kan du ikke komme på bare ét eksempel mere?
»Nej, og det har jeg slet ikke lyst til. De to eksempler illustrerer pointen.«
Højt sat
Socialdemokraternes analysechef, Asbjørn Riis, er en af hovedarktikekterne bag 2020-planen. Hvis nogen ved, hvad der gemmer sig bag tabeller og overskrifter i planen, er det ham.
»Vi har slet ikke lavet en liste,« siger han og vil heller ikke pege på nye navne. Når alle områder »gås igennem med en tættekam«, er han dog sikker på, at pengene findes. Hos Arbejderbevægelsens Erhvervsråd, der har ry for at være godt inde i S-SF's økonomiske planer, er man heller ikke med på denne del af planen.
»Jeg kender ikke området, og vi er ikke så langt nede i bevillingerne,« svarer direktør Lars Andersen.
Heller ikke cheføkonom Mads Lundby Hansen fra Cepos, som selv er lidt af en borgerlig debattør, kender noget til millionbevillingerne i de kredse, han færdes i:
»Der må jeg være dig svar skyldig. Jeg kender ikke noget til, at der går 100 millioner i statsudgifter til borgerlige debattører eller opinionsdannere.«
Danske Universiteter har et godt overblik og en stærk interesse i, at forskningskronerne går til saglige formål på universiteterne frem for at gå til borgerlige meningsmagere. Formand Jens Oddershede afviser dog, at det er tilfældet i dag.
»Jeg er bange for, at jeg ikke kan bidrage med en liste, som kan nå op på 100 millio-ner,« siger han og vurderer, at tallet er overdrevet:
»Det er et meget højt tal. Det svarer til 10 procent af bevillingen til Det Frie Forskningsråd. Jeg har svært ved at tro, at det er muligt  at finde så meget politisk bestilt forskning, selv hvis man ser virkelig godt efter.«
Uværdig politisering
Flere kilder peger over for Information på, at Dansk Folkeparti har været årsag til mange af bevillingerne til borgerlige debattører. Men det afviser forskningsordfører Jesper Langballe. Dansk Folkeparti har blot peget på interessante forskningsemner som radikalisering blandt muslimer, Den Kolde Krig og Kaj Munk. Men der har ikke stået navn på bevillingerne, og de er ikke gået til debattører, understreger Jesper Langballe.
»Jeg kender slet ikke noget til nogen debattører, der får statsstøtte. Der er nogle forskere, som får statsstøtte,« siger han og kalder S-SF-forslaget »løsagtig på enhver måde«. Jesper Langballe mener, det er tamt at råbe på et opgør, hvis man ikke ved, hvem man skal tage det med:
»De kan ikke definere deres egne fjendebilleder, og så bruger de begrebet 'borgerlige debattører'. Det er en grim og uværdig politisering af forskningsbegrebet.«
Men måske er der faktisk noget i vejen med formuleringen i 2020-planen. Det erkender SF's finansordfører, Ole Sohn, som nedtoner det ideologiske opgør.
»Forslaget skal ses bredt. Det er alle former for ekspertudvalg, puljer og rådgivende nævn, som er oprettet under denne regering, som vi vil lave en gennemgang af. Men vores eksempelvalg er måske lige simpelt nok,« forklarer han  og ønsker ikke at konkretisere yderligere på denne side af et valg.



