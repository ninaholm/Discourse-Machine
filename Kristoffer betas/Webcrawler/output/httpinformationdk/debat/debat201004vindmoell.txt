Vindmøllekritik i selvsving



Debatten om vindmølletestcenteret i Thy er gået i selvsving hos kritikerne! I lokalaviserne Nordjyske og Thisted Dagblad bruges vendinger som: »destruere et unikt naturområde«, »vindmøller til skræk og advarsel«, »nærområdet bliver ubeboeligt på grund af støj«. Lokalpolitikere bliver betegnet som »enfoldige« og »følgagtige«. Det er underlødig propaganda.Ved kommunalvalget, mens debatten om testcenteret stod på, blev de kritiske lister ikke repræsenteret i kommunalbestyrelsen i Thisted Kommune. Kritikerne kan påstå, at folk ikke vidste nok! Måske har mange thyboer bare et mere sindigt forhold til sagen og ser ikke kun 'destruktion og skræk og advarsel'.Jeg bor selv klods op af et industriområde. Vi kan ikke alle have en uberørt idyl i Hjardemål Klitplantage! Jeg synes også, det er irriterende, når en kølebil til reparation holder og brummer. Derfor er det skønt at  køre (eller cykle) ud i de vidtstrakte naturområder her i Thy. Og jeg bliver ikke skræmt af i fremtiden at skue et vindmølletestcenter fra toppen af Bulbjerg. I Thy er der placeret vindmøller stort set overalt. Vi, som er ressourcestærke borgere som skæpper godt i kommunekassen, har dog ingen planer om at flytte fra området!Jeg forstår stærke reaktioner fra folk, som har en bolig i det berørte område, men enkeltinteresser kan trods tab ikke være afgørende i nationale spørgsmål. Mange borgere i Danmark har ydet ofre for store projekter. Det ville være en hån mod dem med særbehandling i Thy.At en spørgeundersøgelse viser at et stort flertal i befolkningen er imod et testcenter i Thy er jo ikke mærkeligt, når man ser hvad man spørger om: 'Regeringen vil opføre et vindmølle-testcenter i Thy for at hjælpe den danske vindmølleindustri. For at opføre centeret er det nødvendigt at fælde op mod 1200 hektar skov. Mener du det er en god ide at opføre centeret i Thy?' Adspurgt på den måde ville de fleste vel svare nej?Man kunne jo have spurgt: 'Regeringen vil opføre et vindmølle-testcenter i Thy. For at opføre centeret er det i værste tilfælde nødvendigt at omdanne op mod 1200 hektar plantage af overvejende nåleskov til klithede, som  også er en vigtig landskabsform for mange dyre- og plantearter. Placeringen generer færrest mulige beboelser. Centeret vil få stor betydning for dansk udvikling af vindmølleteknologi og muligheden for at skaffe store eksportindtægter til Danmark Mener du det er en god ide at opføre centeret i Thy? ' Spurgt således ville de fleste nok reflektere lidt over deres svar!Jeg er også tilhænger af at undersøge de alternativer, som f.eks. Nordisk center for vedvarende energi har foreslået. Men viser det sig, at Østerild-placeringen er den eneste realistiske, så efterlyser jeg politikere - også fra mit eget parti, Socialdemokraterne - som tør stå ved projektet, også af hensyn til de næste generationer!
