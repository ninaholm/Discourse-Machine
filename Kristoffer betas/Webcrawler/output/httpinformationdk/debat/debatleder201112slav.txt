Slaver i Danmark
Den manglende erkendelse af, at udnyttelse af migranter ikke kun foregår i sexindustrien, er uheldig


 Forleden kom en rapport fra Center mod Menneskehandel. Den pegede på, at mennesker — illegale migrantarbejdere — arbejder under kummerlige og slavelignende forhold i den danske rengøringsbranche, i landbruget og på gartnerier.
Ikke at rapporten vakte den store opsigt eller debat. Den fandt vej til en enkelt trykt avis eller to som telegram klemt inde mellem vigtige dagsordner og annoncer. Eller via nyhedsbureauet Ritzaus nyhedsrulle på mediernes hjemmesider — herunder Information.dk.
Havde rapporten handlet om prostitution og handlede kvinder, ville det næppe have skortet på forarget debat og bevågenhed fra medierne. Særligt rød blok ville formentlig have råbt op om kriminalisering af sexkøb, forstærket indsats og så videre. For i Danmark er menneskehandel lig med prostitution. At den også er meget andet, vidner rapporten om. Men den viden ønsker man ikke at forholde sig til i Danmark. Der er mere ideologisk gods i at forbyde køb af sex.
Den nye rapport fra Center mod Menneskehandel konkluderer, at der kun i ét tilfælde er tale om decideret menneskehandel. I de fleste tilfælde er der tale om, at migrantarbejderne er blevet stillet bedre vilkår og højere løn i udsigt, end de reelt får. De arbejder langt over 37 timer om ugen, bor under usle forhold, og nogle bliver truet med at få frataget deres løn. Migrantarbejderne finder sig i forholdene af mangel på bedre alternativer. Deres situation gør dem til en sårbar gruppe, der nemt kan udnyttes. Sådan forholder det sig også på mange måder med udenlandske prostituerede. Selv om det er opportunt at fremstille dem som handlede ofre, kommer mange af dem hertil for at tjene penge som prostituerede, presset af global ulighed.
Den manglende erkendelse af, at udnyttelse af migranter ikke kun foregår i sexindustrien, er uheldig. Konsekvensen er, at de mennesker, der lever under slavelignende forhold i den mere konventionelle del af dansk erhvervsliv ignoreres, og at viden derom åbenbart ikke fører til mere end et — ja, klemt telegram. meth
 

