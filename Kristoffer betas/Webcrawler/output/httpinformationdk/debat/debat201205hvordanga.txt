Hvordan går det i Skanderborg?
Hvad føler du? Hvad sker der nu? Hvordan er stemningen i Skanderborg? De dumme spørgsmål til tv’s livereportere står i kø. Resultatet er tom snak og lav troværdighed


Ugens bedste svar på endnu et dumt spørgsmål stillet af en studievært blev givet af TV 2’s cykelekspert Henrik Jul Hansen. Han stod i Herning under optakten til Giro d’Italia og blev spurgt: »Hvor stort er det her?« og svarede lakonisk: »Jeg har ikke taget et målebånd med.«Spørgsmålet var ikke specielt dumt, blot ugennemtænkt. Det lignede dermed hundreder af spørgsmål, som i moderne medietider skal stilles til livereporteren på stedet.Det, som amerikanerne kalder en ’Q&amp;A’ – altså spørgsmål og svar, har været en fast bestanddel af den elektroniske nyhedsformidling siden Ed Murrow og William L. Shirer opfandt den på CBS Radio i 1930’erne.Da jeg i halvfjerdserne var freelancekorrespondent for ABC Radio i København, skulle man altid forberede to indslag. Hvert indslag skulle vare 59 sekunder. En reportage og en Q&amp;A. Jeg skrev selv spørgsmålene og sendte dem på forhånd til redaktionen i New York. Dermed sikrede alle sig, at der ikke skete fejl, at dyrebare sekunder ikke blev spildt på tom snak, og – ikke mindst – at en uforberedt vært kom til at stille spørgsmål, som reporteren ikke kunne svare på.Det er naturligvis utænkeligt nu, hvor moderne tv, men sjovt nok sjældent radio, satser på det direkte, det hurtige, det personlige. Alt mellem himmel og jord er breaking news, vi skal have vores egen reporter på stedet, og reporteren skal rutinemæssigt udspørges om hvad som helst. Også, naturligvis, hvad hun eller han føler.Mine yndlingsindslag af den type indeholder også spørgsmålet »Hvad tror du nu, der kommer til at ske?« Det er yderst sjældent, at den udsendte korrespondent få timer efter ankomsten i ind- eller udland har nogen anelse om det, medmindre der er tale om et skemalagt arrangement.Forleden så jeg TV-Avisens topindslag om en tidligere forstander, der samme dag var blevet fængslet i endnu en ulækker sexmisbrugssag. En stakkels livereporter blev afæsket den ene mening efter den anden. Hvorfor? Hvad sker der nu? Hvordan er stemningen i Skanderborg? Reporteren holdt sig til de ganske få oplysninger, han havde fra politiet. Dem måtte han så gentage flere gange i løbet af det lange indslag.Ikke alle reportere er så forsigtige, og mange må stå ensomme foran en bygning eller på en pløjemark og være eksperter, analytikere og reportere på en gang. Kun få – som regel garvede drenge og piger som Henrik Jul Hansen eller Mette Fugl – har tyngden og modet til at afværge den endeløse strøm af banale spørgsmål, som de stakkels reportere skal besvare.Når man ikke kan besvare et spørgsmål er der tre muligheder: 1) at sige, at det ved man ikke noget om – det kan formuleres på mange måder, 2) at gentage, hvad man lige har sagt, eller 3) at tale helt udenom. Risikoen for tom snak er enorm. Og så er der den fjerde, meget sjældne udvej, hvor reporteren humoristisk antyder, at her er studieværten på glatis: »Jeg har ikke mit målebånd med.«DR’s nyhedsdirektør Ulrik Haagerup har ret, når han udtaler, at »de tomme kalorier står i kø, og det er nemmere at slå over på Paradise, mens det kræver noget at se TV-Avisen.«Hidtil har tv-nyhedsudsendelserne på alle kanalerne forsøgt at gøre nyheder kalorielette ved i høj grad at satse på formen og tydeligt mere tabloidagtige prioriteringer.På formområdet har liveindslagene udviklet sig til noget, der ligner en tvangsneurose. Liveinterviewene, hvor journalister interviewer journalister, er en del af den troværdighedskrise, som dansk journalistik tydeligvis befinder sig i.Hovedproblemet er, at dette kalorielette formdiktatur i sin iver efter at skabe nærhed skaber en betænkelig ny journalistrolle. Journalisten skal være øjenvidne (eller lade som om), reporter, analytiker og kommentator på samme tid.Det er derfor glædeligt, at man i de stadig lidt tågede signaler fra nyhedsdirektør Ulrik Haagerup om, hvordan TV-Avisen helt konkret vil forny sig, kan ane et opgør med liveepidemien. Den undergraver den journalistiske sundhedstilstand, som i forvejen ikke er i top.Lasse Jensen er mediejournalist og vært på P1-programmet ’Mennesker og medier’Ugens personlige klummer: Mandag: Derudefra Tirsdag: Kampzoner Onsdag: I medierne Torsdag: I kulturen Fredag: 10’erne Lørdag: Borgen
