Vestlige unge sakker bagud i kampen om samfundets ressourcer
Hvornår vender de vreden direkte mod deres forældre – og ikke kun mod ansigtsløse banker?


Min amerikanske veninde Rachel er 28 år. Med en god uddannelse fra et Ivy League universitet. Hun har endda en MA i ejendomshandel og investering fra et prestigefuldt universitet, hvor man kan tage en fuld kandidatgrad oven på sin bachelor. Men hun bor fortsat hjemme hos sine forældre, og selv om hun har søgt over 100 job, er det eneste, hun har fundet, et deltidsarbejde som administrator af en vinklub, en af hendes forældres venner driver.Hun er langt fra alene. For selv om nutidens amerikanske unge uddanner sig som aldrig før, bærer indsatsen ikke nødvendigvis frugt. Mere end 43 pct. af nyuddannede arbejder som Rachel i job, der ikke kræver en videregående uddannelse. Således render omkring 16 pct. af bartendere og parkeringsvagter rundt med en bachelor- eller kandidatgrad. Samtidig ligger arbejdsløsheden blandt 16-19 årige denne sommer på næsten 25 procent. Ikke så underligt at 56 procent af de unge ifølge Newsweek – der lige på forsiden har døbt dem Generation Screwed – ikke længere tror, at de vil blive økonomisk mere succesrige end deres forældre.En fjerdedel af de amerikanske unge bor fortsat hjemme. De bedrestillede af dem kan, som Laura, nyde godt af forældrenes formue og hægte sig på deres gode middage og fancy ferier. Men lykkelige bliver de ikke. Endsige gode, selvberoende, skattebetalende samfundsborgere.Hvordan står det så til med de danske unge? Jo, de har problemer, der – i mindre dramatisk grad, det er jo Danmark – minder om deres amerikanske kammeraters. Dagbladet Politiken kører pt. en serie, hvis kerne er, at de unge er sakket bagud, når det gælder materiel status. Generation Glad – som øjeblikkets danske unge af og til er blevet døbt grundet deres selvtillid og ubekymrede tilgang til livet – er i høj grad også Generation Gældsat. Hvorimod Generation Grå Guld – der også går under navnet 68-generationen – gnasker løs af flæsket.Arbejderbevægelsens Erhvervsråd har undersøgt den økonomiske afstand mellem den ældre og yngre del af befolkningen. Konklusionen er, at »ældre over 60 år i gennemsnit råder over en formue på 831.000 kroner i dag mod 655.000 kroner i 1997 ... (mens) danskere under 40 år i gennemsnit slæber rundt på en gæld på 67.000 kroner i dag mod en formue på 32.000 kroner i 1997.«Det er »meget bekymrende,« mener både AE og partiet med flest børn i front, SF. Mens CEPOS, hvor de drivende kræfter nok ligner børn, men i virkeligheden er oldgamle, synes, det er helt ok. »Så længe der er penge, bliver de også brugt til gavn for hele samfundet,« lød det sådan cirka fra liberalisternes højborg.Ligegyldigt hvilken side man hælder til, står ét klart: Den amerikanske Generation Screwed har det værre. Det lidet charmerende tilnavn antyder, at de unge i overført forstand er blevet røvpulet af deres forældre. Her i USA er nettoformuen for mennesker under 35 år faldet med hele 37 pct. mellem 2005 og 2010; mens formuerne for personer over 65 kun er faldet med 13 pct. Den gennemsnitlige nettoformue for husholdninger, der består af mindst en person på 65 år eller mere, er 170.494 dollar, 42 pct. højere end i 1984, mens den gennemsnitlige nettoformue for yngre husholdninger ligger på slatne 3.662 dollar. Det er ikke mindre end 68 procent lavere end for 25 år siden. Forskellen på de to grupper er den højeste nogen sinde.Krisen gør det ikke bare sværere for de unge at finde job. Den betyder også, at de ældre i stigende grad bliver på arbejdsmarkedet. Siden 2008 er andelen af arbejdsstyrken under 25 år faldet med 13,2 pct., mens den for personer over 55 år er steget med 7.6 procent.Sådan kan det næppe blive ved. Den store gyser er om – eller rettere hvornår – de politiske konsekvenser af det økonomiske generationsskel vil vise sig. Hvordan vil de unge f.eks. stemme ved det amerikanske præsidentvalg til november? Hvis de altså stemmer. I år udgør de 24 pct. af vælgerne. I 2020 er de oppe på en tredjedel. Så sker der nok noget. Måske de unge, som i 2011 havde travlt med at gå til angreb på banker og finanshuse, i stedet vil rette vreden mod deres frenetisk travle forældres fladskærme og udekøkkener? Eller bedstemors årlige eskapader i Provence?Annegrethe Rasmussen er udenrigskorrespondent og blogger på USAnu.dk
