Drømmen om det rigtig store fællesskab
Facebook gør os til ’nyhedsundvigere’, der tørster efter det underholdende og private. Men stadig flere bliver trætte af den ligegyldige strøm. Måske længes vi efter et fællesskab, der rækker ud over os selv som individer?


 Jeg troede en overgang, at min tiltagende krise med Facebook var et alderdomstegn. Indtil jeg mødte indtil flere langt yngre Facebook-brugere, som tilsyneladende befandt sig samme sted. Trætheden handler om den tid, der går med at scanne hundreder af opslag om ligegyldigheder, rene reklameopslag, fra mennesker, der har en ubændig trang til at meddele sig om solnedgange, solopgange, kæledyr, sorger og glæder eller udstiller sig selv ved hjælp af deres små børn. Den handler også om, at Facebook er en platform, hvor almindelig høflighed og respekt er erstattet med skældsord, profaniteter og det, der er værre.
Men vi er medlemmer af danmarkshistoriens største såkaldte fællesskab med mere end tre millioner medlemmer. Nogle af os har flere tusinde såkaldte venner. Vi kan sprede meddelelser til tusinder, som så – hvis de synes – kan sprede dem videre til andre tusinder. Verdenshistoriens største brugerstyrede infrastruktur!
Jeg er også på Twitter og Instagram. Sidstnævnte er ejet af Facebook. Jeg har den nyeste iPhone. Jeg forsøger efter bedste evne og for tusinder af kroner at holde mig ajour med teknologien. Jeg elsker det og kan ikke leve og arbejde uden. Jeg er glad og taknemlig over de muligheder, tilbud, informationer og oplevelser, som teknologien tilbyder, men alligevel er jeg åbenbart i den træthedsfase, som ifølge adskillige medier har ramt millioner af Facebook-brugere.
Måske er det, fordi jeg som journalist er ubevidst bekymret for, at millioner af brugere tager magten fra journalistikken. Jeg ved godt, at brugerne har fået uanede muligheder. Den gamle ’orden’, hvor etablerede medier sørgede for ro, regelmæssighed og renlighed (og nogle gange desværre ensrettethed), er erstattet af et globalt supermarked, hvor klassiske nyhedskriterier er under voldsomt pres.
Men også et supermarked, hvor ulige kræfter slås om kontrollen. Hvor Silicon Valley-teknologerne konstant udtænker nye metoder til at hverve og overvåge milliarder af brugere, så indtjeningen optimeres. Hvor gamle mediers magtposition trues og overtages af andre som f.eks. Chris Hughes, der var medgrundlægger af Facebook, men for nylig købte det ansete amerikanske tidsskrift New Republic.
I december forlod stort set hele redaktionen tidsskriftet i protest mod, at han var i gang med at lave journalistikken om til »buzzfeed«, som Martin Gelin fra Dagens Nyheters skrev i fredags i en artikel med overskriften »Krigen mellem journalistikken og teknikken«.
Gelin nævner også den 26-årige Greg Marra, som Guardians tidligere webchef Emily Bell har beskrevet som »tidens verdens vigtigste nyhedschef«. Marra er produktchef for Facebooks newsfeed, som ifølge ham selv er der, »hvor du følger med i, hvad der sker med dine venner og finder det indhold, som betyder noget for dig«.
Den svenske mediekommentator og digitale rådgiver Brit Stakston, som frygter en stigende opdeling af både journalister og mediebrugere i et digitalt A- og B-hold, spekulerer offentligt over, om mange ’gamle’ mediers strategi om at styrke adgangen til brugerne via Facebook og Twitter er rigtig og efterlyser mere forskning i de mekanismer, der ifølge hende er godt på vej til at få mennesker til at blive »nyhedsundvigere«.
Som jeg forstår hende, taler hun om de markedsmekanismer, der får medier til med succes at forfølge det underholdende, det umiddelbart fascinerende og grænseområdet mellem det private og det personlige. Ordet ’væsentlighed’ – et klassisk nyhedskriterie – har fået en helt anden betydning i det globale informationssupermarked.
Der er to nye reelle magthavere i supermarkedet. De, der sidder på pengene og infrastrukturen, som bliver færre og færre og rigere og rigere. Og så vi brugere, der tilsyneladende boltrer os i uanede muligheder for at vælge individuelt fra hylderne – og samtidig promovere os selv både som enkeltpersoner, familier eller ophavsmennesker til (synes vi selv) gode produkter, journalistik eller ideer.
Det ser ud til, at begrebet »det digitale fællesskab« i 2015 skal forstås som tusinder af fællesskaber. Mange af dem meget små. En optimistisk fortolkning af den begyndende træthed i forhold til Facebook kunne være, at der – trods alt – måske spirer en forhåbning om et fællesskab, der rækker ud over os selv som individer?
Lasse Jensen er mediejournalist.
Klummen er udtryk for skribentens egen holdning

