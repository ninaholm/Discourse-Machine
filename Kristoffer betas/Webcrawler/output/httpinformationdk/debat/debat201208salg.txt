Til salg
Dansen omkring Berlingske er indtil videre totalt mørkelagt. Og man kan kun håbe, at avisen kommer i publicisthænder i stedet for i spekulanthænder


 TIL SALG! Der mangler bare et kæmpebanner på Berlingske Medias hovedkvarter i Pilestræde. Men det kommer ikke, fordi ejendommen forlængst er solgt. Det skete, året før britiske Mecom for seks år siden købte virksomheden. Landets næststørste dagbladskoncern og en af verdens ældste aviser var dengang i hænderne på den norske sodavandskoncern Orkla, som gjorde det, som moderne investorer gør: Solgte de salgbare værdier og forsøgte at øge afkastet af sin investering ved hjælp af rationaliseringer og nedskæringer.
Forskellen mellem den tidligere norske og den nuværende britiske ejer var og er, at Orkla har rigtige penge og Mecom kun lån. Uffe Gardel, der var tillidsmand og er en højt respekteret erhvervsjournalist advarede i 2006: »Det er helt perspektivløst, hvis man gifter sig med Mecom. Det er et selskab, som er tyndt kapitaliseret og har yderst beskeden markedsværdi. De vil ikke kunne udvikle koncernen. Mecom har – som jeg kan se det – intet at tilbyde,« sagde han profetisk.
Det er hårde tider for dagbladsbranchen og endnu hårdere for Berlingske-koncernen. Hver eneste overskydende krone skal sendes til London for at tilfredsstille Mecoms bekymrede banker og aktionærer. Koncernchef Lisbeth Knudsen har siden sin tiltræden i 2007 med den ene hånd lavet nye tiltag medhensyn til net, journalistik, markedsføring og struktur – mens hun med den anden massivt skulle svinge spare- og rationaliseringskniven. Det har hun gjort med stor energi, men hun har i realiteten skulle lænse hurtigere og hurtigere for at holde skibet flydende. Berlingskes regnskaber (så vidt man kan læse ud af Mecoms regnskaber) udviser over en årrække et konstant tab, der kun er blevet kompenseret med lige så konstante og kontante nedskæringer. Og det kan i længden ikke fortsætte. Da Mecom købte Orkla Media for næsten syv milliarder kroner, anslog analytikere, at den danske del af koncernen var halvdelen, 3,5 milliarder værd. I dag er værdien faldet til under en milliard, anslår analytikerne. Briterne har dermed tabt mere end en million kr. om dagen i de seks år, det ulyksalige ejerskab har varet.
På den baggrund er det ikke overraskende, at køberne ikke ligefrem står og tripper. Og der er formentlig kun en mulig dansk køber, nemlig landets største dagbladskoncern, JP/Politikens hus. Koncerndirektør Lars Munch er en professionel forfører, der skiftevis har bejlet og afvist. Først positiv interesse i 2010, så kølig afvisning i januar 2012: »Vi er ikke interesseret i tabsgivende virksomheder.« Nu »undersøger han sagen« (Mediawatch, august 2012). Berlingske Media består både af gode forretninger (Weekendavisen), rimelige forretninger (46 ugeaviser), mindre gode, men stadig lønsomme (Berlingske) knapt så gode, men store og vigtige enheder (BT) og økonomiske sorte huller (Århus Stiftstidende). Og 46 websites.
Den anden mulige køber er svenske Bonnier, der i forvejen ejer danske Børsen. Mens Børsen kører fornuftigt, kan man ikke sige det samme om Bonniers svenske dagblade – ikke mindst tabloidavisen Expressen har det skidt. Og hvorfor skulle Bonnier kaste sig ud i et dansk aviseventyr i en tid, hvor branchen gisper efter vejret?
Faktisk deltager kun JP/Politiken i dansen omkring Berlingske. Det er ikke en lystfuld parringsdans. Den handler ikke om kærlighed, men om artens overlevelse og kontrol med territoriet. Hvis den krones med held, vil JP/Politiken/Berlingske omsætte for omkring seks milliarder og kontrollere næsten 80 procent af det danske dagbladsmarked. Vil den blive bremset af konkurrencemyndigheder, der tillader at Arla totalt dominerer mejerimarkedet og YouSee nærmest ejer kabel-tv-markedet? Næppe. Det danske dagbladsmarked er nu kun en lille del af mediernes samlede annoncemarked, hvor Google alene er en større spiller end samtlige danske dagblade. Og hvis nogle frygter, at en parring mellem Rådhuspladsen og Pilestræde vil betyde ensretning af journalistikken og den demokratiske debat, vil Lars Munch med nogen ret kunne svare, at ti år efter fusionen mellem JP og Politiken, er JP, Politiken og Ekstra Bladet da stadig i den grad til at kende fra hinanden. Dansen omkring Berlingske er indtil videre totalt mørkelagt. Og man kan kun håbe, at fine, gamle Tante Berlingske kommer i publicisthænder i stedet for i spekulanthænder endnu en gang.
 
Lasse Jensen er mediejournalist og vært på P1-programmet ’Mennesker og medier’

