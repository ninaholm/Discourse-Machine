Den politiske debat om Danmarks krige drukner i jura
Behandlede danske soldater irakiske fanger efter bogen? Dræbte danske fly civile i Libyen? Den danske debat handler i stigende grad om retfærdighed i juridisk forstand. Vi tog imidlertid ikke til Irak for at håndtere fanger korrekt, men for at opnå politiske mål, og det er dem, debatten burde handle om
En dansk soldat forlader Irak. Debatten om, hvorfor han overhovedet var der, er druknet i juridiske trakasserier, mener dagens kronikør.


 International ret er blevet en overordentlig central del af moderne krig. Man skal ikke alene behandle fanger humant og beskytte civile mod overgreb, men også varetage deres formelle menneskerettigheder.
Rettens fremmarch kan synes som et fremskridt, men er det næppe i alle tilfælde. Det er klart, at forsøget på at indbinde den organiserede vold i sig selv er progressivt. Det er svært ikke at bifalde det. Hvorfor skulle vi ikke behandle andre mennesker, som vi gerne selv vil behandles?
Når man alligevel kan tillade sig at dryppe malurt i bægeret, er det fordi, krig er en politisk handling. Krig er ikke jura. Jura er til for at indbinde volden, ikke rationalisere den, for det kan juraen ikke. Men efterhånden som juraen fylder mere, bliver det politiske handlerum indsnævret.
Det er et problem, for krigens rationalitet er politisk. I krig er det beslutningstageres fremmeste opgave at sørge for, at krig føres ud fra en politisk målsætning — som vedrører nationale værdier og interesser, og som borgerne har legitime muligheder for at bakke op om eller protestere imod. Samtidig skal politikerne sikre sig, at krig er nødvendig med henblik på at indfri de politiske mål. Når dette politiske ansvar er påtaget, skal krigen tilrettelægges og føres, så den ikke bryder krigens love, det giver sig selv.
Uklare politiske mål
Når juraen kommer til at fylde hele det politiske billede, mister beslutningstagerne greb om krigens politiske mål og den strategi, som skal til for at opfylde målene. Sker det, er man ude på det moralske skråplan, hvor krigens vold er formålsløs, og hvor soldater risikerer liv og lemmer uden god grund.
Danmarks håndtering af krigene i Afghanistan, Irak og Libyen — herunder de aktuelle sager om fanger og civile tab — tyder på et politisk system, som er stærkt optaget af retfærdighed og dermed krigens love og regler. Det tjener landet til ære. Men Danmark tenderer til at gå på ét ben. Vi bruger for få kræfter på at debattere den geopolitiske kontekst som en krig altid foregår i.
Dermed eksporterer vi reelt det politiske og strategiske ansvar for krigen til de allierede magter, som har overskud til at beskæftige sig med både jura og politik. Typisk betyder det USA og Storbritannien, og også Frankrig i tilfældet Libyen.
Men danske soldater går i krig for Danmark, ikke for USA eller andre. Soldaterne såvel som vi andre fortjener et dansk rationale for Danmarks krige og også en dansk strategi for at håndtere den dynamiske kontekst, som en krig altid foregår i.
Det kan være, at Danmarks interesse primært består i et godt allianceforhold frem for en konkret fordeling af magten i krigsområdet. Men det må de politiske beslutningstagere så fortælle os, ligesom de må forudse og håndtere det politiske stress, alliancer bliver udsat for, når krigen går sin gang.
I ly bag doktriner
Interventionen i Libyen i 2011 er et ærkeeksempel på, hvordan politisk ansvar kan skjule sig bag jura. Den var i sin essens en politisk handling: Man greb ind i et arabisk diktatur for at ride med på det arabiske forårs bølge. De intervenerende lande frygtede at blive belastet af tidligere tiders varme relationer til regionens stærke mænd, herunder Egyptens præsident Mubarak, og Gadaffi og hans regime måtte betale prisen.
Men i stedet for at diskutere disse forhold stillede man sig i ly bag FN’s humanitære ’Responsibility to Protect’-doktrin, som skal beskytte civilbefolkninger. Doktrinen har sine meritter, men politisk klarsyn er ikke en af dem.
Selvsagt er det de politikere, som sender militære styrker af sted, som må forholde sig til krigens uundgåelige og stærke politiske konsekvenser. Det gjorde de slemt dårligt i Libyen. Debatten er blevet doktrinær og juridisk og handler om, hvorvidt det er muligt at føre krig uden civile tab. Naturligvis er det ikke det. Men nu har vi fået en debat om de mulige 70 civile tab i NATO’s Libyen-kampagne, fordi udgangspunktet var den ’rene’ krig, akkurat som doktrinen foreskriver.
Det er et politisk selvmål. Man kunne forholde det civile tabstal til interventionens omfang (næsten 6.000 mål ødelagt: Det er faktuelt sket med stor præcision) og sætte det i forhold til interventionens politiske konsekvens (regimeskifte). Man kunne sammenholde konsekvensen med Syrien, hvor over 5.000 ifølge FN hidtil er dræbt i oprøret. Men det kræver, at politikerne i udgangspunktet indrammer krigens politiske logik og står ved den.
Ingen debat om alliancer
Vi har set det før. Da Danmark gik i krig i Irak i 2003, var Fogh-regeringens argumentation folkeretslig: Det var Hussein-regimets overtrædelser af FN-Sikkerhedsrådets resolutioner, som regeringen lagde til grund for krigsdeltagelsen. I lyset af de manglende masseødelæggelsesvåben, som USA hang sin hat på, var det et godt træk, men tilbage står, at krigen naturligvis var politisk.
Til den daværende regerings forsvar må man sige, at den var bevidst om sin værdipolitik — om at skelne mellem godt og ondt. Men koblingen mellem værdipolitik og Irak-krigen forblev vag, for regeringens krog, FN’s Sikkerhedsråd, driver ikke værdipolitik.
Her kunne man så have ønsket sig en bredere og dybdegående udenrigspolitisk debat om Danmarks rolle og ambitioner i forhold til Irak, den israelsk-palæstinensiske fredsproces og Iran. Endnu vigtigere ville en debat om Danmarks forhold til USA have været. At Danmark nu i ti år har været i krig i Afghanistan og Irak, skyldes ikke mindst ønsket om at stå USA nær og sikre det transatlantiske bånd. Skulle vi det, og fik vi nok ud af det?
Disse essentielle spørgsmål er gledet til side for en debat om fangehåndtering, Abu Ghraib, Guantanamo, water boarding og CIA-overflyvninger. For den daværende opposition har det været belejligt at beklikke regeringens hæderlighed, mens den daværende regering enten ikke har magtet at løfte debatten eller har fundet det belejligt at holde fokus på proces og legalitet.
Ingen af de nævnte emner skal negligeres, tværtimod, men de bør balanceres af en større debat om krigenes rationaler og værdi for Danmark. Danmark gik ikke i krig for at håndtere fanger korrekt, men for at opnå noget, og dette ’noget’ skal frem i debatten.
Endnu en legalitetsdebat
Regeringsskiftet har intet nyt bragt. Vi har fået mere fokus på fangehåndtering, mens CIA’s overflyvninger åbenbart er gået under jorden. En Kommission er på vej for at belyse Irak-krigen, men alt peger på, at debatten kommer til at handle om legalitet: Var grundlaget for krigen legalt, og har tidligere forsvarsminister Søren Gade og måske endda tidligere statsminister Anders Fogh Rasmussen handlet legalt i spørgsmålet om fangehåndtering.
Man fornemmer igen debattens politiske belejlighed. Fangesagen og det politiske ansvar skal udredes, naturligvis, men hvor vil det være en forpasset chance, hvis debatten ikke kommer til at dreje sig om krigens politiske formål, sammenhængen mellem politisk nødvendighed og folkerettens rammer, samt krigens politiske konsekvenser i såvel Mellemøsten som Europa. Ansvaret herfor ligger ikke hos en kommission, men hos de nationale politikere.
Der er åbenbart ingen, som rigtig vil stå ved, at krig føres af politiske årsager. Jura er naturligvis tillokkende som middel til at fortælle befolkningen, at alt foregår efter den folkeretlige bog (eller som middel til at fælde sin politiske modstander). Men politikere bør huske på, at folkeretten ikke kun handler om at forhindre krig: Den handler også om at skabe det nagelfaste legitime rum, hvor organiseret vold bliver retfærdig og dermed mulig.
Om det mulige er nødvendigt, ja, det er jo det politiske spørgsmål. Det påkalder en debat om den nationale interesse og de politiske konsekvenser af at gå ind i krigen eller stå udenfor.
Der findes sjældent lette positioner i dette politiske krydsfelt. Vi bør på vore soldaters og egne vegne ønske, at landet kun går i krig, når krydsfeltet er grundigt debatteret og forstået. I den sammenhæng må man nok konstatere, at virkeligheden efterlader plads til forbedring.
 
Sten Rynning er professor og leder af Center for War Studies ved Syddansk Universitet

