Har Rusland vist Vesten en vej ud af Ukraine-krisen?
Tilbyder vi Ukraine NATO-medlemskab, vil det være den værst tænkelige form for strategisk og moralsk uansvarlighed. Der er gode grunde til at lytte til de russiske forslag om, hvordan Ukraine kan bevares som en sammenhængende stat


 
	Et etnisk splittet land i det centrale Afrika har netop oplevet en revolution, hvor den folkevalgte regering er blevet væltet. En ny regering, som på nøgleposter tæller repræsentanter for ekstreme etnisk-nationalistiske partier, er blevet dannet. I taler og publikationer har disse partiers ledere tidligere udtrykt stærkt fjendtlige holdninger over for landets nationale mindretal. Partiernes frivillige har ofte optrådt truende og voldeligt, og de har for åbent kamera tvunget chefen for en tv-station til at gå af. Der er tillige forsøgt taget skridt i retning af at indskrænke beskyttelsen af minoritetssprog.

	Disse signaler har naturligvis forstærket frygten hos det vigtigste nationale mindretal. En stor nabostat, som mener at have ret og pligt til at forsvare dette mindretal, og som også har ambitioner om at holde sin mindre nabo i kort snor, forsøger yderligere at opflamme frygten for herved at fremme sin egen dagsorden. Den har allerede overtaget og annekteret en provins, som engang var en del af landets eget territorium og har antydet, at andre militæraktioner kan være en mulighed. Der er stigende risiko for, at paramilitære og bevæbnede ekstremt nationalistiske grupper kommer i konflikt med dem, der hævder at repræsentere mindretallet.

	Politisk forlig

	Som reaktion på optrapningen har Vesten via FN foreslået et politisk forlig, som skal genskabe en demokratisk legitim regering, forhindre borgerkrig og fratage nabostaten ethvert påskud for yderligere aggressioner. De vigtigste elementer i det vestlige forslag er: forfatningsmæssige garantier for de nationale mindretal, oprettelsen af et føderalt system med folkevalgte regionalregeringer, som skal sikre de lokale befolkningers rettigheder, udelukkelse af de ekstreme nationalister fra regeringen, at forsvars- og indenrigsministerierne kommer under neutral kontrol, og der afholdes et nyt præsidentvalg under international overvågning, som bliver anerkendt af alle nabolande. Vesten gør sin hjælp til det pågældende land betinget af, at regeringen er indforstået med dette forlig.

	Alle sådanne tiltag er for så vidt set at betragte som den normale fremgangsmåde, når konflikter forebygges, ligesom det er i fuldkommen overensstemmelse med vestlige værdier, at disse forslag har fuld støtte i vestlige medier og blandt Vestens politiske beslutningstagere. Bortset fra når det pågældende land er Ukraine, og de forslag, jeg har skitseret, ikke er fremsat af Vesten, men af Rusland. Det på trods af, at tiltagene faktisk er fuldt ud i overenstemmelse med Vestens demokratiske værdier og forpligtelsen til beskyttelse af mindretalsrettigheder.

	Udelukkelse af Svoboda

	Pointen omkring vestlige værdier angår i særlig grad det ekstremt nationalistiske parti Svobodas udelukkelse fra regeringen, hvor det lige nu sidder på fem ministerier, bl.a. justitsministeriet og ledelsen af de nationale sikkerheds- og forsvarsråd. Den 13. december 2012 vedtog Europa-Parlamentet en resolution om Svoboda, som har været besynderligt fraværende i de fleste vestlige mediers dækning af spørgsmålet:

	»Europa-Parlamentet udtrykker bekymring for den tiltagende nationalistiske stemning i Ukraine, som har ført til partiet Svobodas valg til det ukrainske parlament. Europa-Parlamentet minder om, at racistiske, antisemitiske og fremmedfjendske synspunkter er i modstrid med EU’s grundlæggende værdier og principper og appellerer til prodemokratiske partier i det ukrainske parlament om ikke at knytte bånd til, støtte eller indgå koalitioner med dette parti.«

	Hvornår, hvordan og med hvilken begrundelse har en regering, som omfatter dette parti, kunnet blive en værdig modtager af enorme mængder støtte fra EU? Det er sandt, at andre russiske forslag er mere problematiske. En formel vestlig anerkendelse af Ruslands ulovlige annektering af Krim er selvfølgelig udelukket. Vestlige politikere ved dog udmærket, at Rusland nu formelt har annekteret Krim, som kun vil kunne vindes tilbage gennem en krig mellem USA og Rusland. De fleste vestlige lande har trods alt heller aldrig anerkendt det tyrkiske Nordcypern eller Indiens annektering af Kashmir, men det kan kun få huske i dag.

	Hurtig handling

	Et andet russisk krav er, at Ukraine skal garantere, at landet hverken tilslutter sig NATO eller nogen militæralliance under russisk ledelse. Et sådant løfte er politisk vanskeligt at afgive for Vesten, men i moralsk og praktisk henseende bør det være yderst velkomment. USA og dets allierede har nu vist to gange (første gang i Georgien i 2008), at de ikke vil gå i krig i landene i det tidligere Sovjetunionen. At tilbyde Ukraine NATO-medlemskab er derfor den værste form for strategisk og moralsk uansvarlighed. I stedet for at styrke NATO rejser det tvivl om, hvorvidt alliancen vil kæmpe for at forsvare de eksisterende medlemmer.

	Der er derfor ingen alvorlige moralske eller politiske indvendinger til hinder for, at Vesten gør de fleste af Ruslands forslag til sin egne. Men vi bør gøre det snart. For hver uge, der går uden en løsning, stiger risikoen for, at de ukrainske nationalister og russiske militser vil komme i blodig konflikt. Hvis det sker, kan det føre til krig, global økonomisk krise, ydmygelse af Vesten, Ruslands isolation og forfald, og ødelæggelse af Ukraine.

© Anatol Lieven og Information

Oversat af Mads Frese

Anatol Lieven er professor ved War Studies Department på Kings College i London og seniorforsker ved New America Foundation. Han er forfatter til bogen ’Ukraine and Russia: A Fraternal Rivalry’

