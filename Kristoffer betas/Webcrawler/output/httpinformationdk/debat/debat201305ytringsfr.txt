Er ytringsfrihed nu en religion?
Mchangama’s debatfilm, der bærer den dramatiske titel ”Collission!” virker manipulerende, fordi der er en slående skævhed i de eksempler han præsenterer


 
	Umiddelbart ligner det en løjerlig anstrengelse for at vride de sidste dråber ud af den værdidebat om Islam og islamisme, der fulgte i kølvandet på 9/11 og karikaturkrisen i 00’erne. CEPOS-ideologen Jacob Mchangama står bag en nyligt offentliggjort debatfilm, hvori han forfægter synspunktet om at ytringsfriheden er truet. I introduktionen til filmen taler Mchangama om at kampen for ytringsfrihed har været hans kald siden karikatur-krisen. Det lyder religiøst, og det er også den fornemmelse man sidder tilbage med efter små tyve minutters bombardement med billeder af vrede muslimer, flagafbrændinger og blødende mænd på bårer – præsenteret som var de fældende beviser på at ytringsfriheden er hårdt trængt.

	Desværre er Mchangama’s indlæg en myte-booster, der spinder videre på forestillingen om at vestens frihedsværdier er truet på livet af vrede muslimer. Den efterlader en seer som mig med følelsen af, at vi danskere atter bliver forsøgt manipuleret og trukket rundt i manegen af en stærk ideologisk dagsorden.  Denne gang ser det ud til at de normative præmisser er farvet af forestillingen om et CEPOSland, hvor absolut grænsefrihed fører til lutter lyksalighed. En normativ præmis som selv de gamle græske filosoffer har stillet spørgsmålstegn ved, og en præmis moderne stater for længst har erfaret er en utopi.

	Selv i USA, som ofte fremhæves som ytringsfrihedens foregangsland, er ytringsfriheden ikke absolut.

	Forfatningens vide beskyttelse af ytringsfriheden betyder ikke, at den bliver fortolket på en måde der ser igennem fingre med ytringer der fremprovokerer vold, lovbrud eller kompromitterer nationale sikkerhedsinteresser. Og andre amerikanske love sætter grænser, fx lovgivningen omkring børnepornografi og reguleringer af reklamebranchen.

	Da jeg for nylig skulle søge om visum til USA i forbindelse med et gæsteforskerophold, skulle jeg i en standardformular ikke skrive under på, at jeg går ind for den absolutte ytringsfrihed, men derimod på, at jeg aldrig har krænket andres religionsfrihed. Så selv foregangslandet USA står for en balance, og ytringsfriheden er selv dér ikke hævet over andre hensyn.

	Til trods for utopien om den grænseløse frihed, så skal der ikke herske tvivl om at Mchangama har ret til at abonnere på den, og jeg har ret til at finde den mærkværdig. Og hvis enten jeg eller de der måtte være uenige i, hvad jeg skriver bliver bidt af en gal hund og begynder at true andre på livet, fordi vi tror det vil styrke vores sag, så har vi jo i et velfungerende retssamfund og et veludrustet politikorps til at skride ind. Og gudsketak og lov for det. Egentlig kunne jeg bare stoppe her for meget længere er problemstillingen i sin natur ikke.

	Ytringsfriheden tages som gidsel

	Grunden til, at jeg finder det nødvendigt at dvæle lidt ved sagen er, at vi i den hjemlige debat gang på gang har oplevet ytringsfrihedssagen blive taget til gidsel i et større emotionelt drama, der handler om at vi igen og igen skal bekræfte overfor hinanden, og overfor vores fjender, at vi ikke lader os kue.

	For nogle handler det nok mindre om ideologi og mere om at det ovenpå karikaturkrisen havde en terapeutisk virkning at blive ved med at bekræfte det indlysende: vi må sige hvad vi vil, og ikke acceptere vold, trusler eller drab. Men hver gang vi går i selvsving over ytringsfriheden og dermed taler konflikten op, går vi hen og styrker fjendebilledet hos dem vi ikke ynder at være enige med. I sådanne øjeblikke er der grund til at stoppe op og kigge indad. Fordi det virker som om ytringsfrihed er blevet til religion på samme måde som når religiøse er religiøse på den ubehagelige, absolutistiske, ja fundamentalistiske måde. Vi ender med aktivt at eskalere en konflikt, vi ret beset har en interesse i at afmontere. Selvom det eneste vi i grunden behøver, er at gøre som vi plejer, sige hvad vi vil og lade politiet og efterretningsorganisationerne gøre deres arbejde, hvis nogen bryder landets love eller pønser på det. Jeg tror vi er en del borgere, der efterhånden gerne vil have ytringsfriheden tilbage, for dens omdømme er ved at blive ruineret ved at blive brugt som verbal brosten i en ideologisk kampagne, der lanceres som ’Islam-kritik’. Så nej tak til at ytringsfrihed skal gøres lig med blåstemplingen af hadetale.

	Kollisioner

	Mchangama’s debatfilm, der bærer den dramatiske titel ”Collission!” virker manipulerende, fordi der er en slående skævhed i de eksempler han præsenterer. Der er intet forkert i at vise, hvordan voldstrusler fra muslimske rabiate har forhindret Kurt Vestergaard i at passe sit arbejde, og dermed nyde sin fulde frihed. Det forkerte – hvis man vil rejse en bred og neutral debat som man skulle tro CEPOS-tilhængere havde interesse i - består i at fortie den bredere tendens til selvcensur og frihedsbegrænsning, som rammer alle og enhver der har voldelige opponenter. Der er jo oplagte eksempler på ’sekulær’ knægtelse af ytringsfriheden – fx dødstruslerne mod Julian Assange, ophavsmanden bag Wikileaks – hvilke som regel er helt fraværende i ytringsfrihedsfundamentalisternes optegninger af trusselsbilledet.

	Hertil kommer, at ganske almindelige muslimer i vesten kvantitativt set betaler en højere pris for at være dem de er, end islam-kritikere – ikke mindst på baggrund af det skævvredne billede som indlæg som Mchangama’s giver. I 2012 rapporterede FBI i USA, at der har været en massiv stigning af hadeforbrydelser mod muslimer siden 2001 og at man de seneste år kan se et mønster mellem islam-bashing propaganda og den anti-muslimske vold mod tilfældige mennesker med ’muslimsk udseende’.

	Også i Danmark viser PET’s statistikker at hadeforbrydelser mod muslimer er et væsentligt problem. Forbrydelserne finder ikke sted i et vakuum, men kommer i forlængelse af organiseringen af anti-islam bevægelser, der stik mod alle fakta er sluppet afsted med at legitimere sig selv ud fra stråmandsargumentet om at Islam-kritik er et tabu i vesten. Hvis der er noget der i den grad fyldt debatsiderne i danske aviser siden Glistrup luftede sit ubehag over muhammedanerne, så er da Islam og muslimers forhold til deres tro.  

	For mig at se er det både unødigt dramatisk og unuanceret at beskrive de liberale værdier som truet af religion i eksistentielle termer, men vælger man alligevel den stil, så ville et mere balanceret indlæg vise den anden side af mønten også. For fundamentalistisk sekularisme kan virke på præcis samme intimiderende og frihedsbegrænsende måde som religion, når det er kritiserbart. Tag bare hvordan sekularismen historisk har fundet udtryk i Tyrkiet og Frankrig, hvor særforbud mod det religiøse i det offentlige rum har krænket religiøses frihedsrettigheder. Man behøver ikke engang at bevæge sige udenfor andedammen for at finde eksempler på lignende intolerance. Tag bare Netto, der med deres personalepolitik har signaleret, at medarbejdere med tørklæde helst skal gemmes af vejen i lagerlokalerne fremfor ved at sidde ved kasseapparatet.

	Både i Danmark og i USA har organiserede islamofober gjort hvad de kunne for at kapre ytringsfrihedsdagsorden efter 9/11. Derfor er det endnu vigtigere at forholde sig neutralt til spørgsmålet, hvis man gerne vil rejse en konstruktiv debat. Tror man virkelig på at ytringsfriheden er truet på livet, så er det i bedste fald en bredere tendens, og en bestræbelse på at blotlægge den ville ikke være så voldsomt diskriminatorisk i forhold til de mange sager, hvor folks friheder begrænses af trusler, uanset religion/ikke-religion og uanset hvilken religion. De tre sager Mchangama fremhæver i sin debatfilm handler alle om rabiate muslimer, og gør det derfor vanskeligt at skelne hans indlæg fra den koordinerede kampagne, der kommer fra ekstreme bevægelser som den amerikanske Tea Party's anti-Islamiske fløj og fra vores eget hjemlige cirkus under navnet Trykkefrihedsselskabet.

	Uhyrligheder der kommer fra disse kanter har alt for længe fået nærring fra ideologiske intellektuelle, der har svært ved at bevare det faktuelle, neutrale og videnskabelige blik. Desværre udøver mange mere nøgterne akademikere selvcensur overfor den debat. Den besværlige kritiske dialog erstattes med en afvæbnende hovedrysten bag de akademiske mure, måske fordi modspillet minder om ubehagelig propaganda og ikke fremstår som en debat man kan tage i fuld ædruelighed.

	Med sin debatfilm, rejser Mchangama spørgsmålet om, hvorvidt religiøse følelser bør have forrang for ytringsfrihed. Men selve dikotomien er falsk. At du enten har religiøse følelser, eller går ind for ytringsfrihed for andre end dig selv er ikke måden de fleste balancerede mennesker gør regnskabet op. De fleste religiøse mennesker rummer begge dele, så hold nu op med at relancere præmissen om at religiøsitet er omvendt proportionelt med moderne liberalisme. Desuden er det ikke religiøse følelser, der altid er problemet. Det er ikke kun folk med religiøse følelser, der synes at dem der krænker dem skal have en på kassen. Krigen mod Terror var for eksempel en krig lanceret som et forsvar for frihed, liberale følelser om man vil, og alle mulige i Afghanistan og Pakistan har siden fået en på kassen. Problemet er i bedste fald meget bredere: de fleste, der opfatter sig selv som en del af ’civilisationskampen’ vil sætte grænser på modpolens frihed.

	Ofte hører vi i den danske debat, at ytringsfriheden er under pres fra dem, der kalder på respekt for religiøse følelser. Men hvis vi ser nærmere på den hjemlige debat, hvem er det så der taler for at begrænse ytringsfriheden for at respektere religiøse følelser?

	Blasfemilovgivningen i Danmark var vel ikke designet og indført af radikale muslimer? Hertil kommer, at de der mest højlydt argumenterer for at sætte grænser jo er dem, der vil have begrænset Islamisters rettigheder, fx når Dansk Folkeparti hyler op omkring Hizb ut Tahrir og deres brug af offentlige lokaler. Det vil sige at både dem der taler højlydt for at annullere alle grænser for ytringsfriheden og dem, der taler højlydt imod faktisk deler båd, fordi de alle ser sig selv i aktiv kamp mod de radikale islamister.

	Det handler om at holde tungen lige i munden, når man skal afkode hvad Mchangama’s budskab bag filmen er. For der er den demokratiske debat om hvor de forskellige frihedsværdiers grænser går, og om vi er bedst tjent med eller uden en regulerende lovgivning i form af fx racisme- og blasfemiparagraffen. Det er en grundlæggende problemstilling i ethvert moderne retssamfund, at man skal definere balancen mellem forskellige friheds- og beskyttelsesrettigheder på den mest hensigtsmæssige måde, og her vil der altid være uenigheder. Mchangama og CEPOS vil have begge afskaffet og fred være med den mening. Men hvorvidt hadetale og opfordringer til vold også skal accepteres som en del at ytringsfriheden er diskuterbart, og spørgsmålet skal ikke affejes med udhulede slogans om, at vi har brug for Islam-kritik. Vi har historiske eksempler, for europæerne står Holocaust som det stærkeste, der viser, hvor galt det kan gå, når hadetale ikke reguleres. Problemet er at fuldkommen frihed ikke sikrer neutrale vilkår til alle parter, men som regel ender med at gå ud over samfundets svageste, og de i forvejen marginaliserede. Den herreløse samtale forudsætter at alle har lige magt, og det har de ikke.

	Det mærkværdige ved de ultraliberale stemmers indlæg i ytringsfrihedsdebatten er, at de fletter deres hjemlige juridiske modstand mod de to regulerende [Marker]paragraffer sammen med forestillingen om den globale civilisationskamp. Rabiate muslimers voldshandlinger bruges som ’beviset’ på at vestens centrale frihedsrettigheder er truet. Den ulogiske logik er derfor, at vi må markere overfor dem, at vi ikke lader os kue ved at fjerne lovgivningens begrænsninger. Problemet er også, at det langt fra er dokumenterbart, at politiske attentater begået af rabiate muslimer handler om lige netop ytringsfrihed – at det virkelig er det, at radikale muslimers kamp går imod. Forskningen siger jo noget andet: at det er opfattelsen af at være under angreb og blive ydmyget, der driver værket.

Læs Jacob Mchangamas svar her

Mona Kanwal Sheikh, Phd., Post doc. DIIS.

