Mere skidt end støv



 Forhenværende forsvarsminister Søren Gade (V) forsikrer nationen, at han sover roligt om natten. Det har han fået lidt mindre grund til, efter at Ekstra Bladet i går offentliggjorde en berømt lydoptagelse i den berygtede sag om, hvem der i 2007 lækkede oplysninger om Jægerkorpsets forestående aktion i Irak.
I en 17 minutter lang samtale bekræfter TV 2-reporter Rasmus Tantholdt over for daværende DR-dokumentarist Nils Giversen, at hans kilde til indslaget i TV 2 Nyhederne var Søren Gades tidligere spindoktor, Jacob Winther. Indholdet af samtalen er ligeså lidt overraskende, som det var forudsigeligt, at Jacob Winther i går ufortrødent bedyrede sin uskyld.
Samtalen er da heller ikke et bevis i sig selv — hverken for Winthers skyld og Gades eventuelle medskyld. Men der er tale om et så stærkt indicium, at Københavns Politi nu må genåbne sagen om den lækage, som ifølge Søren Gade var så alvorlig, at den bragte danske jægersoldater i livsfare.
»Det er gammelt støv og skidt, der bliver hvirvlet op igen,« sagde Søren Gade i går til Dagbladet Holstebro. Her må vi sige, at der er tale om betydeligt mere skidt end støv, og TV 2 står ikke uplettet tilbage. Tværtimod undergraver samtalen mellem de to journalister TV 2’s forsvar for den kildebeskyttelse, som retssagen mod Jacob Winther i 2010 faldt på.
»Jeg kan ikke se, hvad fanden jeg skulle have gjort anderledes, andet end selvfølgelig lade være med at drikke mig fuld og fortælle sådan nogle ting,« siger Rasmus Tantholdt blandt andet på båndet.
Netop, Tantholdt! For TV 2’s nyhedsdirektør Michael Dyrby har i Højesteret påberåbt sig — og fået medhold i — de højeste principper om kildebeskyttelsens ukrænkelighed. Men nu tyder alt på, at TV 2 i virkeligheden har holdt principperne op foran sig for at dække over deres egen principløse og promillepåvirkede omgang med beskyttelsen af de selvsamme kilder.
Det ser ikke godt ud. Hverken for den forhenværende forsvarsminister eller TV 2.

