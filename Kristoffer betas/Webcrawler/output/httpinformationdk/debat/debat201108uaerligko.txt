Uærlig kommunikation om sultindsamling
Landsindsamlingen til sultramte på Afrikas Horn skal bl.a. hjælpe Eritrea. Landet præges dog ikke af sult, men af fremgang. Selv om arrangørerne er blevet gjort opmærksomme på sagen, fortsætter den fejlagtige omtale


 Eritrea, som ligger på Afrikas Horn, er blandt de lande, som DR og TV 2 bruger som påskud til landindsamlingen lørdag den 27. august.
Ved første øjekast virker det som en naturlig beslutning, for det er velkendt, at der er tørke og hungersnød på Afrikas Horn. En hurtig screening viser dog, at Eritrea ifølge verdensbanken og finansmagasinet The Economist forventes at have verdens hurtigst voksende økonomi i 2011. FN melder ikke om hungersnød i Eritrea, og ifølge vejrudsigten regner det rigeligt dernede.
Som dansker og etnisk eritreaner med interesse for både dansk og international såvel som østafrikansk politik, kunne jeg ikke undgå at reagere oprørt over tv-indsamlingen. Især fordi jeg kender til Eritreas analyse af sultkatastrofen: Adskillige publiceringer på eritreansk tv og nyhedstjenester skildrer sultkatastrofen på Afrikas Horn som en kronisk sygdomstilstand, som Vestens indsamlinger er med til at fastfryse. Eritrea er derimod ifølge FN det eneste fastland syd for Sahara, som ser ud til at nå FN's 2015-mål.
Står på egne ben
Forklaringen kan ifølge Overseas Development Institutes nyligt publicerede rapport findes i en stærk nationalbevidst psyke og selvbevidsthed, som består af tro på egne evner, uafhængighed, partnerskaber på lige vilkår og en indgroet evne til at sikre holdbar udvikling, fødevaresikkerhed og uddannelse.
Den attitude genkendes af Christian Sørensen, som var Danidas landbrugsrådgiver i 1990'erne og frem til VK-regeringens sparerunde i 2002. Han skrev dengang følgende observationer: »Her var der modspil, udfordring, krav, stædighed og stolthed ikke så meget som en snert af tiggermentalitet. Og så var der ingen korruption. Men også fordi Eritrea havde en indgroet skepsis over for udenlandske hjælpeorganisationer. Man var bange for at blive afhængige af bistand.«
Dårlig branding
Da reklamerne for den kommende indsamling begyndte at rulle over tv-skærmene, ringede jeg til Eritreas ambassade i Skandinavien samt Eritreas velfærdsministerium og informationsministerium for at fortælle dem om den danske indsamling.
Reaktionerne var kort sagt, at de hverken havde hørt om, bedt om eller brug for pengene. Man var stærkt oprørt over, at landets navn blev brugt i relation til sult og hungersnød. Efter en intensiv og hårdt krævet genopbyggelse af landet, er man nemlig stolt over, at man nu havde garanteret en infrastruktur, som faciliterer fødevaresikkerhed i fremtiden.
Landet er i en fase med økonomisk vækst, hvor turisme og investering i den eksplosivt voksende mineindustri er i fokus. Det hjælper ikke just Eritrea at blive sat i forbindelse med det stereotype afrikabillede med hungersnød og sult.
Nationbrandingseksperten Simon Anholt bekræfter, at koncert- og tv-indsamlings konceptet er med til at fastfryse de negative stereotyper i Afrika. Det mindsker de afrikanske landes evne til tiltrække især investorer og turister, og i sidste ende påvirker det eksporten og betalingsbalancen. En ond spiral så at sige.
Reklamerne fortsætter
Man kan derfor undre sig over, hvordan danskernes indsamling skal hjælpe Eritrea, og hvorfor landet ikke tages ud af reklamerne for indsamlingen.
Én ting er sikkert: Årsagen er ikke, at arrangørerne ikke er blevet gjort opmærksom på fejlen. Repræsentanter for Eritreas ambassade i Skandinavien har været ude med skarp kritik. Alligevel fortsætter omtalen af landet som nødlidende.
Steen M. Andersen, generalsekretær i UNICEF, som er vært for tv-indsamlingen, indrømmer ganske vist, at der i Eritreas tilfælde ikke er brug for nødhjælp. Man har imidlertid inkluderet Eritrea for at være på den sikre side, hvis det nu skulle udvikle sig i en kedelig retning, lyder hans forklaring.
Begrundelsen for, at danskerne skal punge ud lørdag den 27. august, er altså fortsat, at den usædvanligt store hungersnødskatastrofe på Afrikas Horn, hvor millioner af mennesker i Somalia, Etiopien, Kenya, Eritrea og Djibuti kræver hurtig nødhjælp.
Ingen steder meddeler man, at der i nogle landes tilfælde er tale om indsamling til forebyggende nødhjælp, og at man alene laver indsatsen i tilfælde af, at »de, som ikke har brug for nødhjælp, pludselig får brug det«.
Man opretholder dermed billedet af, at man er i færd med en klassisk nødhjælpsindsamling til mennesker, som er i nød, og som ikke via de almindelige hjælpekanaler kan få tilstrækkelig hjælp.
Derfor er det på sin plads at spørge, om tv-indsamlingen er blevet kommunikeret klart. Hvordan skal danskerne vide, hvad pengene går til, når et af de annoncerede modtagerlande ikke engang ved det?
 
Senai Solommon er aktiv i Eritreansk netværk for fred og udvikling

