Hvorfor en fjerdedel?
Målsætningen er, at den næste generation skal være den bedst uddannede. Hver fjerde skal på universitetet, men kan det ske uden omkostninger? På mit økonomistudie løser vi matematikopgaver, som man for 40 år siden allerede kunne klare i gymnasiet


 
	Du har nok hørt det. Det fylder Tv-nyhedernes sendeflader og avisernes spalter. Debattørerne debatterer det og politikerne lover handling og nedsætter store kommissioner, der skal finde ud af, hvordan det kan lade sig gøre. Budskabet har sågar fundet sin vej til statsministerens nytårstale: Den næste generation skal være den bedst uddannede nogensinde. Politikernes målsætning er, at 25 pct. af en ungdomsårgang skal gennemføre en lang videregående uddannelse i 2020.

	Flere end nogensinde tidligere skal uddanne sig til morgendagens samfund, og som barn af de tidlige 90’ere kan jeg meddele, at vi er godt på vej. Mine gymnasiekammerater og jeg er for længst væltet ind på universiteterne i de større byer. I disse år bidrager min generation til et uddannelsesmæssigt kvantespring. I 1992 havde fire pct. af vores forældre, de dengang 25-34-årige, en lang videregående uddannelse. Blandt nutidens småbørnsforældre er det tilsvarende tal 11,1 pct., og vi er endnu flere i næste række. I 2012 blev der optaget 28.467 studerende på bacheloruddannelserne ved landets universiteter. Til sammenligning kommer de optagne fra ungdomsårgange, der typisk tæller 70.000 mennesker i alt.

	Opgaver fra 70’erne

	Det kraftigt øgede optag er stort set ikke gået et eneste studie forbi. På næsten alle studier bugner forelæsningssalene, hvilket vi som studerende på mange måder kan glæde os over. De store optag betyder flere penge til universiteterne, penge der kan bruges på forskere, styrkelse af studiemiljøet og mere undervisning. En stor del af undervisningen består af øvelsestimer, hvor man gennemgår opgaver med relevans for pensum. Mange forelæsere ynder at genbruge gamle eksamensopgaver i øvelsestimer. Det er der i sig selv ikke det store problem i. Opgaverne er som regel gennemtænkte, relevante for pensum og giver et stort udbytte, hvis man giver dem den tid, de kræver.

	På mit eget studie, økonomi på Københavns Universitet, har jeg sidste semester fulgt et af de matematisk tungere valgfag. Her blev gamle eksamensopgaver også anvendt i undervisningen, men en del af dem var ikke fra tidligere eksamener i faget. Nogle af dem kom derimod fra de obligatoriske matematikfag på økonomi i 1980’erne. Andre opgaver var endda fra studentereksamener i matematik i 1970’erne. I dag kræver det, at man har bestået matematik på højeste niveau i gymnasiet, for at blive optaget på økonomistudiet. Jeg finder det tankevækkende, at det pensum, som jeg møder på universitetet i dag, var obligatorisk i gymnasiet for 40 år siden.

	Et regnearks begrænsninger

	På det seneste har uddannelsesdebatten gået på, hvor hurtigt vi kan få flest muligt igennem med en kandidateksamen i hånden. Regeringen ønsker, at hver fjerde skal tage en universitetsuddannelse på normeret tid og gerne hurtigere. Jeg kan på mange måder forstå, at man har den målsætning. Den er let at definere, og man kan følge op på den i et regneark. Men desværre kan man ikke gøre alt op i et regneark. Det kan bruges til at sammenligne andelen af akademikere i 1992 med 2012, men det kan ikke fortælle os så forfærdeligt meget om, hvordan kvaliteten af akademikerne har udviklet sig i samme periode.

	Politikernes målsætning ligner en succeshistorie i regnearket, men har de glemt kvaliteten? Vi er på et kvart århundred ved at femdoble andelen af akademikere, men hvorfor? Får vi den bedst uddannede generation af, at hver fjerde læser på universitetet, hvis vi løbende sænker den faglige kvalitet for at opnå, at en lettere vilkårligt sat andel får en embedseksamen? I stedet for at diskutere hvor mange hvor hurtigt, så burde vi måske snarere spørge os selv hvorfor.

Mads Rahbek Jørgensen studerer økonomi på 4. semester på Københavns Universitet

