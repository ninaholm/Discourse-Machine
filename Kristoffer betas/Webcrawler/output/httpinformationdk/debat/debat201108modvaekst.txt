Modvækst er omstilling til fremtiden
Vækst ses som løsningen på alle Danmarks udfordringer. Men faktisk medvirker vækst til langt de fleste af vores problemer  lige fra fysisk nedslidning og psykiske sygdomme til klimaforandringer. Vækstkritik er derfor ikke udtryk for nostalgi. Det er vækstsamfundet, der er tilbageskuende
Hver gang mikrofonerne kommer forbi, er der et ord Helle og Villy altid husker at sige: vækst.


 Uanset om Danmarks statsminister hedder Thorning-Schmidt eller Løkke Rasmussen efter valget er ét sikkert: Alle sejl vil blive sat for at genoplive det hensygnende vækstsamfund.
Men vækstpolitik er både udsigtsløs og meningsløs. Der er behov for en ny politisk dagsorden.
Årtierne efter Anden Verdenskrig var præget af velfærdsstatens opbygning. Tankegangen var, at velstand var et middel til at afskaffe fattigdom. Efterhånden som målet blev nået, ville vækst blive overflødig.
Udviklingen var forankret i en vision om at skabe et rigt samfund med fri tid, demokrati og velfærd. Det indebar, at vækst fik mindre betydning, i takt med at rigdommen steg. Det ville i stigende grad blive ikkeøkonomiske forhold, der kom til at sætte dagsordenen for samfundsudviklingen.
Det var dette projekt, der kendetegnede efterkrigstidens arbejderbevægelse og socialdemokrati og i forlængelse heraf tidens politiske konsensus.
Velfærdsstaten nåede sit højdepunkt i 1970'erne. 1968-oprøret og nye sociale bevægelser satte emner som køn, miljø, demokrati og seksualitet øverst på den politiske dagsorden. Tidens fokus på ikkeøkonomiske emner og de tilhørende kritikker af vækstsamfundet var en praktisk realisering af de politiske muligheder i tiden efter fattigdommen.
Velfærd på hovedet
Siden 1980'erne har vi dog været vidner til en samfundsmæssig kursændring, hvor tingene er vendt aldeles på hovedet, selv om rigdommen er fortsat med at vokse.
Det farvel til fattigdommen, der blev varslet i 1970'erne, blev ikke virkeliggjort. Samfundet er gennem de seneste 30 år på ny blevet viklet ind i fattigdommens problematik nu på meget mere subtile og indtrængende måder. Overgangen til det nyliberale forbrugssamfund har medført, at vækst er blevet det styrende princip for alle samfundets centrale aktører.
Væksten skaber nye former for knaphed, og forbrugets kulturelle dimensioner i form af tegn og status gør det ubegrænset. Vækstdagsordenen er blevet permanent, og faldende forbrug er en alarmerende social tilstand. Det gælder ikke mindst, når vi taler om det offentlige forbrug, dvs. 'velfærden'. I forbrugssamfundet opfattes velfærd som størrelsen af det offentlige forbrug.
Nyliberalismen indebærer samtidig markedsgørelse af hele samfundslivet med staten som en afgørende faktor. Frem for at staten, som i efterkrigstiden, opfattes som en institution, der skal fremme demokrati og velfærd, betragtes den i stadig højere grad som en institution, der skal styrke markedet og fremme væksten.
Og det essentielle ved det nyliberale forbrugssamfund er, at det ikke kun er en udvikling, som borgerlige kræfter fremmer. I 1990'erne kom Socialdemokraterne med på vognen, og i de senere år er også SF blevet en del af denne tendens.
Alt underordnes væksten
S og SF's Fair Løsning bygger på »en klar erkendelse af, at den offentlige sektor bidrager til privat vækst, samt at den offentlige sektor har et ansvar for at fremme privat vækst«. Oppositionens altoverskyggende mål er at skabe vækst.
I 2020-planen har oppositionens værdier, som historisk set holdt vækststrategien i skak og pegede på alternativer, fået nye roller som løftestænger for den uendelige vækst.
Miljø og klima skal skabe grøn vækst og styrke Danmarks konkurrenceevne og internationale position. Kollektiv transport og grøn byplanlægning skal styrke de danske byers brands og konkurrenceevne. Udsatte grupper skal integreres og uddannes, så de kan træde ind i vækstmøllen. Forskningen skal kommercialiseres for at få mere gang i økonomien. Sundhedsvæsnet skal forhindre nedslidning og den deraf følgende afkortning af arbejdslivet. Demokratiet skal styrkes, for at alle borgere tager ansvar for at arbejde mere og yder deres ypperste til at holde vækstlokomotivet kørende.
Den politiske konsensus er altså vendt helt på hovedet i løbet af få årtier. Vækst er i dag kun et skridt på en vej uden ende, og alle politiske værdier er underordnet væksten.
Med et nyt parlamentarisk flertal ledet af S og SF vil vi sandsynligvis opleve, at væksten kommer op i højere omdrejninger. Den socialdemokratiske politik er mere vækstfremmende, og venstrefløjen er bedre til at mobilisere brede befolkningsgrupper, hvilket også giver sig udslag i en højere vækst.
Men vækst løser ingen problemer. Det er væksten, der er problemet.
Ingen vækstfremtid
Selv om venstrefløjen er bedst til at skabe vækst, er det et alment vilkår, at det konstant bliver sværere og mere usikkert at opnå vækst. Der har været en tyngende tendens til faldende vækst fra 1960'erne, hvor væksten var på omkring 5 pct. om året, til det indeværende århundred, hvor væksten i gennemsnit har været på under 1 pct. om året.
Væksten indebærer nedslidning. Ikke alene af naturlige, men også menneskelige og sociale ressourcer, så det bliver simpelthen i stigende grad vanskeligt at presse citronen yderligere.
Der er isoleret set ikke grænser for forbruget, men for det store flertal af befolkningen kommer forbruget ikke ud af den blå luft. Det forudsætter, at der arbejdes mere og/eller hårdere. Derfor stagnerer forbruget i takt med, at folk oplever grænser i arbejdslivet. Brede grupper oplever fysisk, psykisk og social nedslidning i forbindelse med arbejdet. Der er en omfattende modstand mod at arbejde mere eller hårdere, hvilket modstanden mod afskaffelse af efterlønnen symboliserer.
Globaliseringen og klimaforandringerne har også gjort spørgsmål om overforbrug og bæredygtighed bredt aktuelle igen. Vækstkritikken er i dag ofte individuel og uartikuleret, men den reflekterer fælles livsvilkår og erfaringer, der også finder mere systematiske udtryk i de netværksbaserede globaliserings- og klimabevægelser. Derfor bliver det bestemt ikke let at mobilisere befolkningen til endnu en forestilling i det uendelige vækstcirkus.
Økonomisk ubæredygtig
I de seneste 30 år har det faktisk kun været muligt at skabe vækst gennem bobler og bestikkelse. De omfattende dereguleringer af den finansielle sektor har skabt en fatal bobleøkonomi med en enorm usikkerhed, hvilket den aktuelle krise leverer talrige beviser på.
Bestikkelse i form af skattelettelser og meget lave renter har også på kort sigt hævet væksten, men indebærer samtidig, at systemets ubalancer vokser på grund af eskalerende privat og offentlig gæld.
Vækstsamfundet er derfor ikke kun økologisk og menneskeligt ubæredygtigt, men også økonomisk ubæredygtigt. I de seneste måneder har krisetegnene hobet sig op igen efter historiens korteste opsving i 2010. En fremtid i vækstens billede vil byde på tiltagende kriser og modstand.
Når vi advokerer for et opgør med vækstsamfundet, er det altså ikke et udtryk for nostalgi. Vi ønsker os bestemt ikke tilbage til hverken fattigdommen, velfærdsstaten eller 1970'erne. Vækstsamfundet forfalder, og det er derfor vækstdagsordenen, der er tilbageskuende.
Vi ser opgøret med vækstdagsordenen som påtrængende i lyset af den aktuelle situation og fremtidsudsigterne. Et sådant opgør vil også skabe rum for et nyt og progressivt fokus på demokrati, bæredygtighed og det gode liv. Modvækst er i realiteten udtryk for modernisering og økonomisk ansvarlighed. Modvækst er første skridt i omstillingen til fremtiden.
Kristine Holten-Andersen er arkitekt Peter Nielsen er lektor i økonomi og politik på RUC Begge bidrager til bogen 'Modvækst Omstilling til fremtiden', der udkommer i dag på forlaget Hovedland

