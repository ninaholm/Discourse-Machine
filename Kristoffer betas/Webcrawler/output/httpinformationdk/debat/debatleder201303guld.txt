Efter guldbrylluppet



 Et af de mest ikoniske billeder af forholdet mellem Tyskland og Frankrig er fra 1982. Den lille socialistiske præsident François Mitterrand rakte hånden ud og greb den langt større Helmuth Kohls næve. De står hånd i hånd foran mindesmærket i Verdun, hvor 800.000 soldater mistede livet i 1916. Men der skulle endnu en morderisk krig til, før de to stormagter skabte den akse, der kom til at lede det kommende EU, da Charles de Gaulle rakte hånden ud imod Konrad Adenauer i 1963.
Siden har det ene umage par efter det andet udgjort aksen. Også finanspagten, der efter krisen og med drastiske krav til de 27 EU-landes budgetter blev skabt hånd i hånd af endnu et umage fransk-tysk par: Merkel og Sarkozy.
Men mens forholdet i lang tid udgjorde en central drivkraft for produktion og vækst, er det nu blevet omdrejningspunkt for en enorm skævhed mellem nord og syd. De sydlige lande glider længere og længere ned i recession med eksplosivt voksende arbejdsløshed. Skønt Sarkozy længe skrydede med, at han kørte parløb med Tyskland og fulgte dets strenge økonomiske politik, står det nu klart, at Frankrig ikke kan leve op til de krav, landet selv har været med til at sætte. Den socialistiske præsident, François Hollande, måtte – godt et år efter sin magtovertagelse – opgive sit løfte om at bringe underskuddet ned under tre pct. af BNP, hvilket heller ikke Sarkozy kunne indfri.
Samtidig går det ikke ligefrem glimrende med de franske socialisters alternativ til Merkels spareplaner. Ayrault-regeringens forsøg på at opretholde forbruget ved at undgå nedskæringer samt skatter, der rammer middelklassen, er ikke blevet mødt af tillid fra erhvervslivet. Et kejtet forsøg på en høj millionærskat skabte blot skepsis, mens et forslag om at opbløde det traditionelt så stive franske arbejdsmarked sendte fagforeningerne op i det røde felt og Hollande tilsvarende i sort. Opgaven bliver ikke nemmere af, at selve ideen om vækst problematiseres med de grønne i regering; når ministeren for ’produktiv genopbygning’ prøver at sparke gang i klassisk bilproduktion trækker de grønne i modsat retning.
En politisk iagttager fra Le Figaro konstaterer så, at det fransk-tyske parløb ganske enkelt er ved at gå i opløsning. Forholdet er ikke fjendtligt, men efter de voldsomme historiske følelser bliver det stadig mere tydeligt, hvor forskellige de to lande er. Og eftersom de rent faktisk er gået hver sin vej, har de nu overladt børnene – de øvrige EU-lande – til Overformynderiet.
Problemet er så snarere, at Tyskland efterhånden er distanceret fra alt og alle. Hollande lagde som nyindsat præsident i 2012 optimistisk ud med at gøre sine hoser grønne hos Italien og Spanien, der stadig er interesserede i alliancer for at slække på finanspagtens krav. Tidligere Merkel-bejlere som Finland og Holland begynder efterhånden som deres økonomier går i stå, at blive lydhørige over for ideen om ikke udelukkende at spare sig ud af krisen. Danmark synes at være et af de eneste lande, der ufortrødent og med socialdemokratisk snusfornuft, sparer sig frem mod finanspagtens krav. Nu med nærmest karrikeret jagt på de svageste i samfundet.
Imens vokser det, der altid er det farligste i Europa. Det vokser i bogstaveligste forstand i de arbejdsløses rækker. Det vokser, når man begynder at tale om, at der kun er én kage – og ikke nok til alle. Det vokser, når nogen – om det er snyltere, arabere, kinesere eller polakker – fylder for meget, Det vokser, når man begynder at tænke på, at man burde lukke grænser for at holde fremmede ude eller produktionen inde. I Frankrig vokser Marine Le Pens popularitet, i Danmark styrkes Dansk Folkeparti, og i Italien har man i bogstaveligste forstand efter sidste valg hentet komikere ind og lammet den politiske handlekraft.
Man må håbe, at Merkel snart opdager, at finanspagtens krav er på vej til at føre Europa ud i et nyt populistisk mørke med indbygget EU-had. Ved topmødet i sidste uge sendte hun for første gang bedende blikke mod den familie, hun er ved at miste. Hun indrømmede i en konkluderende bemærkning, at sparepolitik ikke er nok. Europa har brug for, at Tyskland rækker hånden ud, denne gang ikke kun mod Frankrig. Men mod alle de EU-borgere, der i angst for fremtiden er ved at blive til en ny tikkende bombe under Europa.

