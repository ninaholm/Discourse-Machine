Gratis kulturmøde
LEDER


 ’Samtale’ stod der overalt under Kulturmødet 2015 på Mors. Og samtalen stortrivedes under paneldebatter, der blev krydret med fællessang, dans, poesi og gadekunst – og en strandoase bygget af europaller. I den bagende sol kom festivalpladsen ved elværket i Nykøbing Mors til at syde, og den kåde stemning kunne ikke engang ødelægges af politifolkenes maskingeværer, der vogtede over Flemming Rose i en ytringsfrihedsdebat med sandalklædte tilhørere: Kulturmødet var demokratiet for fuld udblæsning.
Hovedemnet blev den geografiske skævvridning af kulturen. Den nye kulturminister Bertel Haarder (V) kom med et løfte: »På længere sigt aftrapper vi i København og optrapper i resten af landet,« sagde kulturministeren – uden dog at komme med noget mere konkret end et Grundtvig-citat fra en svunden højskoletid. Det var gratis ministerleflen for folket.
Hovedstadens kultur var dog bedre repræsenteret i år. Fra Det Kongelige Teater dukkede alle tre kunstneriske chefer op sammen med teaterchef Morten Hesseldahl – til en debat, der var så populær, at døren blev lukket for mange.
Samtalen kom dog til kort. Per Bech Jensen fra Odinteatret opfordrede ydmygt Det Kongelige Teater til hvert år at invitere landets teaterledere til et møde, så alle kunne udveksle ideer. Men operachef Sven Müller reagerede forskrækket ved at sige, at han slet ikke havde overvejet, om det nu også var hans ansvar – og han kunne hverken love eller udelukke, at han ville invitere landets øvrige musikdramatikchefer til dialog. Så meget for den samarbejdsvilje.
’48 timer’ er Kulturmødet 2015’s slogan. Men mange tog hjem efter et døgn. Arrangørerne må vist indse, at kulturfolk hverken har tid eller råd til at være væk i to dage – og at kunstnere og kulturstuderende ikke har råd til rejsen – mon ikke kulturmødets fondspenge ville være givet godt ud her?
Samtidig burde ingen få mere end én debats taletid – Morten Messerschmidt (DF) deltog uforklarligt i mindst fem debatter. Desuden var kvinderne i undertal.
Hvis kulturmødets arrangører ikke foretager en skarpere prioritering næste år, vil det antagelig knibe med at få folk til at drage til Mors for at høre kulturpointer om hovedstad og provins. Og om samtale.amc

