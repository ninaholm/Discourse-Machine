Sekularisering af sekulariseringen
Humanistisk Samfund tror ikke. Til gengæld tror de, at alle vi andre tror. Den bemærkelsesværdige konklusion er, at det er Humanistisk Samfund, der tror på Folkekirkens sakramenter, langt mere end det er medlemmerne af Folkekirken selv


For nylig blev den første person i Danmark begravet ved et ritual afholdt i regi af Humanistisk Samfund, der bl.a. er kommet til verden for at skabe alternative, ikke-religiøse ritualer for navngivning, ægteskabsstiftelse og begravelse – dvs. uden Folkekirkens teistiske hokus-pokus. Ifølge samfundets hjemmeside står det for »opbygning af et mere menneskevenligt samfund gennem en etik, som er baseret på menneskelige og andre naturlige værdier«. Hos Humanistisk Samfund fremhæves det menneskeligt-naturlige, mens transcendens, uendelighed, ånd smides på porten. Jordpåkas-telsen kunne egentlig passende ske til ordene: »Jord har du altid været, og mere skal du ikke sætte næsen op efter.«Folkekirken kom førstTanken om at kunne blive begravet i en forening, hvor man ikke behøver tro på overnaturlige forklaringer, er selvfølgelig sympatisk. Spørgsmålet er bare, om denne forening ikke allerede findes – nemlig Folkekirken? Er det ikke et underligt overkill at hævde, at Folkekirken skulle være befolket af væsner, der rent faktisk, bogstaveligt og subjektivt tror på, at verden blev skabt på seks dage, at Jesus genopstod fra de døde, og at buske kan tale? Er Folkekirken i dag ikke netop blevet reduceret til et serviceorgan, hvor vi kan få ordnet nogle ting, der ikke kan varetages andre steder i det store markedsapparat?Vi betaler kirkeskat og får derved adgang til orgelmusik ved bryllupper, et tørt håndklæde og lidt tempereret vand ved barnedåb og en graver til vores begravelse. Folkekirken er i dag sekulariseret – den opretholder de gamle ritualer og tilfører dem lidt åndfuld tale, men kun fordi, at det er sådan, vi forestiller os, det må være. Ikke fordi, vi har indsigt i forkyndelsen, eller fordi vores religiøse inderlighed står på spil. Folkekirken fungerer således som en instans, der tror på vores vegne – så vi ikke selv behøver. Den står dér og tror, og en gang imellem, f.eks. til jul, tjekker vi lige, om den stadig gør det. Vi foretager næsten en form for revision, »bliver der troet her – ja, det gør der«, og så er det hjem til flæskestegen.Niels Bohrs hesteskoNiels Bohr blev engang spurgt, hvorfor han havde en hestesko hængende over døren på sit sommerhus. Han kunne som verdensberømt videnskabsmand da umuligt tro på, at det skulle beskytte huset mod ulykke. Bohr svarede, at han selvfølgelig ikke troede på det, men tilføjede så, at han havde hørt, at det virkede, selvom man ikke troede på det. Er det ikke sådan, Folkekirken fungerer i dag? Dens mange ritualer og snak er bygget op omkring et sæt religiøse dogmer, som ingen rigtig længere tror på. Men de virker alligevel. Det er en udmærket, stilfærdig ordning, at vi kan blive lagt til hvile af en mand i lang kjole (eller en kvinde, herregud), der fortæller os en skrøne fra de varme lande.At forsage DjævelenHumanistisk Samfund kan således betragtes som en sekularisering af sekulariseringen. Man forsøger at fjerne det overflødige åndelige fedt fra en institution, der allerede kun benyttes til netop de ritualer, hvor vi simpelthen har brug for en ramme, der på en sikker og velprøvet måde behandler både det højtidelige, det glædelige og det tragiske.Sekulariseringen af denne sekulariserede religiøsitet har en bemærkelsesværdig bagside: Ligesom minus gange minus giver plus, er det som om, Humanistisk Samfund med sin afkristning af sakramenterne faktisk ender med at bekræfte en langt mere bogstavelig metafysik, end vi ellers havde vænnet os til. Det er næsten, som om Humanistisk Samfund forestiller sig, at den forælder, der står ved døbefonten, rent faktisk finder det nødvendigt at forsage Djævelen og alle hans gerninger på vegne af sit barn. Som om der var en rød bussemand, der kunne springe frem og sige bøh, hvis man ikke lige havde det med forsagelsen på plads.Humanistisk Samfund tror, at Folkekirkens subjekter tror. At Folkekirkens subjekter er inderlige og oprigtige. Den bemærkelsesværdige konklusion må være, at det er Humanistisk Samfund, der tror på Folkekirkens sakramenter, langt mere end det er medlemmerne af Folkekirken selv.Endelighedens metafysikSekulariseringen af sekulariseringen betyder to ting. Det betyder for det første, at Folkekirken – som allerede var sekulær – genoplives i en mærkelig bogstavelig form. Og det betyder for det andet, at Humanistisk Samfund, på denne baggrund, kommer til at fremstå som et sørgeligt alternativ. Vi kan vælge mellem at tro på røde bussemænd, og at man kan gå på vandet på den ene side, eller at være seriøse og skrive under på en ’naturlig’ ateisme uden et gran af transcendens, uden andet end jord og endelighed hele vejen igennem på den anden side. Enten religiøs forvildelse eller flade, naturlige værdier. To udgaver af dårlig metafysik – nu kan du vælge: Bliv i kirken og du vil fortryde det; forlad den, og du vil også fortryde det.Ideen om at fratrække det sidste gran af uendelighed fra Folkekirken er i sidste ende at forstå som en passiv overgivelse. Vi kan kun tænke det uendelige som en karikatur. Vi kan ikke tænke menneskets kapacitet for det uendelige positivt eller kreativt, så vi nøjes med at trække fra – bevæge os mod nul. Endelighedens metafysik. Tilbage bliver et »tobenet dyr uden fjer, hvis charme ikke er åbenbar«, for at citere den franske filosof Alain Badiou.
