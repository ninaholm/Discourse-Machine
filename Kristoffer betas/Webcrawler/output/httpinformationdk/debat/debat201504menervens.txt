Mener Venstre, at vi er et taberland?
Gennem fantasifulde regnestykker kan Venstre godt finde ud af at fortælle os, hvad problemet er: 454.215 kroner. Men lige så snart løsningerne skal findes, og det bare gør lidt ondt, klapper de i som en østers


 I tirsdags slyngede Dansk Arbejdsgiverforenings formand, Jørn Neergaard, sig op på den store retoriske klinge. »Danmark fremstår som et taberland«, lød det. En bombastisk udmelding fra arbejdsgiverformanden, som sender tankerne sydpå til lande præget af korruption og socialt armod.
Ifølge Jørn Neergaard er vi et taberland, fordi vi passer for godt på vores socialt udsatte. Hans skarpe udfald kom i forbindelse med, at han svingede den store kniv over førtidspensionisterne og kontanthjælpsmodtagerne: Deres ydelser skal sættes markant ned, lod han forstå.
Det er efterhånden blevet et mønster, at de velstillede sparker nedad. Selv om arbejdsgiverne høster de store gevinster, er det åbenbart de svageste i samfundet, der skal bøde for finanskrisens konsekvenser og holde for. Formanden taler selvfølgelig på vegne af en snæver velbjærget kreds – det er derimod mere interessant, i hvor høj grad Venstre deler opfattelsen hos deres liberale venner i DA.
Venstres næstformand, Kristian Jensen, erklærede sig enig i DA’s bestræbelse på, at »gevinsten ved at komme i arbejde skal være større«. Det vidste vi godt i forvejen. Hvordan det konkret skal ske, ville han dog ikke svare på – også selv om DA havde fremlagt et stort katalog med muligheder.
Konkrete svar, tak
Jeg vil gerne rose DA for at være konkrete. De vil skære 4.000 kroner hver måned i førtidspensionen og sætte kontanthjælpen for forsørgere ned med knap 1.000 kroner om måneden. Det er mange penge, når man har et barn, der skal have de samme muligheder som vennerne i skolen. Men det er rart, at vi endelig kan få nogle konkrete svar fra dele af den borgerlige lejr.
Gennem fantasifulde regnestykker kan Venstre godt finde ud af at fortælle os, hvad problemet er: 454.215 kroner. Men lige så snart løsningerne skal findes, og det bare gør lidt ondt, klapper de i som en østers. Venstre skylder svar på, hvor meget de vil skære i ydelserne til vores socialt udsatte. De skylder svar på, om det er børnefamilierne, hvor mor eller far er på kontanthjælp, der står for skud. Ja, kort og godt skylder Venstre svar på, om de også mener, at Danmark fremstår som et taberland.
Jonas Dahl, gruppeformand, SF

