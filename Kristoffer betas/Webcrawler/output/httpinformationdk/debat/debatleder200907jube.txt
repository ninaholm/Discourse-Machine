Jubel over fjumreår



 I de seneste dage  har medierne været fyldt med glade historier om voldsomme stigninger i ansøgertallene til landets universiteter. I pressemeddelelser jubler universiteterne, og de forsøger at overgå hinanden i høje procentsatser. På Syddansk Universitet er fremgangen på 22 procent. 37,7 procent flere søger Aarhus Universitet, og Københavns Universitet kunne i deres pressemeddelelse trumfe med en stigning på hele 49 procent i forhold til 2008.
At flere unge søger  ind, er selvsagt positivt  - men det er sandelig også forventeligt. 2008 var et skandaleår for de videregående uddannelser, og selvom universiteterne og medierne desperat forsøger at forklare den procentvis høje stigning med den allestedsnærværende finanskrise, så er den primære årsag noget så kedeligt som en teknikalitet. Sidste år indførte regeringen nye og skærpede adgangskrav til universiteterne. Det betød, at mange havde en studentereksamen, der ikke kunne bruges til at komme ind på drømmeuddannelsen. Siden har de uheldige unge brugt et fjumreår på at læse matematik på B-niveau, spansk på C-niveau, eller hvad man nu måtte mangle for at tilfredsstille de ofte spøjst udvalgte adgangskrav.
2008 var med andre ord et undtagelsesår, hvor mange af de nyuddannede studenter reelt ikke havde mulighed for at søge ind, hvilket resulterede i et markant fald i ansøger- og optagelsestallene. Set i det lys er de flotte stigninger på 22, 37 og 49 procent mindre imponerende. Det er alt andet lige lettere at præstere en procentvis høj stigning, når udgangspunktet er elendigt.
Hvis man vil vurdere  årets ansøgertal på en meningsfuld måde, skal man i stedet kigge på 2007, som var det sidste år før optagelsesskandalen i 2008. Gør man det, har Syddansk Universitet pludselig en tilbagegang, mens Københavns Universitets fremgang på 49 procent bliver til 14 procent. Alt i alt forventes det dog, at der er flere ansøgere i 2009, end der var i 2007. Det samlede tal vil formentlig kunne læses i en glad pressemeddelelse fra Videnskabsministeren en af de nærmeste dage. At der trods alt er tale om en - formentlig  behersket - stigning siden 2007, er imidlertid også forventeligt. Dels må man generelt regne med en naturlig vækst nu, hvor Danmark skal være et vidensamfund, og 50 procent af en ungdomsårgang skal have en videregående uddannelse i 2015. Dels snød man altså sidste år store dele af den nye studenterårgang ved at fratage de unge muligheden for at komme ind på den ønskede videregående uddannelse. Den gruppe af unge - som i øvrigt er blevet døbt 'skraldespandsårgangen,' fordi den blev forsøgskanin i en rodet, ny gymnasiereform, som tilmed ikke var tilpasset optagelseskravene på de videregående udannelser - må nødvendigvis forventes at søge ind i år. Det, som medierne og universiteterne for tiden jubler over, er med andre ord den logiske følge af et statsligt indført fjumreår.

