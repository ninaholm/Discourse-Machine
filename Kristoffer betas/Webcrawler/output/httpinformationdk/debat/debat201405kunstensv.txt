Kunsten ikke at svare – men sværte
Udenomssvar har længe været en yndet disciplin på Christiansborg. Snart går vi ind i næste fase: Tilsværtning af modstanderen


 
	Da regeringen forleden fremlagde sit udspil til en reform af beskæftigelsessystemet, undrede mange politiske iagttagere og oppositionspolitikere sig: Var det et oplæg til valgkamp? Udspillet var rødere og mere fagforeningsvenligt end ventet, og med maksimalt halvandet år til næste folketingsvalg er en lang række folketingspolitikere allerede begyndt at samle frivillige til at forberede deres valgkamp. For valgkampen er begyndt.

	Det betyder også, at både vælgere og medier i højere grad vil blive udsat for politikernes retoriske tricks. Udenomssnak har alle dage hørt til blandt politikeres spidskompetencer, men når valgkampen nærmer sig, bliver der skruet op for et andet retorisk fænomen: Den negative kampagne – eller slet og ret blot disciplinen: ‘Svært din politiske modstander til’.

	Det seneste eksempel på negative kampagner kom lige før påske, da Socialdemokraterne havde fået en række ministerier til at regne på, hvad politikere fra Dansk Folkeparti havde foreslået i medier og partipjecer siden valget i 2011. Den ønskeseddel beløb sig til 155 milliarder kroner. Et beløb, Socialdemokraterne ikke mente, at DF havde anvist på statsfinanserne.

	Egentlig er det lidt underligt, at politikerne går så meget op i at sværte hinanden til. For det flytter ikke rigtigt vælgere. Ifølge ny forskning af Rasmus Tue Pedersen og Kasper Møller Hansen, der har undersøgt effekterne ved en række negative kampagner under folketingsvalgkampen i 2011, er konklusionen klar: De virker ikke ret godt.

	»Folk, der i forvejen har sympati for DF og stemmer på DF, vil kigge på det her og afskrive det som mudderkast og et strengt angreb. Folk, der godt kan lide det her angreb, er dem, som i forvejen godt kan lide Socialdemokraterne,« sagde Rasmus Tue Pedersen til Ritzau om fighten mellem Socialdemokraterne og Dansk Folkeparti.

	Men på trods af den ringe effekt, er det alligevel især partiernes politiske ordførerer, der skal have et særligt talent for vende et retorisk forsvar til et angreb. Venstres tidligere politiske ordfører, Jens Rohde, forklarer i det nyeste nummer af Euroman, hvordan han først troede, at han skulle svare på de spørgsmål, som journalister stillede ham.

	»Intet kunne være mere forkert. Man skal opøve sig til at lade, som om man svarer. Helst meget kort. Og så skal man gå over til den vigtige fase to: angrebet. Det kræver lidt tilvænning, men det kan læres,« forklarer han til magasinet.

	Det nuværende medlem af Europa-Parlamentet forklarer videre, hvordan han sammen med daværende statsminister og formand for Venstre, Anders Fogh Rasmussen, havde en klar arbejdsdeling:

	»Jeg skulle som udgangspunkt lægge 10 procent oven i det, han havde sagt. Derefter kunne han så gå ud og lægge passende – ikke alt for meget – afstand til det, jeg havde sagt,« forklarer Jens Rohde.

	Også Socialdemokraternes Magnus Heunicke filosoferer over jobbet som politisk ordfører i magasinet:

	»Det slog mig, da jeg første gang sad med øresneglen monteret og skulle direkte på tv i min nye rolle som transportminister, at jeg var helt afslappet. Til forskel fra alle de gange, hvor jeg som politisk ordfører har siddet i fjernsynet og skulle forsvare og forklare noget, der dybest set ikke lod sig forsvare og forklare,« siger Magnus Heunicke til Euroman og fortsætter:

	»Man skal passe på i det job. Det er på den ene side spændende, givende – ja, nærmest afhængighedsskabende. Men der er også en risiko for, at man mister sig selv. At man udefra kan betragte sig selv som ’Komiske Ali’– men bare er fanget ind i det og ikke kan slippe ud,« siger Heunicke.

	Nu kunne Heunicke og kollegerne meget nemt slippe ud af det. De kunne jo bare holde sig til at forklare og forsvare egen politik. Men når nu de negative kampagner alligevel ikke har nævneværdig betydning for, hvor vælgerne sætter deres kryds, er de egentlig ret forfriskende. De negative kampagner viser indignerede politikere, som har noget på hjerte og holder gang i den politiske diskussion af, hvor vores samfund skal bevæge sig hen. Så, politikere: Begynd tilsværtningen!

Casper Dall er leder af Informations Christiansborg-redaktion. 

