Er danskerne rummelige nok til at skabe det rummelige arbejdsmarked?
Regeringens udspil til en reform af fleksjob og førtidspension har genåbnet diskussionen om rummeligheden i arbejdsmarkedet. Information inviterer læserne til at deltage i debatten om det konkrete ansvar for medarbejdere, virksomheder, jobcentre og politikere.


 Er danskerne rummelige nok til at skabe det rummelige arbejdsmarked? En undersøgelse fra Ugebrevet A4 viser, at 3 ud af 10 lønmodtagere er betænkelige ved at arbejde sammen med personer med psykiske lidelser. Landsforeningen for Fleks- og Skånejobbere har rapporteret om udbredt mobning på arbejdspladsen. Godt 16.000 danskere visiteret til fleksjob leder stadig efter virksomheder, der er villige til at tage imod deres arbejdskraft.
Alt imens vil regeringen bane vejen for, at flere fleksjobbere og førtidspensionister kommer i arbejde. Selv om reformen er budt velkommen af en lang række af arbejdsmarkedets parter, så lægger det yderligere pres på et arbejdsmarked i krise.
At der mangler rummelighed i samfundet og på arbejdsmarkedet er en kritik, der ofte gentages i debatten, men det bliver sjældent konkret og nærværende. Det er sjældent med øje for, at rummeligheden er et fælles ansvar for medarbejdere, virksomheder, jobcentre og politikere. De spiller hver deres rolle, når der skabes plads til de danskere med fysiske og psykiske handicap, der i dag står uden for arbejdsmarkedet.
I den kommende måned inviterer vi læserne til at debattere ansvar og udfordringer, når der skal skabes større rummelighed på arbejdsmarkedet. Vi inviterer parterne til at præsentere og debattere deres synspunkter med jer på nettet, og vi efterspørger konkrete erfaringer fra jeres arbejdsliv.
På journalen ”Det rummelige arbejdsmarked” på information.dk/rummelighed sætter vi hver uge fokus på en ny gruppe, og vi starter nederst i hierarkiet – de medarbejdere, som er med til at lette eller besværliggøre fleksjobbernes vej ind på en ny arbejdsplads. I første runde sætter vi fokus på det personlige ansvar og efterspørger jeres erfaringer med skepsis og diskrimination på arbejdsmarkedspladsen. Udfyld formularen nedenfor, og del dine erfaringer som fleksjobber eller kollega til et menneske med nedsat arbejdsevne. Vi følger op på svarene i næste uge.
Torsdag: Formularen er lukket for yderligere indlæg

