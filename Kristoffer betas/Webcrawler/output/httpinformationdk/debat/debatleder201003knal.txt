Knald og fald



 »TIDEN er kommet til at levere under mit lederskab.« Sådan sagde USA's præsident, da han i går - igen - holdt noget der lød som den sidste store tale, før vedtagelsen af en sundhedsreform. Loven er, som den ligger nu, i pjusket stand, men giver i det mindste en mulighed for universel sundhedsdækning. Og forudsat et sidste kompromis om abort, ser den tilmed ud til at kunne blive vedtaget af Kongressen ved hjælp af en budget-teknisk manøvre, kaldet reconciliation, der gør, at reformen kan vedtages med almindeligt flertal.
ER AMERIKANERNE så glade ? Ved udsigten til at Barack Obama, der i november 2008 blev valgt med begejstrede klapsalver og løfter om dybe forandringer, nu endelig vil opfylde sit valgløfte nummer et om et nyt, mere retfærdigt og billigere sundhedssystem.
Vel er de ej. Der er solid folkelig modstand mod reformen, og de rasende og frustrerede vælgere ser ud til at  ville give republikanerne valgsejren til midtvejsvalget i november.
REPUBLIKANERNE  er følgelig nu tændte og i den grad 'ready to go'. Alt imens demokratiske Kongres-medlemmer stort set hver uge meddeler, at de enten skifter jobs eller bare ser frem til pensionsalderen.
Hvad er der dog sket? Tidligere arbejdsminister Robert Reich gav sit bud på Huffington Post mandag: præsidenten har udvandet alt, han gik til valg på - fra klimalove, finansiel regulering, løfter om et uafhængigt forbrugerråd til sundhedsreform, hvor han fortsætter med at inkorporere republikanske ideer uden at få en iota til gengæld. »Der er intet tilbage af det han lovede. Hvordan skal jeg engagere mig så,« lyder det opgivende demokratiske og sukkende refræn fra græsrødderne.
Hvad skal Obama gøre? Her et forslag: fremlæg en modig vision for, hvordan den amerikanske økonomi igen kan trives og blive verdens største vidensøkonomiske dynamo med jobs i millionvis, gerne grønne. Og brug alle konkrete politiske kræfter herpå frem mod midtvejsvalget. 

