Vi gør ikke landet til Sunny Beach



 Socialdemokraternes miljøordfører, Mette Reissmann, lufter i en række af landets dagblade en frygt for, at kommunerne vil begå massakre på de danske strande. Men Mette Reissmann kan være helt rolig. Det er åbenlyst, at vi deler hendes interesse for at passe på vores kystlandskab og unikke natur.
Mette Reissmann reagerer på, at Venstre har fremsat et forslag om at give landets kommuner større muligheder for at beslutte, hvordan Danmarks lokalområder skal udvikle sig. Oplægget er en opfordring til at diskutere fornuften i den nuværende plan- og kystsikringslovgivning. Vi er fuldt ud klar over værdien af en sammenhængende og uspoleret natur. Vi lever i den og nyder den hver dag.
Naturen har altid været grundlaget for vores samfund. Ligesom naturen er årsag til, at turister hvert år besøger vores kommuner i Vestjylland med millionvis af overnatninger, arbejdspladser og omsætning for butikker og erhverv til følge. Så vi kunne aldrig drømme om at spolere den natur, vi kender.
Forslaget fra Venstre handler om, at kommunerne får større frihed til at planlægge byudvikling, butikker og erhverv. Det handler om at fjerne nogle af de barrierer, der er skabt, uden tanke på hvordan virkelighedens udfordringer er i Danmarks landdistrikter og kystområder. Venstres foreslag er ikke det samme som et carte blanche til at plastre vores fantastiske kyster til med hoteller og skabe et dansk Sunny Beach. Det har vi ingen interesse i.
Spirende virksomhed
I Mette Reissmanns indlæg reduceres diskussionen samtidig til kun at handle om kysterne. Det handler den også om. Men det handler i lige så høj grad om muligheden for at skabe vækst i landdistrikterne: om iværksætteren, der har skabt en spirende virksomhed på et af de nedlagte landbrug, og som nu ønsker at udvide. Om muligheden for at etablere en ny dagligvarebutik, fordi grundlaget er der.
Kære Mette Reissmann, der er såmænd god fornuft i, at vi der arbejder for at passe på vores natur og udvikle vores kommuner også tildeles ansvaret for det.
Iver Enevoldsen (V), borgmester, Ringkøbing-Skjern Kommune, Erik Buhl (V), borgmester, Varde Kommune, Mogens Gade (V), borgmester, Jammerbugt Kommune

