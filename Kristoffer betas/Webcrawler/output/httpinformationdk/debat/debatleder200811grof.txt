Groft sagt



 DER VAR EN TID, hvor præsten Katrine Winkel Holm oplevede en vækkelse i Berlingske Tidende, som i hendes optik pludselig fremstod med debat- og kultursider, som fik "blodet til at rulle af begejstring". Der kom spræl i avisen, og de skarpeste penne og den politiske satire udfoldede sig i bladet under rubrikken 'Groft Sagt' - i de senere år skrevet af folk som Ditlev Tamm, Egon Balsby, Michael Jalving, Claes Kastholm Hansen og Lars Hedegaard. Selv blev pastoren også fast kommentator i den spræl-lende avis.
(Andre vil - groft nok, men mere ædrueligt - mene, at 'Groft sagt' er en efterligning af Ekstra Bladets side 2-satire, blot mindre morsom).
På debatsiderne var man ligefrem begyndt at diskutere indvandrerspørgsmål i spalterne. Det havde man ikke kunnet før, og som det dog lettede!
Ak, de tider er forbi, sukkede pastor Winkel Holm forleden i en kronik i Jyllands-Posten med overskriften 'Den tæmmede tante'. Den direkte anledning var, at Berlingerens chefredaktør, Lisbeth Knudsen, havde opsagt aftalen med Lars Hedegaard som grovskribent.
Det måtte bestemt være en politisk fyring, mente Winkel Holm, for Lisbeth Knudsen har engang været chefredaktør for Det fri Aktuelt, hvorfor hun nok er socialdemokrat indeni, og Lars Hedegaard er ligesom Winkel Holm ikke bare almindeligt bange for islamister, men meget, meget mere. De er medlemmer af noget, de kalder Trykkefrihedsselskabet, som blandt andet har til formål at støtte tegningen af Muhammedtegninger.
KRONIKØREN blæste således op til intern værdi- og kulturkamp mellem de to dagblade, der konkurrerer om det samme borgerlige segment. 
Hun mener nemlig, at 'Groft sagt' har haft en rent ud sagt umådelig betydning for det borgerlige Danmark, der tidligere aldrig var nær så humoristiske som de venstreorienterede, og når redaktør Knudsen ikke kan indse det, men har kastreret satiren, ryger der andre skorstene.
Jyllands-Posten kvitterede da også for tilliden ved straks at ansætte Katrine Winkel Holm som kommentator. Lars Hedegaard blev også inviteret ind. Han fik lov at skrive rubrikken 'I eksil' i en uge - og så var det ud igen. Tålt ophold, kalder han det selv. 
HVAD DER HER er beskrevet, er ikke en storm i verdenshavet, men skvulp i en balje vand - med sandkasse og rapand lige i nærheden. Til historien hører også, at skribenten Claes Kastholm Hansen truede med at trække sig ud af 'Groft sagt' i indignation over opsigelsen af kollegaen og solidaritet med samme. Det holdt kun et øjeblik, så var han talt på plads af chefredaktør Knudsen, der efter al sandsynlighed står i spidsen for en vældig konspiration med henblik på at gøre Berlingske Tidende socialdemokratisk. Kastholm er blot det første offer for hendes tvang. Selv siger hun, at hun blot vil have lidt gradvis fornyelse i skribentskaren omkring 'Groft sagt,' men det kan jo ikke passe. Den forklaring er alt for ligetil.

