Forbud er ikke vejen frem
LEDER


 Det er lige så banal en konstatering, at det er dybt kritisabelt, hvad der foregår i Grimhøjmoskeen i Aarhusforstaden Brabrand, som det er vigtigt at afdække forholdene i den omstridte moské. En imam, der tidligere har opfordret til drab på jøder, og som nu underviser kvinder og børn i, at kvinder skal piskes eller stenes ihjel, hvis de har sex uden for ægteskabets rammer, må og skal mødes med modstand. En sådan religiøs dogmatik og social kontrol er utålelig i et frit og demokratisk samfund.
Vanskeligere er det at svare på, hvordan vi skal sætte ind over for den pågældende imam og hans konsorter. Debatten har fået politikerne til at kræve moskeen lukket. Det har de sagt før, og det kommer de til at sige igen, næste gang debatten opstår. For det virker handlekraftigt at kræve, og det kan forekomme rimeligt i lyset af, hvor urimeligt de opfører sig i moskeen.
