Strandet hval



 "DR ligger og gisper som en strandet hval. Og hvis der ikke snart kommer nogen med en stor kæde og en kran og trækker os ud på vandet igen, så bliver det en katastrofe for public service i Danmark."
- Dramachef i DR, Ingolf Gabold, i Politiken onsdag
Der blev ikke lagt fingre imellem, da DR's dramachef Ingolf Gabold onsdag i Politiken tog hul på det nye år med et nødråb om situationen i hele Danmarks Radio. 
Klynkeriet, der er en gentagelse af tidligere synspunkter fra Gabold, kommer dagen efter, at DR's nye dramaserie Sommer høstede høje seertal. Men det skal man ikke lade sig narre af. For stationen er ifølge chefen godt i gang med at bespare sig ud i en katastrofe. Det gælder på alle niveauer. Fra nyhedsproduktion til - ikke overraskende Gabolds egen boldgade - er man på vej ind i en udviklingsfælde, der vil få katastrofale følger, hvis ikke der politisk gribes ind. 
Og det bør der, mener dramachefen, for som det gør sig gældende for andre offentlige eller halv-offentlige institutioner, som overskrider budgettet i forbindelse med byggerier, bør staten også her træde til, hvis ikke DR's produktion skal falde fra hinanden.
Krisestemningen fortsætter torsdag, hvor det er nyhedschef Ulrik Haagerup, der forsikrer, at spareplanen vil medføre flere fejl og dårligere afvikling af udsendelser. Budgetoverskridelser for byggeriet af DR-byen, spareplaner og fyringer gør, at flere journalister nu skal filme, interviewe og klippe deres indslag, og det vil kunne mærkes, siger han.
UMIDDELBART HAR man lyst til at bakke op om Danmarks Radios klagesang. Skæbnen har været hård ved institutionen de senere år, og der betales en høj pris for tidligere ledelsers udflytningsplaner og manglende politisk opbakning. Men frem for konstant at se spøgelser ved højlys dag og tolke al modstand mod Danmarks Radio som et politisk motiveret opgør fra en ond borgerlig regering, burde der kigges indad. Det er i høj grad Danmarks Radios opgave at dokumentere, at institutionen er værd at kaste penge efter. Med andre ord, at den ledelse, som Ingolf Gabold ret beset også er en del af, ved, hvor institutionen skal hen og viser ansvarlighed.
Det handler ikke bare om ikke at bruge et beløb på en Emmy-fest i New York, der svarer til det, man sparer ved at lukke Dokumentarzonen. Det handler i endnu højere grad om at udvikle en slagkraftig og fokuseret vision for public service på et tidspunkt, hvor det er vigtigere end nogensinde. Når Danmarks Radio i stedet forvilder sig ind i luftige visioner om at være verdensmester på samtlige platforme og ender med at levere discount på mange af dem, forstærker det den tabermentalitet, som ledelsen nu endda går ud og bekræfter offentligt, selv om det burde være dens fornemste opgave at modarbejde den. Danmarks Radios krise er også en ledelseskrise, og heri ligger også en forklaring på den manglende politiske vilje. For selv om en strandet hval kan have brug for hjælp, er årsagen til, at den er strandet, ofte, at der er noget galt med retningssansen.

