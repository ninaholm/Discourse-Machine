Oldnordisk voldtægtslov

Voldtægt skal ikke opfattes som værre, hvis kvinden ikke kender gerningsmanden.


 Hvis Søren Pind vil diskutere kvindesyn, burde han starte med sit eget. Med en ny national strategi imod tvangsægteskaber og undertrykkelse ønsker regeringen, at lærere, pædagoger og kampagner skal være med til at overbevise indvandrere om, at deres kvindesyn er forkert. Således blæser regeringen, med integrationsminister Søren Pind i front, til kulturkamp. Men før den udfarende Pind løfter pegefingeren over for andre, skulle han nok først give regeringens eget oldnordiske kvindesyn et serviceeftersyn.
Jeg henviser selvfølgelig til den nye strafferamme for voldtægt, hvor domstolene fremover skal differentiere voldtægter ud fra tilknytningsforholdet mellem offer og gerningsmand. I den såkaldte tryghedspakke, som regeringen har strikket sammen med Dansk Folkeparti, lægges der op til, at der skal skelnes mellem forskellige typer af voldtægt.
Helt konkret betyder det, at en voldtægt begået af en gerningsmand, der ikke kender offeret, skal straffes dobbelt på hårdt som en voldtægt, hvor gerningsmand og offer kender hinanden. Så fra nu af kan kvinder, der har været udsat for voldtægt af for eksempel en tidligere partner, godt vænne sig til at den slags bedømmes som en mildere form for voldtægt i det juridiske system.
Det er udtryk for dyb respektløshed over for danske kvinder. Indirekte sendes der et signal om, at kvinder gør sig selv skyldige i den forbrydelse, de har været udsat for.
Tilsyneladende blev aftalen mellem regeringen og DF indgået uden øje for voldtægtsofrene, og det er forkasteligt og tre skridt tilbage for ligestillingen. Og apropos ligestilling så undrer det mig, at Danmarks ligestillingsminister, Lykke Friis, vælger gå i flyverskjul frem for at blande sig i debatten. Det er vel hendes bord.
Grotesk praksis
Vi var ellers endelig kommet af med den groteske retspraksis omkring jalousidrab. I 2009 gjorde Højesteret i en principiel sag op med den absurde samleverrabat, hvor praksis var halv straf, hvis ofret var tidligere partner. Nu kan vi så starte forfra igen.
Fra mit sæde i Europa-Parlamentet er det med stor bekymring, at jeg følger denne udvikling, som vidner om, at kvindesynet i Danmark anno 2011 er på vej ud på et sidespor. Det til trods for at Europakommissionen for nyligt tog initiativ til en ny offerpakke, som lægger op til, at medlemslandene skal indføre bedre beskyttelse af og støtte til voldsofre. Voldtægtsofre betragtes heri som en særligt udsat gruppe, der skal gøres en ekstraordinær indsats for. Tryghedspakken trækker i den anden retning med et diskriminerende kvindesyn.
Så Søren Pind, hvis du og dine ministerkammerater på troværdig vis vil belære Danmarks indvandrere om undertrykkende kvindesyn, så fej for jeres egen dør først!

