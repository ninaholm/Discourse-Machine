Når vismænd misinformerer
Allerede før den første oliekrise benyttede Det Økonomiske Råd en makroøkonomisk model til at forudsige udviklingen. Siden har dens skabere haft stor forudsigelseskraft – også i 00’erne, hvor overophedningen ellers er blevet betegnet som uforudsigelig


 I Information 16.-17. juni misinformerer professor i økonomi og tidligere overvismand Niels Kærgård igen læserne:
»Før midten af 1970’erne fandtes der ikke samlede økonomiske modeller, som ministerier og økonomer kunne benytte til at beregne effekten af indgreb i dansk økonomi,« forklarer han. »Det kom først i 1975, da Ellen Andersen i sin doktordisputats lagde grunden til den makroøkonomiske model ADAM, der stadig bruges som primær model i Finansministeriet.«
Det er ganske enkelt forkert og utroligt, at netop en tidligere overvismand kan misinformere på dette område, for faktisk var det Det Økonomiske Råd, der lavede såvel de første konjunkturanalyser som de første retvisende vurderinger af finanspolitikken ved hjælp af en makroøkonomisk model – nemlig med modellen SMEC II.
Når end ikke en tidligere overvismand har styr på det, er der grund til at uddybe det historiske forløb, der er helt anderledes, end Niels Kærgård lader forstå. Min adkomst hertil er, at jeg som nyuddannet økonom blev ansat som sekretær i Det Økonomiske Råd og var med til at udvikle og anvende SMEC II.
En krimi uden mord
Indledningsvis vil jeg dog gerne fremhæve den pionerrolle, som netop Ellen Andersen havde. SMEC II blev nemlig udviklet af hendes elever. Såvel Jørgen Rosted som Alexander Schaumann som undertegnede, der alle stod bag projektet, var elever af Ellen Andersen. Uden hendes kurser var SMEC II næppe kommet til verden.
Med forårsrapporten fra 1973 Den økonomiske situation. Måling af finanspolitikkens virkninger blev der for første gang lavet en samfundsøkonomisk konjunkturanalyse ved hjælp af en makroøkonomisk model i Danmark. Her blev også finanspolitikkens virkninger belyst. Jeg glemmer aldrig det følgende møde i Det Økonomiske Råd. Et af rådsmedlemmerne udtalte således, at rapporten var ligeså spændende at læse som en kriminalroman. Det var godt nok ikke et mord, der blev opklaret, men hvordan man korrekt skulle og kunne måle finanspolitiske virkninger. Det kan være svært at forestille sig i dag, men dengang herskede der nærmest total forvirring om, hvordan finanspolitikkens virkninger skulle måles. Skulle det være ved kasseoverskuddet, ved ændringer i kasseoverskuddet eller ved andre budgetmål? Det var bl.a. denne forvirring og uklarhed, der blev ryddet af vejen med forårsrapporten 1973. Samtidig fastlagde rapporten de rammer for den samlede konjunkturvurdering, der stadig anvendes.
Ilddåb
SMEC II blev i de følgende år anvendt intensivt i udarbejdelsen af vismændenes konjunkturprognoser. Kort tid efter at den var udviklet, kom den første oliekrise. Her står et møde i det daværende Industriministerium særlig klart i mine erindringer. Førende økonomer var tilkaldt for at drøfte, hvad svaret på oliemanglen kunne være. Der kom dog ingen klare bud, og en udslukt departementschef mente, at den vestlige verden ville gå under. Sidste mand, der forlod mødelokalet, skulle slukke lyset for at markere det. Sådan oplevede jeg i det mindste departementschefens vurdering ved mødets slutning.
Men her kom SMEC II til hjælp. Vi simulerede simpelthen virkningen af en krise med SMEC II ved at forringe bytteforholdet, dvs. hæve de gennemsnitlige importpriser. Dengang var der ingen olieproduktion i Danmark. Modellen viste, at den globale stigning i oliepriserne ville udløse et betydeligt efterspørgselsfald i Danmark, også fordi vores eksport ville blive ramt af olieprisstigningernes virkninger på de fleste øvrige industrilande. Problemet ville derfor ikke være oliemangel, men mangel på job. Kort sagt, arbejdsløsheden ville skyde i vejret og forblive på et højt niveau i flere år.
Vi overtalte den daværende overvismand, Anders Ølgaard, til, at Det Økonomiske Råd skulle publicere resultaterne. Vi var sikre på, at han nok skulle ’overtale’ de to andre vismænd. Rapporten Økonomiske problemer efter oliekrisen. Virkninger af foreslåede økonomiske indgreb kom ud allerede i februar 1974. Men stigningen i arbejdsløsheden lod vente på sig. Flere gange flåede Anders Ølgaard døren til sekretariatet op og råbte: »Hvor fanden bliver stigningen i arbejdsløsheden af.« Som den hovedansvarlige var han naturligvis nervøs for, at februarrapportens meget markante konklusioner ikke holdt.
Men da ledigheden skød i vejret efter sommerferien 1974, hørte hans udbrud op, og vores anseelse som modelsnedkere steg ganske betydeligt. SMEC II fik med andre ord en hed debut. Selve den grundige dokumentation af modellen kom derfor også først i 1974 med publikationen: SMEC II. Måling af finanspolitikkens aktivitetsvirkninger.
Holder stadig
Der kunne skrives langt mere om introduktionen af makroøkonomiske modeller i Danmark, men ovenstående er mere end tilstrækkeligt til at belyse, at Niels Kærgårds udlægning er helt ved siden af. Og når finansministeriet relativt hurtigt herefter overgik til at anvende en makroøkonomisk model, ADAM-modellen, i konjunkturanalyser og i vurderinger af økonomisk-politiske indgreb, bør det også nævnes, at det ikke mindst var en følge af, at Jørgen Rosted blev ansat i Finansministeriet.
Også på andre områder er Niels Kærgård kommet med uforståelige udsagn om modelanvendelse. Han har således hævdet, at det ikke skulle være klart, at finanspolitikken var alt for ekspansiv i midt 00’erne, hvor dansk økonomi var mere end overophedet, også ifølge ADAM-modellen.
Det bør være et krav ikke blot til vismænd, men også til forhenværende vismænd, hvis de altså bruger denne titel, at deres vurderinger ikke direkte strider mod fakta. I hvert fald burde de korrigere forkerte udsagn, når de påpeges. Blot at dukke hovedet er i denne sammenhæng for slapt.

