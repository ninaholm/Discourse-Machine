Hvor er Mathilde-Sofies helt nye Verre de Terre-frakke?
Hvorfor bruger 4.a ikke et andet læsesystem? Viggos mor bager kage til ’klæd ud’-festen. Beskederne fyger på skolernes forældreintra, som er blevet en arena for kampen om at være den bedste og mest engagerede mor. Et instrument for forældre, der angler efter anerkendelse. Det er anstrengende


 Det nye skoleår er godt i gang. Med alt hvad der hører til af nye reformer og andre ondskabsfuldheder. Og selv om det til tider føles helt politisk upassende at indrømme, så føler jeg mig ganske overbevist om, at mine egne børn overlever ondskaben. Det står værre til med mig. Jeg kan næsten ikke overskue, at skoleferien er forbi. Det skyldes ikke den nye skolereform, men derimod det onde, der kaldes forældreintra, og som nødvendigvis må være opfundet af en kynisk og overengageret person uden børn, med alt for meget tid i overskud. I ugevis har jeg været forskånet. Forskånet for beskeder om filmklubaftaler, forsvundne jakker og kagebagning. For ugeplaner, kantineinfo og fødselsdagsremindere. Og jeg har virkelig nydt det.
Jeg hader forældreintra, og det må man ikke så gerne, hvis man vil med i gruppen af de gode forældre. Hvis man er en god forælder, så interesserer man sig for detaljerne i sit barns skoledag. Så interesserer man sig for, hvilke kapitler der gennemgås i læsebogen på torsdag, og hvilke opgaver der skal løses i matematik på onsdag. Hvis man er en god forælder, så følger man med i, hvilke sange der synges i musik, og hvad der tilberedes i hjemkundskab.
Men det er slet ikke gjort med det. Den rigtig gode forælder tager nemlig også aktiv del i debatten på forældreintra og blander sig i de undervisningsmæssige tiltag og de pædagogiske metoder, for som udgangspunkt stiller den rigtigt gode forælder sig generelt skeptisk an i forhold til sit barns lærers fireårige uddannelse og ekspertise.
Men det er langtfra gjort med det. For der er også den rigtig, rigtig gode forælder. Det er hende – det er som regel en hende – der med stor iver får arrangeret en klassekomsammen med udklædning den lørdag aften, hvor man egentlig havde set frem til at drikke rødvin med en veninde. Og hver gang August eller Agathes mor aftaler, hvem der skal bage bradepandekage, får du beskeden. Det minder dig om din egen manglende formåen. Dit eget svigt. For hvornår er det egentlig lige, at du selv har taget initiativ til at samle rollingerne i din unges klasse til en ordentlig gang udklædning med spas og snørrebåndsspisning? Eller i det mindste bare taget din tørn i legegruppeaftalerne og haft fem børn, der ikke siger hinanden noget, til hjemmelavede burgere hjemme hos jer?
Dokumenteret barneliv
Problemet med forældreintra er ikke, at det er en tidrøver, så det kan man desværre ikke bruge som undskyldning for ikke at tjekke det dagligt. Jeg har en søn i 2.a og en datter i 7.a, og hvis jeg skal være helt ærlig, så tager det højst et kvarters tid at tjekke deres skemaer, og de beskeder der måtte være. Og det kvarter havde jeg højst sandsynligt brugt på Facebook alligevel, hvis altså jeg ikke var logget på forældreintra.
At forældreintra er en plage, skyldes primært to andre forhold. Det første er, som nævnt ovenfor, at man meget let bliver spammet af Mathilde-Sofies mor, der efterlyser Mathilde-Sofies helt, helt nye Verre de Terre-frakke. Og at man efterfølgende udsættes for et skybrud af svar fra andre forældre – til tider til børn i helt andre klasser.
Men et efter min mening meget større problem er det krav om dokumentation, der ligger slet skjult i forældreintra. Moderne forældre kræver så stor indsigt i deres børns dagligdag, at man til tider må spørge sig selv, hvad der egentlig er tilbage af nyt at fortælle, når familien sidder omkring frikadellerne ved middagsbordet? Al undervisning er skema- og tilrettelagt, så mor og far kan følge med, allerede inden den går i gang. Ja, faktisk flere dage forinden. Alle tanker, overvejelser og bekymringer bliver meldt ud i private beskeder til de ramte, så man kan løse tingene i samråd med de største eksperter af dem alle: forældrene.
Ekspertforældre
Nu vil jeg nødig lyde, som om jeg længes tilbage til sortere tider, men i respekt for børnene og deres lærere kunne jeg undertiden godt ønske mig, at danske skolebørn voksede op med en oplevelse af, at deres egen skole er en størrelse, der kan og vil noget selv. En skole, som tør uden først at bede om forældrenes accept og forståelse.
Faktisk vil jeg gå så langt som til at mene, at det at stille kravet om, at ugeplaner lægges ud på forældreintra, er det samme som at sige til læreren: Som forælder tror jeg, at din undervisning sejler, hvis ikke du kan dokumentere den uge for uge. Og hvor er børns ret til selv at komme hjem og fortælle om deres skoledag blevet af? Hvor er lærerens rettigheder til selv at kunne strukturere og administrere sit undervisningsforløb blevet af? Hvorfor skal det pludselig gennemtygges og godkendes af en forældregruppe uden undervisningskompetencer eller indsigt i børns udvikling generelt? Og hvad blev der af den gode gamle tro på, at det, læreren siger og vurderer som autoritet og børnesagkyndig, måske skal vægtes højere end mine følelser som forælder?
Mange vil måske påpege, at forældreintra jo er et politisk tiltag, og dermed uden for forældrenes rækkevidde. At det ikke er forældrene, der har sat det i verden. Og det er for så vidt også rigtigt, bortset fra at det er forældre og lærere, der sammen skaber tonen og de gensidige forventninger på de enkelte skolers forældreintra. Det er dermed også lærere og forældres indbyrdes ansvar at skabe en tone, der sikrer, at man ikke bliver træt på forhånd ved tanken om alt det, man skal tage stilling til, allerede inden man logger sig ind på sine børns ugeplaner og beskedindbakker.
Usundt anerkendelsesbehov
Dybest set, er forældreintra en rigtig god idé. Det er en oplagt mulighed for at give sine børns lærere vigtige beskeder eller selv få besked, hvis der er sket noget i ens barns liv, der skal drøftes derhjemme. Problemet er de forestillinger, der følger med. Forestillinger om, at man nok er en egocentrisk og ligeglad og i det hele taget virkelig dårlig forælder, hvis ikke man deltager i forældregruppens interne kapløb om at være den mest ihærdige og den, der ved mest om alt, hvad der rører sig i børnenes skoleliv.
Der er prestige i at være forældrerådsformand. Der er prestige i at tage initiativ til voksenfester i barnets klasse og i at blande sig i skolens undervisningsmetoder – og sætte spørgsmålstegn ved dem. En prestige, som jeg vil mene handler mere om forældrenes ønske om at blive set på som gode forældre end om barnets skoleliv og velbefindende.
Forældreintra er med til at nære et usundt behov for anerkendelse hos en del forældre, og derfor har jeg det samme anstrengte forhold til det, som jeg har til bananfluer i min rødvin og post fra SKAT. Jeg ville ønske, at jeg bare kunne vælge det fra, men det kan jeg ikke. For så ryger jeg i gruppen af dårlige forældre ... og tag endelig ikke fejl – det ønsker jeg ikke.
Jeg vil bare gerne være sådan en fejlbarlig medium-god forælder, der tror på, at det, der sker henne i skolen, er godt, uden at jeg behøver at få at vide, hvad det er, der sker. Hele tiden.
Rikke Grosell er cand.pæd.psyk. og radiovært

