Forbud mod kram og kage
Er barnepigestaten mest til stede i USA eller Danmark? Tager man til demokratiske Maryland, er forbudspolitikken så omfattende, at det næsten kan få Mette Frederiksen til at ligne en liberalist


 Det markedsstyrede USA er Land of the free, og velfærdsstaten Danmark er socialdemokratisk og fyldt med regler. Sådan tror De, kære læser, sikkert at tingene hænger sammen. Det gjorde jeg i hvert fald, da jeg i 2008 skiftede lejligheden i det indre Paris ud med huset her i Washington DC. Jeg havde glædet mig til at slippe for den strenge, franske etatisme, hvor det offentlige har beslutningsmonopol og drage over Atlanten til landet, hvor borgeren er konge, og kunden altid har ret.
Men jeg er blevet klogere. Nøjagtigt lige som det altid tager mig en rum tid at forklare tilrejsende danskere, at demokrater sagtens kan være våbensvingende abortmodstandere, og republikanere også findes i den variant, der er vegetarer, tror på global opvarmning, og som er tilhængere af stamcelleforskning, ja, så er det faktisk sådan, at der på visse områder i samfundet er mere kontrol og regulering i USA end i Danmark.
Tag nu vacciner. Eller tandlæger. Godt nok er der et stærkt pres på danske forældre for at følge det offentlige program for børnevaccinationer, og man kan indstille sig på en ordentlig svada (heldigvis) fra sundhedsplejerske og læge, hvis man nægter. Og godt nok er skoletandlægen et gratis tilbud til alle skolebørn i Danmark, men det er muligt i henhold til Lov om tandpleje at melde sit barn ud. Formelle sanktioner findes der ikke. Det er fortsat danske forældres frie valg at være nogle narrehatte, hvis de ønsker det.
Sådan er det ikke i min nabostat, Maryland. Hvis man ikke følger vaccinationsprogrammet, opfylder kravene om, at ens børn skal gå til tandlæge eller forsømmer det årlige, obligatoriske helbredstjek hos børnelægen (som man selv skal betale for), så kan ens barn ikke komme i skole.
De private skoler er underlagt samme lov. Det fandt jeg ud af i sidste uge, da min veninde, der er mor til to og demokratisk lobbyist på Capitol Hill, under en brunch i mit hjem lettet betroede mig, at hun var »heldig. Min børnetandlæge havde en ledig tid i denne uge – der var en aflysning.«
»Hvad?« spurgte jeg målløs, »er det virkelig noget, staten kan bestemme?« Det mente hun bestemt. »Det er jo til barnets eget bedste, og mange forældre er frygtelig uansvarlige,« sagde hun og lød som et ekko af Mette Frederiksen (S).
»Jo, jo«, skyndte jeg mig at sige. »Det lød bare sådan lidt uamerikansk, nærmest som The Scandinavian Nanny State,« grinede jeg. Men hun grinede bestemt ikke.
Tværtimod støttede hun også en række andre nye forbud, som just er indført i det 100 procent demokratiske Maryland. F.eks. forbud mod at forældre må give børn, der ikke er deres egne, krammere, når der er fødselsdage på skolen. At man ikke længere må have hjemmebagte kager med, fordi der er så mange børn med glutenallergi, og endelig at private fødselsdagsinvitationer nu ikke længere må deles ud i klassen, men skal sendes med posten, så man ikke ’diskriminerer’ mod de børn, der ikke skal med til fest.
Samme aften så jeg Fox News. Her diskuterede et indbudt panel af sikkert libertære/konservative kommentatorer – jeg fangede ikke deres navne – just Marylands tsunami af forbud og offentlige pålæg. »Dette vil skabe en undergrundsbevægelse af illegale kram,« grinede en radiovært, der dog bagefter alvorligt advarede mod »den slags naragtige forbud, der dels antyder, at alle voksne, især mænd, er pædofile, dels fjerner forældrene som autoritetsfigur i børnenes liv og erstatter dem med staten.«
Studieværten konkluderede, at »dette leder mod diktaturet.« Nu er de altid noget bombastiske på Fox. Men ærligt talt. Jeg forstod dem godt. Og om end der næppe nu eller senere bliver indført kommunisme i min nabostat, så følte jeg mig selv helt oprørsk og republikansk i ægget efter at have slukket for mit tv.
Men jeg morede mig også over billedet af et regelbesat USA (hvor der i øvrigt også findes laviner af regler og bureaukrati for f.eks. små virksomheder, der får Danmark til at ligne Det Vilde Vesten) kontra det lille frihedselskende land, jeg kommer fra. Måske skulle man tippe Fox om, at de kan finde Land of the free mod øst over Atlanten?
 
Annegrethe Rasmussen er udenrigskorrespondent og blogger på www.usanu.dk

