Ingen afgivelse af suverænitet

Taiwan og Kina har netop indgået en handelsaftale til oppositionens store fortrydelse i Taiwan. Men aftalen har støtte i befolkningen, skriver Taiwans kontor i København.


 I sin artiklen om Taiwan 29. juni stiller formanden for Taiwan Corner, Michael Danielsen, spørgsmålet, om taiwanerne overgiver sig til Kina med den nye historiske handelsaftale imellem Kina og Taiwan (ROC). Svaret er entydigt nej. Danielsen rejser i sin artikel nogle øvrige vigtige diskussionspunkter og bekymringer, som det er vigtigt at få klargjort.
For det første er Taiwans regering meget bevidst om Kinas dagsorden, og ved enhver konsultation med landet er vi opmærksomme på, hvor det mindste komma sættes i aftalepapirerne. Den nye handelsaftale med Kina omhandler for Taiwans vedkommende omkring 500 produkter og serviceydelser til en værdi af 12 mia. dollar, imens Kina bliver fritaget told på 250 eksportvarer til Taiwan til en værdi af tre mia. dollar.
Vores politik i forhold til Kina lyder 'Ingen forening, ingen uafhængighed og ingen brug af magtmidler', hvilket også kaldes status-quo-politikken, da den består i en fastholdelse af den nuværende situation imellem Kina og Taiwan, og således afgiver vi ingen suverænitet til Kina. Denne politik støttes af 88 procent af Taiwans befolkning ifølge Taiwans Råd for Fastlandsanliggender (MAC). Taiwans præsident Ma Ying-jeou har desuden forsikret, at handelsaftalen ikke vil blive underskrevet, hvis den vil skade Taiwans suverænitet.
Desuden er støtten til den nylige handelsaftale med Kina også større end Danielsen angiver: 58,9 mener, at underskrivelsen af handelsaftalen med Kina vil være befordrende for Taiwans  økonomi, 53,1 procent støtter indgåelsen af handelsaftalen.
Taiwan har derudover selvstændigt medlemskab af WTO og kan derfor også i fremtiden indgå frihandelsaftaler med andre interesserede lande. Handelsaftalen med Kina, som også kaldes ECFA, kommer derfor ikke til at spille nogen rolle for dette forhold, og håbet er, at handelspartnere som bl.a. EU og Danmark vil øjne de økonomiske muligheder, der ligger og venter i form af en frihandelsaftale med Taiwan. I en rapport fra rådgivningsfirmaet Copenhagen Economics påpeges, at EU inden for en række brancher vil opnå mellem to og 3,4 procents vækst ved at indgå en frihandelsaftale med Taiwan.
Lige siden den nuværende præsident Ma Ying-jeou overtog Taiwans regeringsror i 2008, har bølgeskvulpene i Taiwan-strædet været stærkt formindskede. Dagligt har tusindvis af mennesker på begge sider af Taiwan-strædet nu glæde af, at de kan tage et direkte fly til og fra Kina. Den netop underskrevne handelsaftale viser en yderligere stabilisering og evne til at føre en progressiv økonomisk politik ud i livet til glæde for Taiwans befolkning.
Aftalen lægger ikke pres på Taiwans suverænitet, i stedet lægger den pres på Taiwans øvrige vigtige samhandelslande: Er EU og Danmark nu parate til at indgå en frihandelsaftale med Taiwan til det fælles bedste?
Arthur Cheng er informationschef for Taiwans Repræsentationskontor, København K.

