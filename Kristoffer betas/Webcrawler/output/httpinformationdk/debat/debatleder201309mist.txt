Mistillidsledelse
LEDER


 
	Med den nye reform af folkeskolen, som træder i kraft fra næste skoleår, står folkeskolen over for en af de største forandringer i nyere tid. Det kræver en markant og synlig skoleleder at sørge for, at lærere og pædagoger begynder at arbejde frugtbart sammen, og at elevernes faglighed bliver højnet gennem flere timer og nye undervisningsformer. Den opgave bør politikerne give skolelederne de bedste forudsætninger for at udfylde.

	I Københavns Kommune mener overborgmester Frank Jensen (S), at hovedstadens skoleledere bedst bliver motiveret til at skabe ’verdens bedste folkeskole’ ved at have en konstant trussel om en fyring hængende over hovedet, når de hver dag går på arbejde.

	I et nyt skolepolitisk udspil frem mod kommunalvalget i november skriver den socialdemokratiske overborgmester, at »en dårlig leder skal ikke kunne blive siddende på posten, men skal i stedet skiftes ud.« Truslen om fyring skal effektueres, hvis ikke skolelederne formår at løfte elevernes karaktergennemsnit og reducere sygefraværet blandt lærerne.

	Det er jo så banalt, at det næsten gør helt ondt at læse det. For hvordan kan Frank Jensen i dag acceptere at have dårlige skoleledere ansat, som ikke arbejder for at højne elevernes karakterer og mindske sygefraværet? Det kan han naturligvis ikke, og derfor ligner det den sædvanlige omgang tom valgretorik.

	I stedet for at true med fyresedler kunne det være interessant at høre overborgmesterens tanker om, hvordan skolelederne får bedre muligheder for at opfylde de gode intentioner i folkeskolereformen. Det skriver Frank Jensen ikke et eneste ord om i sit udspil. Han lover kun, at »vi skal sikre, at skolelederen får opbakning og plads til at være leder«.

	Jo tak! Den opbakning i form af mistillidsledelse fra hovedstadens øverste politiske chef skal nok hjælpe på karaktererne og sygefraværet.

