Grundlag for at antage
LEDER


Myndighederne her i landet har ikke noget grundlag for at antage, at der skulle foregå ulovlige amerikanske efterretningsaktiviteter rettet mod Danmark eller danske interesser.&laquo;&nbsp;Statsminister Helle Thorning-Schmidt (S), 30. januar 2014Bid for bid falder afsløringerne af amerikansk overvågning mod europæiske allierede. Tirsdag aften var turen nået til Frankrig, hvor de seneste tre franske præsidenter ifølge nye dokumenter fra Wikileaks og de franske medier Mediapart og Liberation har fået aflyttet deres telefoner ligesom en lang række toppolitikere, -diplomater og -embedsmænd.I de første frigivne dokumenter kan man læse, hvordan præsident François Hollande hemmeligt forsøgte at omgå den tyske kansler Angela Merkel i 2012 for at finde en løsning på den græske gældskrise. Mens et andet dokument afslører, hvordan daværende præsident Nicolas Sarkozy i 2008 så sig selv som den eneste, der kunne løse finanskrisen, nu hvor USA for en gang skyld havde undladt at tage lederskabet på sig i en verdensomspændende krise.De konkrete historier hører snarere til i kategorien sladder end statshemmeligheder, men de viser, hvor dybt inde NSA har været i det franske præsidentkontor. Den siddende præsident Hollande har reageret med passende fornærmelse, hasteindkaldt sikkerhedsrådet for at diskutere nationens sikkerhed og kaldt den amerikanske ambassadør til at stå skoleret for at svare for skandalen.Uheldigvis for Hollande har de franske medier timet offentliggørelsen af Wikileaks-dokumenterne, så de på én gang afslører de franske myndigheder som ofre og hyklere. I går skulle det franske parlament vedtage en art fransk &rsquo;Patriot Act&rsquo;, der giver de franske efterretningstjenester omtrent samme beføjelser til masseovervågning som deres udskældte amerikanske kolleger.I antiterrorismens navn vil Frankrig skrue op for telefonaflytning og internetovervågning af sine egne borgere. Loven påbyder internetudbydere at installere &rsquo;sorte kasser&rsquo; til at indsamle data i store mængder for bl.a. at afsløre rekruttering af terrorister. Reelt tillader loven dog at overvåge al internettrafik, lyder kritikken, da de syv kriterier for overvågning er så bredt formuleret, så de kunne omfatte studenteroprøret i 1968. Nu venter vi bare på afsløringen af, i hvor stor udstrækning disse data også bliver delt med NSA.Nogenlunde samme hykleri udspillede sig nemlig i Tyskland for to måneder siden. Stor var bestyrtelsen, da Snowden-dokumenterne i oktober 2013 viste, at NSA havde aflyttet kansler Angela Merkels mobiltelefon. &raquo;Man spionerer ikke mod venner,&laquo; replicerede kansleren indigneret. Og i april i år kom det så frem, at den tyske efterretningstjeneste, BND, sandsynligvis har samarbejdet med NSA om at spionere mod andre europæiske toppolitikere.I tusindvis af tilfælde har BND overtrådt sine egne retningslinjer og foretaget overvågninger for den amerikanske efterretningstjeneste, der sandsynligvis også har ramt tyske statsborgere og tyske interesser. Tilmed har Merkels egen regering kendt til den ulovlige overvågning i årevis uden at gribe ind. Dog skal det fremhæves, at det er de tyske myndigheder selv, der nu er i gang med at endevende det tyske samarbejde med NSA.Som bekendt samarbejder også det danske Forsvarets Efterretningstjenste (FE) med NSA om at indsamle data, somInformation kunne afsløre sidste år. Det var i den forbindelse, at statsministeren afleverede det indledende citat, som siden er blevet gentaget i uendelighed af regeringspartierne. De danske myndigheder vil af naturlige årsager ikke kommentere på, i hvilken grad og hvordan de danske og amerikanske efterretningstjenester arbejder sammen.Stadig mere besynderligt synes dog argumentet om, at man ikke har grund til at tro, at amerikanerne spionerer mod danske interesser. Som Snowden-afsløringerne viste for to år siden, er NSA&rsquo;s system netop indrettet, så man kan bruge de forskellige samarbejdspartnere til at opsnappe data om hinanden. Spørgsmålet er, hvor mange flere eksempler på aflyttede europæiske ledere, vi skal bruge, før også de danske myndigheder mener, der er grundlag for at antage &ndash; eller i det mindste undersøge &ndash; om USA foretager sig noget lignende i Danmark.
