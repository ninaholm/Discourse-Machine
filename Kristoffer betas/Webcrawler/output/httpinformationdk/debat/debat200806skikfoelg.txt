Skik følge eller land fly?
Respekt og tolerance er to grundlæggende forskellige ting - men begreberne bliver brugt som synonymer i debatten om integration og kulturmøder. Det kortslutter debatten og får os til at stille umulige krav til hinanden, mener dagens kronikør


 Udtrykkene 'respekt' og 'tolerance' bliver ofte brugt som synonymer, men det slører den afgørende forskel, og det virker forvirrende i debatten om integration og kulturmøde. Nogle kræver for eksempel at indvandrere skal 'respektere' homoseksualitet, og at etniske danskere spiser svinekød og tager bad nøgne sammen, for eksempel i svømmehallen. Men det er helt urimeligt at afkræve nogle respekt for, hvad de foragter, fordi det strider mod deres kultur. Man kan ikke tvinges til at agte og værdsætte noget man foragter. 
Derimod kan vi som samfund med fuld rimelighed kræve, at indvandrere af alle slags tolererer blandt andet etniske danskeres seksualmoral, alkoholforbrug, og at de tolererer homoseksualitet.
Respekt ydes frivilligt og kommer af en grundlæggende overbevisning om, hvad der fortjener ros, anerkendelse og værdsættelse. Tolerance er derimod et krav til os - en absolut nødvendighed i et demokratisk og pluralistisk samfund. 
Det kræves, at man som god samfundsborger tolererer meninger og adfærd, man ikke forstår, ikke bryder sig om, eller som man direkte foragter. Dette krav er en følge af respekten for individet og dets ret til selvbestemmelse.
Ret til forskellighed
Vi kan som samfund ikke forlange, at muslimer skal respektere etniske danskeres spisevaner, alkoholforbrug, seksuelle frisind, religiøse ritualer, hunde og andet, som strider mod muslimske indvandreres moralske normer. 
Muslimerne bør derimod tolerere disse ting og acceptere, at sådan er det i Danmark. Og omvendt bør de etniske danskere tolerere de muslimske indvandreres religiøse ritualer, spise- og påklædningsvaner og ofte konservative seksualmoral - i hvert fald i det omfang. disse vaner ikke strider mod grundlæggende demokratiske og humanistiske principper, især principperne om kønnenes ligeværd og individets selvbestemmelsesret og værdighed.
I et humanistisk og demokratisk samfund bør vi respektere hinanden som ligeberettigede etiske subjekter og medborgere. Vi bør derfor respektere hinandens ret til forskellighed og netop derfor tolerere hinandens forskelle. Der er imidlertid stor forskel på at respektere nogens ret til at have deres egen mening, og så også at respektere denne mening. Det sidste følger nemlig ikke af det første - hvad mange fejlagtigt synes tilbøjelige til at tro. Og så opstår forvirringen.
Jeg må respektere andres ret til at have udemokratiske, åndsformørkede eller afskyelige synspunkter, som jeg foragter. For eksempel Hizb Ut Tahrir, Faderhuset, danske nazister, de autonome eller små revolutionære sekter på venstrefløjen. Respekten for andres ret til at mene, hvad de vil, er en følge af princippet om individets selvbestemmelsesret og den demokratiske ret til at ytre sig frit. 
Men ingen kan kræve, at jeg derfor skal respektere sådanne personers synspunkter. Jeg kan personligt kun foragte racistiske eller fundamentalistiske synspunkter. Jeg må imidlertid tolerere sådanne synspunkters eksistens, fordi jeg bør respektere andre personers ret til at have de synspunkter, de måtte ønske. 
På samme måde bør en homoseksuel person respekteres netop pga. sin status som person, men ikke på grund af en seksuel praksis, som skulle være specielt agtværdig . Af denne status som person følger nemlig retten til seksuel selvbestemmelse. Og derfor bør homoseksualitet tolereres - lige som alle andre former for seksualitet, som udføres frivilligt og uden at skade andre. 
Men at afkræve indvandrere - eller hvilke som helst andre - respekt for homoseksualitet er en misforståelse. Det er udtryk for en kortslutning, fordi begreberne respekt og tolerance opfattes som synonymer.
Konsensus og tolerance 
At tolerere betyder at tåle og dermed at acceptere eksistensen af normer, synspunkter og handlinger, man ikke selv bryder sig om. Tolerance indebærer at acceptere forskelle, men ikke at elske dem. 
Begrebet tolerance har imidlertid ikke noget selvstændigt indhold og siger derfor ikke noget om, hvad der bør tolereres. Begrebet forudsætter således en underliggende konsensus om værdier. For eksempel konsensus om demokrati og en humanistisk opfattelse af mennesket som en person med særlige etiske rettigheder og kvaliteter. Denne konsensus udgør det grundlag, hvorfra man tolererer eller ikke tolererer.
Tolerance og kulturel pluralisme kan kun eksistere på basis af konsensus om en række fælles kerneværdier. I princippet bør alt tolereres, som ikke er i strid med kerneværdierne. En tolerance som tolererer alt, trækker derimod tæppet væk under fødderne på sig selv. 
Forudsætningen for at kunne være tolerant er nemlig at være intolerant over for det, som måtte true tolerancens grundlag. 
Skik følge eller land fly? 
Når begreberne 'respekt' og 'tolerance' ikke blandes sammen, bliver det muligt at svare klart på spørgsmål som: Skal indvandrere tvinges til at blive danske, det vil sige ligesom etniske danskere? Skal muslimer presses til at drikke øl og sprut? Og skal de motiveres til at dyrke sex før ægteskabet, til at hygge sig og være ironiske, til at spise leverpostej og frikadeller med mere? Eller skal staten forbyde tørklæder, bederum på arbejdspladser, halalkød i børnehaver med mere i et forsøg på at bevare 'de danske værdier'? Nej, det ville være kulturdiktatur.
 Som samfund må vi kræve, at alle borgere anerkender de humanistiske og demokratiske kerneværdier som både det danske samfund og det moderne Europa bygger på. Indvandrere behøver derfor ikke at blive 'danske' for at blive velfungerende danske samfundsborgere, men 'kun' at blive moderne muslimske europæere.
Vi skal som samfund ikke acceptere handlinger, som er i strid med vores fundamentale værdier: for eksempel æresdrab, tvangsægteskab, kvindelig omskæring, tørklædetvang med mere. Dette betyder ikke, at alle indvandrere nu skal være dybt troende demokrater og humanister. Man kan ikke tvinge nogen til at forandre deres centrale værdier, det kan kun ske frivilligt.
I stedet bør indvandrere motiveres til at handle ud fra et etisk gensidighedsprincip: Hvis du selv ønsker din religion, seksualmoral og kulturelle vaner tolereret, så må du også tolerere andres. Selv om du opfatter majoriteten af danskerne som vantro, fordrukne, promiskuøse og moralsk dekadente, så skal du alligevel respektere deres ret til at være sådan. Og af respekt for denne ret skal du tåle deres adfærd. Men naturligvis ikke respektere den.
Anerkendelse
Som kulturel minoritet kan man ikke på én gang kræve social anerkendelse fra fællesskabet og samtidig selv nægte at anerkende visse grupper i dette fællesskab. For derved nægter man også at anerkende fællesskabets kerneværdier. 
"Vi vil anerkendes af jer, men vi anerkender ikke jer! Vi kræver, at I accepterer vores kultur, men vi kan ikke acceptere jeres kultur." 
Det er ensidigt og i strid med hele konceptet om gensidig solidaritet, respekt og anerkendelse blandt borgerne i et samfund. Indvandrere må øve sig i at tolerere fænomener i samfundet, som ikke tolereres inden for deres eget kulturelle fællesskab. Men det danske samfunds krav om tolerance må ikke forveksles med et krav om at vise respekt. Så går det galt.
På samme måde er det meningsløst at afkræve etniske danskere og vestlige samfund respekt for profeten Muhammed. Ikke-muslimer kan af gode grunde ikke agte og værdsætte profeten Muhammed. Gør man det, er man jo troende muslim - og det er ikke-muslimer i sagens natur ikke. Derfor kan kun troende muslimer have respekt for Muhammed og islam. Muslimer kan aldrig gøre sig værdige til respekt i ikke-islamiske samfund alene i kraft af at være muslimer. 
Derimod kan de som mennesker og medborgere gøre sig fortjent til respekt og anerkendelse i kraft af det arbejde, de udfører, eller den sociale eller politiske indsats, de yder i samfundet. Eller i kraft af særlige præstationer inden for musik, sport eller madkunst.
Desværre har det hidtil været kendetegnende for debatten om integration og kulturmøde at begreberne 'respekt' og 'tolerance' er blevet brugt som synonymer. 
Og så skal debatten gå i hårdknude. 
Jan Foght Mikkelsen er lektor på Kommunikations-uddannelsen på RUC med speciale i etiske problemer i kommunikation

