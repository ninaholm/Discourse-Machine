Eurokrisen og demokratiet
LEDER


 I nat bliver eurozonen udvidet, når Litauen som det 19. europæiske land skifter sin nationale mønt, litas, ud med den fælles valuta. Men 2015 tegner også til at blive et skæbneår for euroen. Har valutasamarbejdet overhovedet en fremtid uden ændringer af traktaterne, som kan give EU-institutionerne større indflydelse på medlemslandenes statsbudgetter, skattepolitikker, arbejdsmarkeder, offentlige forvaltninger og velfærdssystemer?
»Enhver medlemsstats regering, Europa-Parlamentet eller Kommissionen kan forelægge rådet forslag til revision af traktaterne,« hedder det i Lissabon-traktaten, og kommissionsformanden, Jean-Claude Juncker, er angiveligt overbevist om, at det nye år er sidste chance for at rette euroens alvorlige konstruktionsfejl, som er blevet blotlagt under de seneste års økonomiske og politiske krise.
Det er nemt nok at identificere de finanspolitiske problemer, der opstår som følge af manglende koordinering, men meget sværere at forestille sig løsninger, medlemslandene ville kunne enes om. Enstemmighedsprincippet er stadig den største forhindring for, at det mellemstatslige samarbejde kan udvikle sig til et bære- og beslutningsdygtigt europæisk demokrati.
Samtidig ser 2015 ud til at begynde med et politisk jordskælv i EU med epicenter i Grækenland. Her står venstrefløjsalliancen Syriza til at komme til magten ved parlamentsvalget den 25. januar. Partiet er kritisk indstillet over for den aftale, som den daværende regering i 2011 indgik med landets kreditorer, og som har tvunget den græske stat til at afskedige offentligt ansatte, beskære lønninger og pensioner, sælge fælles goder til private og afmontere centrale velfærdsydelser i f.eks. sundhedsvæsnet.
Disse tiltag har haft så alvorlige følger for mange grækeres liv, at en vælgerreaktion må betragtes som naturlig. Alligevel bliver grækerne advaret mod at stemme på Syriza – ligesom da Angela Merkel i forbindelse med det seneste græske parlamentsvalg i 2012 beskrev partiets leder, Alexis Tsipras, som den største trussel mod euroen:
»En skræmme- og løgnekampagne er på vej – en operation, som kun har til formål at skabe frygt blandt grækerne og kaste landet ud i endnu dybere fattigdom,« sagde Tsipras, inden parlamentsvalget var en realitet.
Han understreger, at Syriza ikke vil ødelægge euroen, men dreje EU i en mere solidarisk og demokratisk retning. Og mens politikere, tænketanke, iagttagere og bankøkonomer fra hele Europa har travlt med at male fanden på væggen i Athen, får Syriza støtte fra lidt uventet hold – The Wall Street Journal:
»Det ville hjælpe, hvis europæiske ledere i stedet for at frygte demokratiet blev bedre til det,« skrev den amerikanske avis i sidste uge.
Valget i Grækenland handler nemlig i høj grad om, hvorvidt den europæiske krisepolitik og demokratiet er forenelige størrelser. Blandt Syrizas centrale forslag er en international statsgældskonference, som skal sikre, at borgernes interesser ikke altid bliver underordnet bankernes. Desuden ønsker partiet, at Den Europæiske Centralbank bliver underlagt demokratisk kontrol og får mandat til at finansiere offentlige investeringer i medlemslandene.
Senere på året skal der også være valg i Spanien, som det nye parti Podemos står til at vinde. Hvis to sydeuropæiske lande får regeringer, der er opstået som svar på krisehåndteringens sociale konsekvenser, vil det politiske landskab i Europa begynde at forandre sig – og tilsammen udgør de to partiers programmer det mest konkrete (og klassisk socialdemokratiske) svar på den aktuelle situation.
For at isolere Podemos har det konservative spanske regeringspartis forkvinde, María Dolores de Cospedal, allerede opfordret socialisterne til at indgå i en bred koalitionsregering. Der er opstået koalitionsregeringer i flere lande under krisen – f.eks. Grækenland, Italien, Østrig, Holland, Tyskland og Finland – men det ville være et særsyn i Spanien.
Hvis mulighederne for politiske forandringer lukkes på forhånd, taber borgerne og demokratiet. Der er tværtimod brug for nye politiske kræfter som Syriza og Podemos til at stimulere samtalen om fremtidens Europa.

