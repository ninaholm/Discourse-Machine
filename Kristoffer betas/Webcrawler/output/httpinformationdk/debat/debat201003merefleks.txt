En mere fleksibel og intelligent skole ønskes
Den fleksible og intelligente skole udvikles bedst gennem partnerskaber. Det er ikke bare diffuse netværk, hvor man mødes og taler løst sammen, men det er gennem udvikling af konkrete projekter


 Skolen skal udvikles gennem partnerskaber. Der er eleverne, lærerne, forældrene, politikerne, det private erhvervsliv osv. Men hvilke forhold omkring skolen, skal partnerskaberne være med til at udvikle?
Fremtidens skole skal være en fleksibel og intelligent skole, hvis den skal fremme elevernes læring.  Forskningen viser, at undervisning på tværs af alder og klasse medfører, at lærere anvender mere udviklingsrelevant praksis og sætter ind med mere differentierede metoder, og at eleverne lærer meget af hinanden. Fleksible grupper er nøgleordet. Elevgrupperinger kan dannes på baggrund af interesser, undervisningsbehov, samarbejde og læringsstil. Lige så besnærende og indlysende det lyder, lige så vanskeligt er det at udrulle ud i praksis. Klassen er et velkendt fællesskab, hvor den tætte kontakt mellem eleverne, forældrene og den professionelle voksne fastholdes som et vigtigt kendetegn for den danske folkeskole. Men nogle elever trives og lærer ikke i klassens fællesskab. De skal have andre muligheder for fællesskaber på skolen, og derfor er fleksibiliteten sandsynligvis en nødvendighed. Derfor er mange skoler allerede i gang med at udvikle andre læringsmiljøer end klassen, men der er brug for at understøtte denne udvikling. F.eks. skal der skaffes mere viden om, hvordan de nye læringsmiljøer kan supplere klasseundervisningen.
Mangler viden
I en skole, hvor arbejdsformer varierer mellem klasseundervisning og projektarbejde, nogle gange på tværs af klasser og årgange, kræver det andre og nye former for læringsledelse. Den skal varetages af lærerteams med forskellige kompetencer. Den fleksible skole er en helhedsorienteret skole, hvor arbejdet med elevers faglige og sociale færdigheder ikke kun reserveres til den enkelte lærer, men involverer hele skolen. Hvis der skal udføres aktiviteter, som støtter op omkring elevers differentierede behov og forskellige læringsstile, kræver det mange hænder og struktureret planlægning. Teamlederen vil i samspil med skolens ledelse være hovedansvarlig for, at der organiseres og gennemføres god undervisning. Fra forskningen ved vi også, at disse nye ledelsesformer støder på utrolig mange vanskeligheder i praksis. Vi mangler viden om, hvordan vi gennem læreruddannelsen sikrer, at de nye lærere netop udstyres med de tilstrækkelige ledelseskompetencer, som den fleksible skole kræver.
Leder af relationer
Læringsledelse er meget mere end blot et teknisk spørgsmål om de mest effektive metoder til at fremme faglig læring. Undervisning og læring foregår i sociale sammenhænge imellem læreren og eleverne og imellem eleverne indbyrdes. Når mennesker er sammen, er der altid en risiko for, at man taler forbi hinanden, bliver misforstået, tager fejl, bliver udelukket eller bare føler sig udenfor og anderledes.
Sker det for elever i en skoleklasse, så lærer de ikke tilstrækkeligt. Det er dokumenteret, og det må man tage hensyn til. Derfor må læreren også være leder af relationer. Det kræver regler for adfærd i klasserummet. Eleverne skal ikke bare kunne aflæse lærerens forventninger til, hvordan de skal opføre sig. De skal selv bidrage til formulering og håndhævelse af reglerne. Også sanktionerne.
Læringsledelse skal baseres på få, klare, positive og fremadrettede regler.
De fleksible forhold vil også påvirke andre dele af skolens hverdag end klassen og lærernes ledelseskompetencer. Her vil anvendelsen af teknologier spille en betydelig rolle. Virtuelle læremidler kan netop være med til at støtte op omkring elevers forskellige forudsætninger og læreprocesser. Undersøgelser viser, at veludviklede virtuelle læringsplatforme kvalificerer forskellige læreprocesser, fordi de tilbyder flere forskellige temaer og niveauer, som elever kan arbejde med individuelt eller i grupper. Virtuelle undervisningsformer stimulerer f.eks. flere læringsstile, fordi de tilbyder billeder, lyd m.v. Og de stimulerer også lærerne. Det viser sig, at de lærere, der oftest anvender it i undervisningen, også er de lærere, der oftest varierer deres undervisning mellem tavleundervisning, emneundervisning og projektorganiseret undervisning.
Men der kan også tegnes et mere dystert billede. Mange lærere føler sig ikke rustet til at anvende teknologier i undervisningen. Derfor skal der etableres udviklingsprojekter, som udvikler lærernes og skolernes innovative og teknologiske kompetencer. Indtoget og kvalificeret af anvendelse af snilde teknologier berettiger til betegnelsen den intelligente skole. Den intelligente skole er nødvendig, fordi de tilgodeser elevers læring, men den påvirker også hele skolens organisering. Teknologier kan hjælpe skolen med at kvalificere og effektivisere møder, evalueringer osv., så lærerne kan bruge mere tid på kerneydelser.
Den fleksible og intelligente skole udvikles bedst gennem partnerskaber. Det er ikke bare diffuse netværk, hvor man mødes og taler løst sammen, men det er gennem udvikling af konkrete projekter.

Andreas Rasch-Christensen, videncenterleder, VIA University College

