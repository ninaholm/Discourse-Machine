Der er viden til forskel



 I de senere år er mange a-kasser gået fra at være a-kasse for en specifik faggruppe til i princippet at optage alle faggrupper - de såkaldte tværfaglige a-kasser. Den udvikling er sket på trods af, at faglige a-kasser har tilbud og services, der bringer os i den absolutte top.
Den økonomiske krise har skabt flere ledige, end vi længe har oplevet. Det er derfor vigtigt, at vi tackler den situation bedst muligt, og her spiller a-kasserne en vigtig rolle. Som repræsentanter for tre faglige a-kasser ved vi, hvad der betyder noget for vores medlemmer, og hvordan vi kan være med til at lette vejen tilbage på arbejdsmarkedet, så den bliver så hurtig som mulig.
Vi har alle eksempler på, hvordan vores faglige viden har gjort en forskel. DSA, der er a-kasse for bl.a. sygeplejersker og jordemødre, gennemførte i 2008 et projekt, hvor ledige tidligt fik tilbudt en jobplan. Det resulterede bl.a. i, at de meget hurtigt kom i job.
I BUPL-A, der er a-kasse for pædagoger, coacher de ledige medlemmer. Ikke alene optimerer det jobmulighederne, men det arbejde, de efterfølgende får, bliver også mere tilfredsstillende for den enkelte. Og i IAK, a-kassen for ingeniører, har et dimittendprojekt vist vejen til at skaffe flere job til de nyuddannede.
Eksemplerne viser, hvordan vi arbejder fokuseret og ud over det, som lovgivningen foreskriver, for at hjælpe vores ledige medlemmer tilbage i arbejde.
Ikke al sammenblanding giver mening
Mange tror, at a-kassens arbejde primært handler om at udbetale dagpenge og sikre, at man søger et givent antal stillinger om måneden.
Men a-kasserne beskæftiger sig også med mange andre ting. Vi hjælper vores ledige med gode råd til jobansøgninger og cv og træning i jobsamtale. Og her er vores styrke, at vi har den faglige ballast, der gør, at vi kender vores medlemmers specifikke arbejdsmarkeder.
Ligesom vi har forskellige uddannelsesinstitutioner til at varetage forskellige uddannelser, har vi også forskellige a-kasser til at varetage forskellige faggrupper. Det synes naturligt for skolernes vedkommende. De har en specifik viden, som de formidler videre, og det gør dem unikke på deres felt.
Det samme gør sig gældende for a-kasserne. Faglige a-kasser har via deres specifikke kompetencer og viden et naturligt forspring i forhold til at hjælpe medlemmerne i arbejde.
Som repræsentanter for tre forskellige faglige a-kasser er vi et godt bud på, hvad en a-kasse med et fagligt fokus kan tilbyde. Vi har en faglig viden - og vi bruger den.

