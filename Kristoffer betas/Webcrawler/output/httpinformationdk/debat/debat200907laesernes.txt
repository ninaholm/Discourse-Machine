Læserne skriver
Debat fra dagens avis


 Festival-dækning
Dorte Valentin Sørensen, Bagsværd
Ih, hvor jeg glæder mig. For tiden viser tv foromtale af den omfattende dækning af Roskilde Festivalen, som vi har i vente i de her dage i både radio og på fjernsynet. Og så ser jeg frem til med stor forventning at se samme grad af dækning af de øvrige musikfestivaler henover sommeren ... Jazzfestivalen er lige på vej og senere følger flere kammermusikfestivaler - og måske kan vi også i samme kulturområde nævne ballet.
Alle kan prale af verdensnavne, og DR er jo et alsidigt public service-organ - ikke sandt - og har tydeligvis indset, at det er ikke nok at høre musik i radioen, det er også vigtigt at se musikerne, både i interviews og under spillet. Det bliver rigtigt dejligt!
Penge to  the powerful
Søren Tafdrup, Søborg
Dansk Energi, kraftværkernes interesseorganisation, har for nylig offentliggjort sin vision for, hvordan Danmark skal blive CO2-neutral i 2050. Visionen er betitlet ' Power to the People ', hvorved Dansk Energi har fundet det betimeligt at besnylte John Lennon.
Visionen handler i korthed om, at vi skal fordoble vores elforbrug i løbet af de næste 40 år. Effektivisering og energibesparelser er ikke i høj kurs hos Dansk Energi. Det går ud over deres forretning, så det skal man ikke undre sig over.
Tallene  på bordet
Eva Kjer Hansen, fødevareminister (V)
Hanne Ahm beskylder her i avisen 29. juni landbruget for alverdens ting. Lad os få tallene på bordet, og så må Informations læsere selv vurdere, om de er enige.
Hvert år slagtes 21 millioner svin i Danmark. Hvert eneste af dem synes af myndighederne før de slagtes og undersøges også efter slagtning. I 2007 førte denne procedure til 187 politianmeldelser for slagmærker på svin og sidste år blev det til 39 politianmeldelser for skuldersår. Ud af én million svin har knap to svin skuldersår og knap ni svin været udsat for slag.
Et slag er ét for meget, men er de ovenstående tal et solidt fundament for at beskrive dansk svineproduktion som fyldt med misrøgtede dyr? Jeg mener det ikke.
Vi hviler ikke på laurbærrene. Vi er fortsat meget ambitiøse og optagede af at være førende med hensyn til at sikre høj dyrevelfærd og dyresundhed. I 2008 blev der vedtaget et veterinærforlig, som bl.a. indebærer, at alle større besætninger modtager forebyggende dyrlægebesøg og hjælp til at lave indsatsplaner, hvis der opstår problemer, så problemerne kan stoppes, før de når at udvikle sig.
En anden påstand i læserbrevet er, at der bruges meget antibiotika i landbruget. Også det er forkert. Danmark er og har altid været foregangsland med hensyn til antibiotika-anvendelse. Set i et internationalt perspektiv har vi et lavt forbrug af antibiotika og en lav forekomst af resistens. Danmark var det første land til at indføre forbud mod brug af antibiotiske vækstfremmere, og vi var blandt de første til at indføre systematisk overvågning af landbrugets antibiotikaforbrug og resistensudviklingen.
Skal EU bestemme alt ...
Peter Ølgaard, Århus V
... om udlændingepolitikken? Nej, siger regeringspartierne og DF harmdirrende. Men hvor er Folkebevægelsen mod EU?
Skæv vinkling på ligestilling
Henriette Stampe, BA i pædagogik og kønsstudier
Det er en helt skæv vinkling på ligestilling, som Lone Nørgaard gør sig til fortaler for i artiklen mandag den 29. juni. Først og fremmest er det ikke rigtigt, at ligestilling udelukkende er feministernes kamp. Vi lever faktisk i et nationalt og overnationalt samfund, der har lovgivning på området. At det netop er ligestilling mellem mænd og kvinder, der bliver problematiseret hænger sammen med stereotype billeder af 'rigtige mænd/fædre' og 'rigtige kvinder/mødre' der trives i bedste 50'er stil. Denne rigide opdeling af væsensforskellighed på grund af køn er i sig selv med til at markere kønsforskelle snarere end at fokusere på forskelle i de vilkår, der gør sig gældende for henholdsvis kvinder og mænd. Hvorfor ikke skabe flere visioner om, hvordan både mænd og kvinder/mødre og fædre (og deres børn) kan leve et  liv med mulighed for forandring af deres livsvilkår og -ønsker?
Som borgere må vi undersøge, hvordan samfundet hænger sammen, og blive opmærksomme på hvad vi vil ændre. Som forældre må vi endvidere gøre os gældende over for vores børn, tænke dem med i vores livsovervejelser og kæmpe for at kunne leve et liv, som vi finder indholdsrigt og væsentligt i stedet for at skabe nye stereotypier og hæmmende livsbetingelser gennem en opdeling af befolkningen i to kæmpende halvdele.
Kønnenes kamp
Ete Forchhammer, Tikøb
Det er på tide at forældre indser at  de  er nødt til at vælge mellem børn og karriere  - og statussymboler.
Det er værre at være barn af en frustreret hjemmemor end af en udearbejdende.
Den fraværende far - uanset hvad fraværet skyldes  - har megen ulykke på samvittigheden.
Rasende  Rifbjerg
Jens Laigaard, Herning
At Klaus Rifbjerg (læserbrev den 30. juni) får ondt i røven (hovedet kan det ikke være) over, at Information bringer et billede af Dansk Folkeparti på forsiden, kan ikke komme bag på nogen. Hans rasende udfald mod en række navne fra partiet er ligeledes hverken overraskende eller underholdende - vi har hørt det hele et par gange før til langt under hudløshed.
Hvad, der derimod nok kan bringe læseren ud af fatning, er, at Rifbjerg opfatter Informations analyser af DF som udtryk for 'begejstring' for partiet. Og at han i samme anledning gylper galde ud over to skribenter, der er blandt avisens mest læseværdige, nemlig 'Rune Lykketoft' (det skal vel være Lykkeberg?) og Bent Vinn Nielsen. Er de to virkelig højrefløjens håndlangere - eller trykker skoen et andet sted? Lykkeberg er en intellektuel, der kan udtrykke sig om alvorlige emner, så det er til at forstå. Vinn Nielsen er en ægte arbejderforfatter, som har humor. Begge har succes med deres forfatterskaber. Mon ikke det skulle være disse omstændigheder, der har ansporet burgøjser-socialisten Rifbjerg til at hælde et ekstra mål krudt i sin rutinemæssige bredside?
Dagens  højdepunkt
Thorbjørn Pedersen, Hulsig
Jeg læste også med stor interesse den saglige artikel om DF i Informations weekendavis 27.-28. juni.
Flere og flere i Danmark er jo klar over, at DF fører klassisk socialdemokratisk politik (inspireret af bl.a. H.C. Hansen) og det er en af grundene til, at tilslutningen stiger ved hvert eneste folketingsvalg. Og formidlingen af partiets program lykkes jo også ganske godt. Senest de mange stemmer til Messerschmidt. Uanset om mange skribenter, herunder Rifbjerg i sit læserbrev (30. juni) og Metz i sin klumme (27.-28. juni) med overskriften: »Censurens pest« kommer med mange ordrige og sjove gloser og betegnelser i beskrivelsen af DF og dets politikere, så er der jo noget, der mangler i debatten, for at det kan være en ægte debat.
Rifbjergs læserbrev er som en sjov karakteristik af personerne i en skolekomedie. Og hvad har hr. Rifbjerg og hr. Metz tilfælles i denne debat? Hvad er det der mangler? Rigtig gættet: De sobre, vægtige argumenter. Artiklen om DF falder i tråd med avisens egenannonce s. 21 i avisen 30. juni: »Information bliver ikke skrevet for at bekræfte stående fordomme og gamle sandheder. Hver eneste dag leverer vi undrende, borende og begavet journalistik, som forfølger store og små spørgsmål.«
Mon hr. Rifbjerg har læst denne annonce, der beskriver avisens redaktionelle linje i dag. Ord og handling hænger sammen, og det glæder mig som ny læser.
Dagens højdepunkt: Når posten kommer med avisen.
DR's løgn om Pia Kjærsgaard
Ole Hyltoft, DF og medlem af DR's betyrelse
Klaus Rifbjergs avisindlæg er altid underholdende, som nu 30. juni. Men hvordan kan en velbegavet mand, der er i stand til at læse, være så blind for, hvad der foregår lige om ørerne på ham? Det er ikke Dansk Folkeparti, der kræver verdensherredømmet, der stener frie kvinder og hænger homoseksuelle. Det er Dansk Folkeparti, der er samlingspunktet omkring modstanden mod dette barbariske undertrykkelsessystem, der for tiden breder sig ud over hele kloden.
Og til DR og min 'censur'! Pia Kjærsgaard er i et program blevet beskyldt for at have sagt, at indvandrere formerer sig som rotter. Hvis man kender  Der Stürmer , ved man, at de sammenkoblede jøder og rotter. Det er altså blevet sagt i DR at Pia Kjærsgaard er nazist. Mærkeligt nok opdager DR ikke selv fejlen. Jeg gør, og anbefaler Kenneth Plummer et dementi.
DR's café latte-demagoger - og nu også du, Klaus  - gør dette nødvendige dementi af en DR-løgn til en 'Hyltoft-sag'. Hvor fanden er vi henne? Jo, vi er i dr. Goebbels' propaganda-kontor til udbredelse af fordomme og usandheder.
Du skulle holde dig for god til at være med på den galej, Klaus.

