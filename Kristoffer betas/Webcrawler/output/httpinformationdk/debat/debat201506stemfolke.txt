Stem til folketingsvalget!
Folkene bag kampagnen ´Stem ikke til folketingsvalget!´ synes at drømme om deltagelsesdemokrati. Men det bygger på en problematisk forestilling om, at hvis bare ´folket´ deltog direkte i stedet for at lade sig repræsentere, ville det pludselig have helt andre holdninger. Men hvorfor skulle det dog være tilfældet?


 Valgdækningen har ikke blot været præget af debat om det politiske indhold, men også om folketingsvalget som sådan. I kampagnen ’Stem ikke til folketingsvalget!’ argumenteres for, at det mest demokratiske, vi som borgere kan gøre den 18. juni, er ikke at stemme. Ifølge kampagnens manifest er »folketingsvalget et ideologisk ritual, som dækker over, at samfundsudviklingen ikke ligger i hænderne på befolkningen«.
Det er imidlertid mere uklart, hvilket politisk system folkene bag kampagnen ønsker at sætte i stedet for det parlamentariske demokrati. Det ønsker kampagnens talspersoner nemlig ikke at gøre sig til dommere over.
Det virker mærkeligt, at man gerne gør sig til dommere over, at vi ikke bør stemme, men ikke over, hvilken indretning demokratiet, der skal komme i stedet, bør have. Ethvert samfund skal styres og bliver styret på den ene eller den anden måde. Man kunne sagtens forestille sig andre måder, at styre samfundet på, men de fleste af dem vil sandsynligvis ikke være mere demokratiske end det system, vi har i dag, tværtimod.
Uperfekt, men virksomt
Det lader imidlertid til, at det er en form for deltagelsesdemokratisk styring af landet, folkene bag ’stem ikke’-kampagnen ønsker at erstatte det repræsentative demokrati med. I flere interviews har folkene bag kampagnen opfordret borgerne til at deltage i udenomsparlamentarisk arbejde og direkte demokrati.
Der er meget godt at sige om direkte borgerdeltagelse og det udenomsparlamentariske, men der er heller ikke noget til hinder for, at det sameksisterer med det repræsentative demokrati, og der er ikke noget i sig selv, der gør den direkte deltagelse mere demokratisk end den indirekte. I det repræsentative demokrati er vi trods alt så heldige at have nogle procedurer, som giver hver borger én stemme, og sikrer, at en regering er underlagt parlamentarisk kontrol.
Og nej, det betyder ikke, at demokratiet er perfekt. Det betyder ikke, at politikerne på Christiansborg har suveræn kontrol over samfundsudviklingen, og det forhindrer ikke, at det politiske landskab er præget af uhensigtsmæssige tendenser til, at der argumenteres ud fra rationaler om ’nødvendighedens politik’. Men frem for alt vil en afskaffelse af det repræsentative demokrati ikke løse disse problemer, og deltagelsesdemokrati vil ikke medføre, at politiske eliter ophører med at eksistere. Politiske eliter findes og har altid eksisteret i alle samfund. I Danmark og de andre liberale demokratier er vi heldige, at den politiske elite trods alt er underlagt en (om end til tider utilstrækkelig) demokratisk kontrol.
Føler sig repræsenteret
Det er bestemt ikke noget nyt at anskue den indirekte repræsentation som det, der forplumrer demokratiet. Det har været moderne siden Jean Jaques Rousseau. Deltagelsesdemokratiet har derimod ofte været fremstillet som det ægte demokrati. Her kan folket frigøre sig fra elitens stramme lænker.
Problemet er bare, at dette ideal ofte indeholder en problematisk forståelse af ’folket’. Det er som om, dette folk er en entydig størrelse, som om alle har de samme interesser. Sådan er det naturligvis ikke.
Samtidig har forkæmperne for det rene deltagelsesdemokrati sjældent – eller rettere sagt aldrig – nogen bud på, hvordan man kan organisere store nationalstatslige demokratier uden repræsentation.
Det er også værd at bide mærke i, at de partier og politikere, vi har siddende på Christiansborg, et langt stykke hen ad vejen repræsenterer de holdninger og positioner, der er blandt befolkningen, selv om folketingspolitikerne rigtigt nok udgør en elite.
Det er som om, at der i de våde deltagelsesdrømme hersker en forestilling om, at hvis bare ’folket’ fik anledning til at deltage direkte i stedet for at lade sig repræsentere, så ville dette folk pludselig have nogle helt andre holdninger. Men hvorfor i alverden skulle det det?
Og ja, det er da utroligt irriterende, at en så stor andel af befolkningen føler sig repræsenteret af partier, man ikke selv er enig med. Jeg kan selv blive meget træt af, at så mange ønsker at lade sig repræsentere af Venstre, Liberal Alliance og Dansk Folkeparti. Ligesom personerne bag ’stem ikke’-kampagnen vel i bund og grund er trætte af, at en meget stor del af befolkningen føler sig repræsenteret af de ni partier, der stiller op til Folketinget, fordi de selv er uenige med alle ni. Men de holdninger, der reflekteres i det ret brede partispektrum, vil altså ikke bare forsvinde som dug fra solen, fordi demokratiet pludselig ikke er organiseret repræsentativt længere.
Ifølge ’stem ikke’-kampagnen er det hip som hap, hvilke partier der opnår flertal efter valget, men for de fleste andre mennesker betyder det faktisk noget. Nej, vi har ikke et perfekt demokrati i Danmark, men vi kan arbejde på at gøre det bedre – både inden for og uden for det parlamentariske system, og det mest demokratiske, vi kan gøre, er at stemme til folketingsvalget.
Ditte Weimann Harder er cand.scient.adm.

