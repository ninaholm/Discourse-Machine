Behov for åben dialog, Østergaard



 Information skrev 2. januar, at uddannelsesminister Morten Østergaard (R) nu har fået bestyrelsesformændenes underskrifter på de videregående uddannelsesinstitutioners resultatkontrakter.
Det, de konkret forpligter sig til at levere, er virkeliggørelsen af ministerens ambitiøse plan om ’Større sammenhæng i det videregående uddannelsessystem’.
Bestyrelsesformændenes forpligtende tilsagn er naturligvis en vigtig milepæl for ministeren. Men skal ambitionerne om større fleksibilitet og færre barrierer i et sammenhængende uddannelsessystem blive den succes, som også jeg stærkt håber på, skal der andet og mere til end underskrifter fra eksterne formænd og samtaler mellem forskellige rektorer.
For alle gode hensigter til trods indeholder det storstilede tiltag adskillige faldgruber, som kun kan undgås ved inddragelse af den faglige indsigt hos underviserne på både universiteter og professionshøjskoler.
Morten Østergaard bør derfor både før og under udformningen af sin nye fælleslov invitere til en åben dialog med repræsentanter for de ansatte undervisere om de forhold, der kan sikre en velgennemført reform af hele det videregående uddannelsessystem.
Som faglig organisation for underviserne på såvel lærer- og pædagoguddannelserne som et flertal af underviserne på universiteterne, bidrager vi gerne med den indsigt, som vores medlemmer har fra deres daglige virke.
Respekt for faglighed
Blandt de vigtigste anbefalinger, som vores medlemmer – studieledere, studerende og undervisere – er enige om, er først og fremmest, at uddannelserne skal ses som ligeværdige.
Der skal være respekt og værnes om fagligheden i såvel en professionsuddannelse som en universitær kandidatuddannelse, og muligheden for at skifte spor skal gå begge veje.
Positive forløb kan kun etableres, hvis der skabes rum og ressourcer til faglige fora for undervisere inden for beslægtede fag på de to uddannelsesinstitutioner.
Her kan de i fællesskab udvikle nye forløb, der giver umiddelbar mulighed for at tage en universitær kandidatuddannelse oven på en professionsbachelor, eller bygge en professionsuddannelse oven på et universitetsforløb.
Og så skal der være transparens, så de studerende kan få øje på mulighederne.
 
Ingrid Stage, formand for DM (Dansk Magisterforening)

