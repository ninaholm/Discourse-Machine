Udnævn Steiner!
LEDER


 Den danske regering forsøger i disse dage at smøre FN-diplomatiet, så Helle Thorning-Schmidt kan lade sig udnævne til FN’s næste flygtningehøjkommissær. Enhver kan se, at den globale flygtningekrise kræver fornyet dynamik i det internationale samarbejde, og netop denne højkommissærpost har en historisk stor betydning og ansvar. Derfor må vi i Danmark hæve os over nationale hensyn og sige helt klart: Ja, Helle Thorning-Schmidt vil uden tvivl kunne klare jobbet, men nej, hun er ikke den bedst egnede kandidat.
Det stod definitivt klart, da kansler Angela Merkel i går præsenterede den anerkendte topdiplomat Achim Steiner som den tyske regerings officielle kandidat til posten.
Achim Steiner har meget af det, Helle Thorning-Schmidt mangler. Med sit speciale i udviklingsøkonomi har han dyb faglig indsigt i forholdene i de lande, der af økonomiske og klimatiske grunde skaber flygtningestrømme. Han har arbejdet på såvel græsrodsniveau som på øverste politiske niveau som chef for FN’s kontor i Nairobi. Desuden kan han drage fordel af at kende FN-systemet indefra via sit arbejde for FN’s miljøprogram.
De bedste argumenter for Helle Thorning-Schmidts kandidatur synes herefter at være, at hun er tidligere statsminister, og at hun er dansker. Det sidste kan siges at være et lige så dårligt argument som det første.
For faktisk har tanken om at udnævne Helle Thorning-Schmidt til FN’s næste flygtningehøjkommissær fra begyndelsen været temmelig aparte. For mindre end et år siden kritiserede FN den danske regering og dermed Helle Thorning-Schmidt for vores flygtningepolitik.
Regionschefen for UNHCR i Nordeuropa fastslog således, at den danske stramning af reglerne, der udelukker familiesammenføring inden for de første 12 måneder, er »på kant med international ret«. Hvis Helle Thorning-Schmidt ender med at få posten, vil hun blive øverste chef for den selvsamme afdeling, der har underkendt hendes egen flygtningepolitik.
FN har i øjeblikket brug for to ting: En flygtningehøjkommissær, der har indsigt i forholdene i den tredje verdens lande. En flygtningehøjkommissær, der oprigtigt vil arbejde for sikre verdens fordrevne så rimelige vilkår som muligt. Derfor: Udnævn Achim Steiner!

