Jamen man skyder da katte
Om den krig, nationen går glip af, og en truet bonderøv
Søren Ryge Petersen vil ikke uden videre opgive sine skvalderkål, bare fordi en yngre model er kommet på banen; Bonderøven. Der er lagt op til krig i grønne gummirøjsere.


 Hvorfor Danmark ikke er i krig med Syrien er lidt af en gåde. Her udsættes en oprørsk befolkning for endda værre overgreb end i Libyen, og danske politikere holder lav profil. Men hvorfor ikke bombe Damaskus? Syrien opfylder betingelserne for dansk indgriben: Landet er muslimsk. Dertil kommer, at en despotisk hersker undertrykker sit folk og massakrerer fredelige demonstranter. Adskilligt flere oprørere end i Libyen er allerede, så vidt oplyst, dræbt eller lemlæstet i Syrien. Det lumske ved diktatorer  blandt andet  er, at de sjældent er alene om forbrydelserne. De betjener sig af håndlangere, som ikke uden videre falder til føje, når lokummet brænder, men af flere grunde slår fra sig. Aktivistisk udenrigspolitik lider af den skavank, at man under udøvelsen således let kommer til at blande sig i en borgerkrig, og borgerkrige er vanskelige at have med at gøre. Motiverne bag er ofte blandede, skillelinjerne mellem parterne uklare  som i Libyen.
Den nu så demonstrativt omrejsende udenrigsminister bør forklare sine landsmænd, hvorfor vi er i krig i dér, når vi lader Syrien være Syrien. Israels nærvær i regionen kan være én forklaring. Man ved aldrig, hvad de tossede jøder finder på, når nogen smider bomber i nærmiljøet. Dertil kommer Irak, Iran og Tyrkiet, der ligger i nærheden. Det er ligesom for meget, hvis NATO én gang til ad bagdøren skaffer sig afløb for foretagsomheden. Det gør NATO heller ikke, altruismen kender trods alt sine grænser. Dyrt er det også, og olie er der ikke. Endelig forekommer aktionen i Libyen, som tiden går, stadig mere vanvittig, og sporene skræmmer.
Dø om så det gælder
Krigsførelse af den art  det var ikke uoverkommeligt at forudse  er problematisk. Ørken og fladland betyder, at moderne krigsfly, der ikke er meget værd i byerne, uden større hindringer kan angribe tanks og militære installationer og score på den elektroniske måltavle. Billeder i tv af smarte bomber, der rammer lige i skabet, viser hvordan. Det hedder i medierne, at danske fly har bombet de og de tanks eller den og den kanonstilling. 'Taget dem ud'. Det hedder sig ikke, at hvor bomberne rammer, befinder sig libyere, der rent faktisk dør af det. Dem ser man ikke. Man kan kun med opbydelsen af al sin fantasi forestille sig TV-Avisen opregne de regeringstro tab, om så kun løseligt, afstedkommet af danske fly. Man kan lettere forestille sig, at medierne vil være mere nøjeregnende, hvis danske piloter går til, hvad alle højere magter forbyde. Men eftersom krigen angiveligt er iværksat for at beskytte libyerne, forekommer det akavet, når det ikke betyder så meget, hvor mange af dem, vi i det store regnskab er ved at frelse fra oberstens overgreb, men som lige først skal slås ihjel. Man kan ikke vide om de stakler der betjener Gadaffis våben mere eller mindre er tvunget til det. Det er ikke nemt at unddrage sig en diktators vilje, og faneflugt er en alvorlig sag. Spørgsmålet står fortsat åbent: hvad skal der ske, hvis oprørerne får overtaget og massakrerer regeringsstyrkerne? Hvor smider NATO så bomberne?
Henrivende DFere
Det fornøjelige ved at have fået lejlighed til at anvende sin livskvote i nutiden er unægtelig nærværet af hele verden lige for næsen. Stort og småt døgnet rundt. Medierne sørger for leverancerne. Det mindre fornøjelige er politikerne, der reagerer, som de mener, det tager sig bedst ud og træffer beslutninger derefter. Dansk Folkepartis håndtering af situationen er henrivende. DF stemte trods partiets uvilje mod sværmeriske standpunkter uden egen næsetip i syne for at gribe ind i Libyen. Men DF er, som deres udenrigspolitiske ordfører forsikrer: »utroligt urolige ved at blande os«. Så er DF dækket ind: de er med, men utroligt urolige. Samtidig får ordføreren slået fast, at venstrefløjen er blevet »særdeles krigsliderlige«, fordi de vil forære oprørerne Stinger-missiler til selvforsvar. DF lader sandelig ikke gryden med småperfiditeter gå af kog i kampen om magten.
Duel i staudebedet
Men nu til noget andet:
Medierne er som bekendt budskabet, eller skaber dette, således som medierne også skaber personer eller personligheder, som de samme medier gerne kalder alle, der viser kontrafejet. En af dem er en selvforelsket klovn i røjsere og tobakspibe, der nu på 23. år render rundt med skovl og spade og roder i det samme agurkebed, mens han vælter hjemmestrikkede dybsindigheder af sig i forsoren fortrolighed med havefolket eller kværker en due i ny og næ, hvis ikke han opsøger intetsigende personer på egnen. Som regel aldersstegne folk, der ikke kan værge for sig, som kendetegnes ved ikke at vaske hænder eller rydde op på deres små forsømte uhyggelige husmandssteder, og hvis tonløse banaliteter ophøjes til endeløs visdom af manden i røjserne.
Pr. definition er den storbyfjerne enkle nærhed til fædrelandets jord kvalificerende, hvilket det selvfølgelig i sjældne fald kan være, men normalt ikke er. I den forstand har manden i røjserne foretaget en synkron rejse hånd i hånd med tidsånden og opfyldt de mest påtrængende behov, for at et segment tynget af mindreværd kan få lejlighed til at afspejle uinteressant almindelighed i noget endnu mere uinteressant almindeligt.
Nu er manden i røjserne imidlertid blevet overhalet af en konkurrerende bonderøv. En der oven i købet ikke har gjort sig til bonderøv, hvad manden i røjserne har, fordi han faktisk ikke er ægte, men af uddannelse og jo altså mediemenneske med alle de bagtanker, dette pr. automatik indebærer. Den konkurrerende er derimod ægte. Bonderøven er bonderøv og har tilsyneladende ikke anstrengt sig ret meget, om overhovedet, for at blive det. Det gør ikke hans tv-udsendelser mere interessante. Men det er ikke pointen. Det interessante, hvis det overhovedet er interessant, er at ham i røjserne er blevet urolig, fordi bonderøven nu vinder markedsandele. Derfor siger røjserne med piben, som han ifølge sin læge skal holde sig fra  i sig selv en national tragedie  at bonderøven ikke holder i mange sæsoner. Mener altså røjserne, der har holdt i snart 25.
Men nu aner han viftet af programtilrettelæggernes knokkelhånd. Røjserne forbereder derfor sidste runde, som ifølge ham selv kommer til at vare fem år inden pensionen. Underforstået: seerne vil i fakkeltog forlange ham fredet, til han kreperer for åben skærm med en flaske roundup i armene midt i sine uøkologiske gulerødder. Hvad man her skal lægge mærke til, er en sådan mediepersonligheds offentlige selvforsikring, leveret fra det ene medie til det andet. Et studie i smagfuldhed, hvor personen gør sig til ét med mediet og med mediet anvendt som redskab i en forretning, nemlig røjsernes egen. Ikke alene går han en kollega i branchen i bedene  ja, undskyld  og spår rivalens snarlige undergang; han forudskikker også sin egen umistelighed i evigheders evighed ved i BT at fortælle, hold fast: om sit helbred. Han vil nu passe godt på sig, samt, hold fast igen, skyde en kat i en af sine direkte udsendelser. En kat! Men, siger røjserne, han vil ikke gøre det lige nu, for så kan han godt pakke sammen som medarbejder i tv. Hans seere og omegnen bryder sig ikke om at nogen render rundt og skyder sagesløse katte med haglgevær. Og slet ikke i tv. Nej, han vil først skyde katten i den allersidste udsendelse om fem år, når han fylder 70, betror han sine landsmænd.
Rettidig omhu med røjserne på.


