Lokalradioer modarbejder integration
Jeg har lyttet lidt med på nogle lokale radioer for etniske minoriteter, og det er skræmmende, hvad der kommer ud af integrationshæmmende sludder og smædekampagner mod enkeltpersoner og religiøse grupper. Mon ikke det er på tide, at også Kulturstyrelsen spidser øren og bliver klar over, hvad støttekronerne går til?


I sommeren 2014 deltog jeg i et digtarrangement afholdt af pakistanske indvandrere på en folkeskole på Nørrebro. Det første, der overraskede mig, var at kvinder og mænd var placeret fuldstændigt adskilt fra hinanden, som om det var en forsamling i moskeen og ikke et litterært arrangement. Selv ikke i Pakistan har jeg oplevet den form for adskillelse.Få minutter efter, jeg havde sat mig i mændenes afdeling, spurgte en bekendt, om jeg ville have et glas vin. Jeg takkede ja, og vi lyttede til forskellige digtere inviteret fra England, Norge og Sverige. Mens jeg sad og nippede til min vin, opfordrede ordstyreren mig sågar til at læse nogle af mine gamle urdusprogede digte op.Under pausen vinkede to kvinder, jeg kender fra universitetsverdenen, til mig fra deres side af det kønsopdelte arrangement. Jeg forlod min stol for at hilse høfligt på dem, og vi stod i midten og talte et par minutter. På det tidspunkt var jeg ikke klar over, at en medarbejder fra en lokal urdusproget radio havde optaget hele seancen.En uge efter brød helvede løs på den statsstøttede lokalradioAap ki Awaz(Din Stemme). En hel time af den dyrebare sendetid blev brugt på at tilsvine mit navn og min profession. En lytter ringede til radioen og klagede over, at jeg ikke alene havde drukket vin, men tilmed havde været så skamløs at tale med &raquo;vores søstre og mødre&laquo;. Jeg var en amoralsk pakistaner, en skam for muslimer og uegnet til at undervise &raquo;vores unge&laquo;. Hele det dansk-pakistanske samfund blev opfordret til at udelukke mig fra enhver social og kulturel begivenhed, fordi jeg var blevet for dansk. Tre søndage i træk blev jeg udskammet på den måde.Hvad er indholdet?Siden liberaliseringen af lovgivningen på området har en række etniske minoriteters foreninger og grupper fået lov til drive lokal radio og tv på fremmedsprog. Nogle af dem får statsstøtte fra kommuner og Kulturstyrelsen, forudsat at de opfylder visse betingelser &ndash; for eksempel at de har en demokratisk valgt bestyrelse, og at en del af udsendelserne omhandler danske samfundsforhold via eksempelvis nyheder og debat.Der kan ikke være tvivl om, at en af de største betingelser for integration er, at man kan følge med i den daglige informationsstrøm om samfundsforhold, og det er da heller ikke en hemmelighed, at ikke alle beboere med minoritetsbaggrund kan forstå dansk så godt, at de kan blive oplyst gennem dansksprogede tv- eller radioudsendelser eller via internettet. Desuden er der en betragtelig del af den ældre generation af indvandrere fra ikkevestlige lande, der ikke tænder for danske tv-underholdningsprogrammer. Ikke kun på grund af sproglige vanskeligheder, men sandelig også på grund af &rsquo;usømmeligt&rsquo; indhold. Og der er atter andre, som opfatter nyhedsmedierne ensidige og anti-muslimske.De lokale tv- og radioprogrammer på minoriteternes eget nationalsprog er altså en god niche for netop dette segment af mediebrugere. Men hvad er den indholdsmæssige virkelighed i disse medier? Forholder de sig til de forpligtelser, som Kulturstyrelsen pålægger dem til gengæld for sendetilladelse og støtte? Vi har ingen undersøgelser, der kan svare på disse spørgsmål, og det er ikke muligt at danne et samlet billede af indholdet, når medievirksomheden er spredt over vidt forskellige sprog.Og nok så vigtigt: I disse svære tider, hvor adskillige statslige og ikkestatslige instanser arbejder ihærdigt på antiradikaliseringstiltag, hvilken rolle spiller disse medier så for eller imod radikalisering og for social integration? Er de talerør for etnisk og ideologisk indelukkethed, social kontrol og udvikling af parallelsamfund? Eller fremmer de integration?Bryder lovenEfter at jeg var blevet svinet til i radioen, blev jeg naturligvis nysgerrig. For hvem er de mennesker, der driver den radio? Jeg fandt ud af, at den både fik støtte fra Københavns Kommune og fra Kulturstyrelsen. Men under falske forudsætninger. Dels fordi foreningens formålsparagraf ikke er i overensstemmelse med loven om folkeoplysning. Og dels fordi nogle af foreningsmedlemmerne slet ikke har bopæl i Københavns kommune, der er foreningens hjemsted.Herefter foretog jeg nogle stikprøver af radioens øvrige udsendelser i en periode. Det viste sig, at jeg ikke var den eneste, der var blevet kritiseret og udelukket fra det dansk-pakistanske samfund på grund af &rsquo;dansk&rsquo; livsstil. Hele fem navngivne privatpersoner mødte samme skæbne.LokalradioenAap ki Awazbryder ikke alene loven om personinjurier, men også racismeparagraffen. Den statsstøttede radiokanal har nemlig gentagne gange udsat medlemmer af Ahmedia-sekten, der lider under undertrykkelse i Pakistan, for hadefuld propaganda. Jeg foretog også nogle stikprøver af andre urdusprogede lokale radioer i København. En af dem er Radio Sahara.En tilfældig lørdag var jeg et taleemne i en udsendelse, hvor en gæst og en studieværtinde hetzede mod mig. Denne gang handlede det om en disputs, jeg havde haft med begge personer ved en anden lejlighed. Men nu sad de altså og udbredte løgne om mig for åben mikrofon.I en anden udsendelse holdt en nyankommen pakistansk kvinde et langt foredrag om den islamiskedresscodeog opfordrede herboende dansk-pakistanske kvinder til at klæde sig sømmeligt med henvisning til tvivlsomme citater fra hellige skrifter. Kortærmede bluser blev bandlyst, og hun vejledte kvinder i, hvordan de bør opføre sig i lokaler med fremmede mænd osv. Social kontrol af dansk-pakistanske kvinder gennem en urdu-dansk radiokanal?Islamistisk konservatismeVi bør lave en tilbundsgående undersøgelse af indholdet på de lokale radiostationer. Der er slet ingen tvivl om, at folk i Danmark med minoritetsbaggrund kan bruge nichekanalerne til at følge med i udviklingen i det danske samfund, ligesom de kan holde kontakten ved lige med deres hjemlands sprog, kultur og politiske begivenheder og samtidig få en fornemmelse af fællesskab med andre immigranter og efterkommere i Danmark og på tværs af lande i Europa. Det ser jeg som helt igennem positivt.Men vi bør med hjælp fra forskellige tolke og systematisk monitorering og gennem videnskabelig teori og metode kaste lys over, hvorvidt de forskellige nichekanaler fremmer eller hæmmer integrationen. For er det statens opgave at støtte foreninger og lokale radioer somAap ki Awazog Radio Sahara, der modarbejder integration, medvirker til social kontrol af medborgere og opfordrer til eksklusion af enkeltindivider såvel som hele grupper, der tilhører bestemte religiøse sekter?Disse radiokanaler bryder ikke alene de regler, som er forbundet med sendetilladelse samt straffelovens bestemmelser. Deres repertoire peger på, at sendefladen er fuld af islamistisk konservatisme og ortodoksi ude af trit med tiden og kritik af personer og grupper, som de mener er for &rsquo;integreret&rsquo; i det danske samfund og derfor ikke rigtige muslimer. Mon ikke det er på tide, at også Kulturstyrelsen spidser øren og lytter til, hvad dens driftsstøtte og sendetilladelser bliver brugt til?Mustafa Hussain er sociolog
