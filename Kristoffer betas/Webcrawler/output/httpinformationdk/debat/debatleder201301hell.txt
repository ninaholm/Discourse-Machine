Helle, Martin og forandringskraften



Her er et tip til læseklubberne, retorikerne og flokken af politiske analytikere og kommentatorer: Lav en sammenlignende tekstanalyse af statsminister Helle Thorning Schmidts nytårstale forleden og klima-, energi- og bygningsminister Martin Lidegaards kronik i gårsdagens Information.Som mange har hæftet sig ved, rummede statsministerens tale et retorisk fængende, nærmest nostalgisk fokus på de længst svundne dage under oliekrisen for næsten 40 år siden, hvor danskerne lod bilerne stå om søndagen, trak i islandsk sweater og tog brusebad i stedet for karbad – det hele i en fælles national indsats for at spare på energien og mindske den økonomiske sårbarhed.»Krisen kom udefra. Den satte den vestlige verden i stå. Men i Danmark satte den også gang i nye idéer og fremsynede beslutninger,« sagde Helle Thorning Schmidt og fulgte op: »Vi er ikke nervøse for forandring. Vi bruger det nye til at skabe et bedre Danmark.«Det lød som afsæt til præsentation af det, der er den fælles udfordring og vision i dag, hvor krisen er både bredere, dybere og mere eksistentiel end i 1973-74. Men der kom ikke noget. Yes, we can, signalerede statsministeren, men sagde ikke et ord om, hvad det er, vi i dag kan og skal i fællesskab. Regeringschefen stod og hoppede på 10 meter-vippen, men sprang aldrig. Visionen udeblev.Martin Lidegaards kronik er ikke en alternativ nytårstale. Den er skrevet og afleveret, før Thorning talte, og afsættet er nogle kritiske kommentarer, klimaministeren modtog efter deltagelse i et talkshow et par uger tidligere. Gårsdagens kronik hed ’Klimakampen skal vindes på håb’, og Lidegaards ærinde er at argumentere for, at »mareridtet (om klimakatastrofer, red.) er ikke nok til at skræmme os til en anden politik og adfærd.«»Vi skal kunne tro på alternativet og vejen dertil, og begge dele skal forekomme mindst lige så indbydende, som det liv, vi lever i dag (…) Opgaven er at beskrive, hvad vi rent faktisk kan udrette sammen og gøre det så overbevisende, at forandringen synes logisk og uimodståelig.«»Kun håbet og drømmene« kan gøre det muligt at vinde klimakampen,« skriver ministeren. »Det er her forandringskraften ligger. Jeg tror ikke på enkelte teknologiske fiks eller helt smertefri forandringer. Men jeg tror på, at vi kan udvikle politiske scenarier, der er så attraktive og håndterlige, at de fleste danskere vil være med til at accelerere forandringen.«Uafhængigt af Lidegaard, men til gengæld med adresse til nytårstalen, påpegede torsdag den tidligere radikale kulturminister og i 1989-92 leder af den officielle Brundtland-kampagne for folkelig deltagelse i den grønne omstilling, Elsebeth Gerner Nielsen, at »forudsætningen for, at det her kan blive et stort projekt er, at det indgår som del af en fælles drøm.«»Men det er, som om man ikke rigtig tror på det,« sagde hun med henvisning til statsministertalen.En tredje stemme er de radikales miljøordfører, Lone Loklindt, som i går skrev, at »hvis jeg savnede noget i nytårstalen, var det især, at statsministeren foldede den store fortælling ud om omstilling til en mere grøn og bæredygtig samfundsmodel.«»Den handler om en omstilling, så løsningen på ressourcekrisen og jobkrisen bliver en og samme ting,« påpeger Loklindt fra partiet, hvis eget nye bæredygtighedsprogram er visionært og i bogstaveligste forstand radikalt.Blandt danske erhvervsledere tales der i disse år om, at bæredygtigheds-agendaen har fået vanskeligere kår, og samme melding høres på europæisk plan. Nedturen med klimatopmøderne samt den økonomiske side af krisen har tilsyneladende afskrækket mange toppolitikere i magtens centre fra aktivt at italesætte og inspirere den store grønne omstilling. Måske har de ikke fattet krisens dybe systemiske karakter, måske er de styret af opportunistiske spindoktoranalyser, måske har de ganske enkelt ikke visionskraft, karisma eller personligt mod til at stille sig op på ølkassen og tale drømmen og håbet op.I så faldt er det ret ærgerligt. For omstillingen til en ny, grøn økonomi er ikke bare essentiel i sig selv. Det er også en chance for Danmark til igen at formulere et projekt, vi kan føle fællesskab, stolthed og håb omkring. jsn
