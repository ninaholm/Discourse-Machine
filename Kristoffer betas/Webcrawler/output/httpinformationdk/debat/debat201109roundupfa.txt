Roundup er farligt

Flere undersøgelser har vist, at sprøjtegiften Roundup fører til fosterskader.


 Der er fundet Roundup i drikkevandet flere steder i Danmark især ved lerjord og efter kraftige regnskyl trænger Roundup ned i grundvandet.
Meget kort fortalt mener Miljøstyrelsen ikke, at dette er umiddelbart foruroligende, men vandværkernes fagforening og flere eksperter på området er uenige.
Roundup er Verdens mest brugte ukrudtsdræber og siges at kombinere effektivitet med lav toksicitet. Forskning mod strømmen har dog længe anfægtet myten om miljøvenlighed.
De seneste informationer kommer fra Argentina, hvor man i 2000 i kæmpestor målestok introducerede systematisk brug af Roundup ved dyrkning af roundup ready-sojabønner. To år efter kom de første rapporter om fosterskader, efter at gravide var blevet udsat for Roundup.
Skaderne var af en særlig type misdannelser af kranie, ansigt og hjerne og de kom fra de landområder, hvor Roundup projektet kørte.
I et af disse områder, delstaten Chaco, kunne man i en officiel rapport for perioden 2000-2009 dokumentere en næsten firedobling af forekomsten af medfødte misdannelser og en tredoblet hyppighed af kræft. Hertil kommer beretninger om en markant øget abortrisiko.
Rapporterne fik Andrés Carrasco, professor i molekylær embryologi ved universitetet i Buenos Aires, til at udføre en serie eksperimenter, der kortlagde virkningen af Roundup på frøfostre.
Man fandt, at når fostrene blev inkuberet med Roundup Classic i fortyndinger op til 1/5000, udviklede de misdannelser svarende til dem, man havde set hos mennesker.
Forsøg med kyllingefostre gav lignende resultater: efter inkubering med Roundup udviklede de mikrocefali (underudvikling af hoved og centralnervesystem).
Ændrer økosystemer
Kemisk set er Roundup et kelat, hvilket vil sige, at det effektivt binder metalioner til sig.
Det usædvanlige ved Roundup, sammenlignet med andre kelater, er at det ikke kun binder et enkelt metal, men en lang række af metaller og sporstoffer, hvoraf flere må kaldes livsvigtige, fordi de er nødvendige for at essentielle enzymatiske processer i cellerne hos dyr og planter kan fungere.
På længere sigt ændrer Roundup hele det økosystem, det virker på, inklusive jordbunden og dens mikrobielle flora, og det har mange konsekvenser, også for fremtidigt agerbrug.
Meldingerne fra Argentina motiverer i sig selv et ja til spørgsmålet om, hvorvidt Roundup er farligt. Samtidig kalder de på en skærpet sundhedspolitisk opmærksomhed om vores kulturs sameksistens med Roundup.

