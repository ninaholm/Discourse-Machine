Kan man få stress i 0. klasse?
Gad vide, om vi ikke ville få en gladere ungdom, hvis politikerne tog ansvar for konkurrencestaten i stedet for at individualisere presset; pædagoger, lærere og psykologer tøjlede deres bekymring for mistrivsel og forældre igen blev opdragere frem for coaches?


 KRONIK – Danmark er på flere måder paradoksernes land. Vi bliver gang på gang kåret som det lykkeligste folk i verden, og alligevel er mindst otte procent af os på antidepressiv medicin. Cirka 12 procent af os har angiveligt symptomer på alvorlig stress hver eneste dag. At vi har et rigt, lige og relativt velfungerende velfærdssamfund burde ifølge sundhedssociologien være et værn mod udviklingen af psykiske problemer, ikke mindst fordi den samfundsmæssige lighed har vist sig at være væsentlig til at beskytte mod stress og depression. Men det lader bare ikke til at være tilfældet i Danmark.
Paradokserne gælder hele samfundet, men viser sig måske særlig tydeligt, når vi taler om de unge. Ungdommen har, lige siden den blev skabt historisk som mellemfase mellem barndom og voksenliv, været projektionsskærm for alt det bedste i livet (vitalitet og kreativitet) og alt det værste (hedonisme og ansvarsløshed). Det er stort set umuligt at sige, hvordan ungdommen er, og jeg er stærkt skeptisk over for de ellers så populære generationsanalyser. For to år siden kårede Politiken danske unge til ’Generation glad’ i kølvandet på en stor FN-undersøgelse af unges trivsel i 39 lande. Bare et år efter kunne Headspace (et initiativ under Det Sociale Netværk) udsende en pressemeddelelse om, at »mere end halvdelen af alle unge har problemer – men ved ikke, hvor de skal få hjælp«.
Ungdomskulturen er så mangesidet, at man kan spejle den, næsten som man vil, afhængigt af hvem der spørger, og hvordan. Så diskussionen om, hvorvidt nutidens unge har det værre eller bedre end tidligere generationer, er særdeles vanskelig.
Men det er nok en kendsgerning, at unges (såvel som alle andres) grundlæggende problemer har skiftet natur.
Fra forbud til påbud
På et overordnet samfundsmæssigt niveau er der næppe tvivl om, at der er vokset et præstationssamfund frem. Da jeg gik i gymnasiet for 20 år siden, skulle man gå meget stille med dørene, hvis man fik gode karakterer. I dag skal man fejre det højlydt, og forældre poster med glæde de gode resultater på Facebook.
Dem, vi er begyndt at kalde 12-talspigerne, præsterer ikke bare med hensyn til karakterer, men også hvad angår krop og udseende, kærester og venner. De tager del i en selvoptimeringskultur uden ende. Det kan man ikke bebrejde dem. De spejler sig naturligvis i den almene samfundsudvikling, hvor f.eks. den såkaldte konkurrencestat fordrer, at skoler og gymnasier offentliggør deres karaktergennemsnit i indbyrdes konkurrence, ligesom hele nationer konkurrerer på PISA-undersøgelser. Konkurrenceretorikken har efterhånden gennemsyret hele systemet fra finansminister til børnehavebarn og skaber konstante påbud om præstation (du skal!), hvilket er markant anderledes end tidligere, hvor vi i højere grad levede i en forbudskultur (du må ikke!), for at citere sociologen Zygmunt Bauman.
I forbudskulturen var den utilpassede den, der ville for meget, mens det i vores påbudskultur er den, der aldrig når nok og derfor udvikler stress og depression.
På et mere institutionelt niveau bevidner vi en markant sygeliggørelse af børns og unges liv. Hvad der tidligere blev opfattet som almindelige livsproblemer, bliver nu begrebsliggjort som stress, angst og depression.
Bekymringskultur
Min datter kan komme hjem fra 0. klasse og fortælle, at hun er stresset (jeg kendte ikke selv ordet, da jeg selv gik i børnehaveklasse). Der ser ud til at være vokset en institutionel bekymringskultur frem, hvor pædagoger, lærere og psykologer leder efter tegn på mistrivsel så tidligt som muligt og ofte betjener sig af et diagnostisk vokabular.
I 2010 viste en undersøgelse på 122 folkeskoler, at lærerne i gennemsnit vurderede, at næsten en fjerdedel af børnene havde individuelle »vanskeligheder eller diagnoser«. Og en undersøgelse af studerende på Københavns universitet har vist, at 33 procent oplever stærke stresssymptomer i hverdagen – et tal, der stiger til hele 75 procent i eksamensperioden. Men måske er det ikke 25 procent af børnene, der er psykisk forstyrrede, og måske er det ikke 75 procent af de studerende, der har alvorlig stress. Formentlig er sådanne tal udtryk for, at grænsen mellem almindeligt ubehag eller problemadfærd på den ene side, og så egentlig psykopatologi på den anden, er brudt sammen. Primært til gavn for behandlere, der får flere at behandle, men næppe til gavn for børn og unge selv.
Unikke problemer
På individ- og familieniveau har vi set en tredje udviklingstendens, som jeg vælger at kalde coachificering. Tendensen gælder selvfølgelig også institutioner, hvor f.eks. gymnasier tilbyder coachingforløb, og erhvervsskoler har mentorer.
Din teenager skal coaches, ikke opdrages hedder en bestsellerbog, som et tydeligt udtryk for denne tendens, der dog handler om meget mere end coaching i snæver forstand. Den handler om, hvordan selvudvikling er blevet centrum i tilværelsen, og om hele risikoen for, at de unges problemer dermed ses som hidrørende alene fra manglende selvværd, motivation eller selvindsigt. Hvor man tidligere ville trøste de unge med, at livet indimellem er svært, men det skal nok gå, vil man nu sige, at hvert enkelt ungt menneske har unikke potentialer, som skal realiseres ved, at de ’arbejder med sig selv’. Typisk normaliserer man ikke længere problemerne ved at almengøre dem, men man gør dem enestående og unikke, hvilket risikerer at forstørre dem. Løsningen på problemerne bliver derfor let mere af det, der måske er selve problemets årsag – overdreven individualisering – nemlig i form af forskellige former for coaching og selvudvikling.
Opgør på mange fronter
Ondet har altså mange rødder, i hvert fald tre: præstationskultur, sygeliggørelse og coachificering – der selvfølgelig ikke er uafhængige af hinanden, men som ofte opererer på forskellige samfundsmæssige niveauer. Det inviterer til forskellige måder at løse problemet på.
Hvad angår præstationskultur og konkurrencestat, må vi jo helt klart diskutere dette på et politisk niveau. Det er ulykkeligt, når unge mennesker bebrejder sig selv for en uformåen, der i mange tilfælde er strukturelt betinget. Når man siger til de unge, at »I har alle muligheder!«, negligerer man al viden om social ulighed og individualiserer dermed sociale problemer. Med hensyn til sygeliggørelse vil det være en opgave for professionelle på de forskellige institutioner at opbygge andet end bekymringskultur. Man skal passe på ikke at tilgå børns og unges liv fra en ren problemfokuseret eller decideret diagnostisk vinkel.
Det er nok angående coachificeringen, at individer selv har det største handlerum. Forældre kan stræbe mod igen at blive opdragere og ikke coaches, og dermed geninstallere ydre pejlemærker for socialiseringen.
Det er faktisk ikke noget overgreb mod børns selvstændighed at give dem en fornemmelse for fordringer, der ikke bare hidrører fra deres indre. I dag tror vi, at frihed er knyttet til at gøre, hvad man har lyst til, men måske handler det først og fremmest om at have en fornemmelse for, hvad der er vigtigt i tilværelsen? Og måske kan man ikke finde mening og retning i livet ved blot at kigge ind i sig selv?
De unges problem er ikke, at der bliver stillet krav, men at kravene er misforståede og handler om, at de først og fremmest skal være ’sig selv’. Det vigtigste må være at blive ’et ordentligt menneske’ (med en arkaisk formulering), hvilket jo indebærer, at man interesserer sig for andet end 12-taller og kropsperfektion.
Svend Brinkmann er professor i psykologi ved Aalborg Universitet og forfatter, blandt andet til bogen ’Stå fast’, som udkom i september på Gyldendal

