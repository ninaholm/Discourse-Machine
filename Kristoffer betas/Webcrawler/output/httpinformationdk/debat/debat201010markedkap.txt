Marked, kapital og demokrati

Gigantvirksomheder styrer en stadig større del af markedet. Det giver Adam Smiths usynlige hånd vanskelige arbejdsbetingelser.

Apropos Ida Willigs indlæg om kapitalismens tabuer (18. oktober) er det værd at se på, hvordan vi er skiftet fra en liberal tilstand til en kapitalistisk.I den liberale markedsøkonomi havde vi en lang række af ligestillede aktører: kapitalejere, lønmodtagere, forbrugere osv. Når de får lov at konkurrere, som de vil, sørger Adam Smiths usynlige hånd for at vi får en optimal økonomi. Hvis det offentlige ikke giver dem lov, får vi konkurrenceforvridning og andet skidt. Derfor mener vismændene i hver anden af deres rapporter, at skat i sig selv forvrider. Konklusionen er klar: En stat, der blander sig så lidt som muligt - altså Anders Foghs berømte minimalstat - er at foretrække. Og da den danske stat er demokratisk, må det nødvendigvis indebære minimaldemokrati. Det fremgår klart af Venstres principprogram: »De folkevalgte forsamlinger skal tage sig så kvalificeret som muligt af så lidt som forsvarligt.«KapitalkoncentrationAlternativt kan man mene, at vi lever i en kapitalistisk økonomi. Modsat markedsøkonomien er der tale om en hierarkisk struktur, hvor kapitalejerne og deres direktører sidder i toppen og bestemmer. Lønmodtagerne er undergivet arbejdsgiverne, og forbrugernes magt er alene negativ - de kan undlade at købe produkterne.I den eksisterende kapitalisme er magten i øvrigt blevet meget koncentreret. Endnu i 1970 stod enkeltmandsvirksomheder for 34 pct. af den danske omsætning mod 43 pct. til aktieselskaberne. I 2007 er tallene hhv. 9 pct. og 69 pct. I de senere år er den økonomiske magt i forbløffende grad blevet koncentreret i toppen af den danske selskabskapitalisme. Mærsk/ Danske Bank (Mærsk-Møller betegner i sine regnskaber Danske Bank som 'associeret', fordi man ejer en bestemmende andel på 20 pct. af bankens aktier) har en omsætning, der svarer til knap 30 pct. af det danske BNP. Og Danske Bank behersker halvdelen af de danske bankforretninger og måske 40 pct. af den finansielle sektor. Ikke mærkeligt, at banken stort set kunne bestemme indholdet af bankpakkerne for knap to år siden.Ser vi på de ti største koncerners omsætning, igen i pct. af BNP, kan vi konstatere en stigning fra 23 pct. i 1970, over godt 32 pct. i 1990, 40 pct. i 2000, til 52 pct. i 2006. Altså en betydelig kapitalkoncentration.Dermed er vi meget langt væk fra det liberale glansbillede af en markedsøkonomi. Og det bliver sværere at argumentere for minimaldemokrati. Hvis den økonomiske magt er spredt ud, kan producenterne neutralisere hinanden, og så kan man sige, at der ikke er nogen grund til at demokratiet griber ind. Men når den økonomiske magt er koncentreret, er der et argument for at fællesskabet optræder som regulerende modmagt.
