Gris i tanken – og få kvinder
LEDER


 Tanken kredser ofte om mad. Og godt for det. Ellers ville levende væsener ikke længere være det. I menneskers tilværelse er mad ikke bare at holde sig i live. Mad er også kultur: fællesskab, skikke og nydelse.
Skål derfor for fødevareminister Dan Jørgensen (S), som forleden lod kundgøre, at han har lavet en ’måltidstænketank’.
Dan Jørgensen forklarer sit initiativ således:
»Vi har så rig en madkultur i Danmark, men samtidig er spaghetti med kødsovs den ret, der oftest står på de danske middagsborde, og for mange har et meget lille repertoire at spille på, når de går i køkkenet. Det kan godt blive bedre, og derfor har jeg nedsat den her tænketank, der skal komme med ny inspiration til de madglade danskere.«
Og den burde jo glide lige ned. Ja, altså, indtil man gaffelroder lidt nærmere i ingredienserne. For det første skal det, der kommer ud af måltidstænketanken, være ’udgiftsneutralt’. Det må ikke koste noget. Som enhver madlaver véd, kan det gøre det svært at få bedre boller på suppen.
For det andet er måltidstænketankens bord dækket op temmelig skævt. Af tankens 20 medlemmer er kun de fire kvinder. Det er gode og kyndige kvinder: Anne-Birgitte Agger, direktør for Københavns Madhus, Ghita Parry, formand for Kost & Ernæringsforbundet, Helle Brønnum Carlsen, lektor ved Zahles Seminarium og madanmelder, samt Lotte Holm, professor i madsociologi ved Københavns Universitet.
Men 16 mænd og 4 kvinder til at nytænke dybe tallerkener! Det bekræfter en fordom om, at mænd er dem, der opfinder geniale nye måltider og skriver fine opskrifter, mens kvinder bare er dem, der står og hakker og roder det hele sammen i kasserollen. I hvert fald har tankens kønssammensætning ringe samsvar med de faktiske tilberedere af danske hjems måltider.
Og nå ja, når man kigger på tænketankens mandlige bestykning, begynder en vis anden overvægt at blive synlig, nemlig den fede mads. Det er da kært og folkeligt, at Adam Price, dramatiker, madanmelder og restauratør, er sat med ved bordet. Men næppe som garant for det kalorielette og sundhedsrigtige fødevareindtag. Mistanken om, at tankens medlemmer har deres opskrifter klar på forhånd, får for alvor næring, når man konstaterer, hvem der er indsat som formand: selveste den administrerende direktør for landets største landbrugslobby-organisation, tidligere Venstre-minister Søren Gade!
Er det Dan Jørgensen og hans regering, der vil tækkes en lobby, som fortørnes, så såre miljøhensyn, dyrevelfærd og fødevaresundhed bringes på banen som andet end høflighedsfraser?
Der er på forhånd gået gris i tanken, kan man uhøfligt konstatere. Enhver i deltagerkredsen – og uden for – kan på forhånd lave sig en liste over anbefalinger, som tænketanken ikke vil komme med, fordi de vil bringe formanden på en glødende stegepande:
• Forslag om drastisk nedsættelse af danskernes indtag af kød – både af hensyn til sundhed og lokalt og globalt miljø.
• En problematisering af danskernes slubren i mælkeprodukter. Hvorfor skal der hældes fløde i sovsen – og helst piskefløde?
• Forslag om at forlange, at kødprodukterne er etisk forsvarligt fremstillet og ikke sundhedsfarlige. Aktualiseret af den multiresistente svinebakterie MRSA CC398, der nu breder sig hastigt mellem mennesker. I juli måned fik 105 danskere at vide, at de er smittet. I året 2009 var det 43. I 2014 er vi allerede oppe på 575.
Da Kristeligt Folkepartis Christian Christensen i 1980’erne var miljøminister og minister for levnedsmidler, kommenterede han landbrugets udgivelse af endnu en kaloriebombe-opskriftserie i Karoline-serien med, at det ikke kunne nytte, at den ene del af befolkningen levede af at ødelægge den andens helbred.
Hvor blev de dog arrige i landbrugslobbyen! Så meget skal man næppe forvente, at dens egen direktør vil udfordre den.

