Fredsprocessens fornyelse
LEDER


Postyret efter onsdagens nyhed om begyndende forsoning mellem det palæstinensiske hjemmestyret (PA) på Vestbredden og Hamas, der siden 2007 har regeret i Gaza, afdækker den dobbeltmoral, der ikke kun de seneste ni måneder, men de seneste 20 år, har været den afgørende forhindring for en fredsaftale i den såkaldte fredsproces. Skiftende israelske lederes lammefromme forsikringer om, at den jødiske stat blot ønskede en ’partner for fred’, og at de hellere end gerne ville underskrive en aftale om ’to stater til to folk’, har i alle årene været parret med simultan ekspansion af jødiske bosættelser i de besatte områder, etnisk udrensning i Jerusalem og de seneste syv års strangulering af Gazastriben.Det er bundlinjen på ’fredsprocessen’ – koloniseringens tørre tal står at læse i dagens udgave af Moderne Tider. Hver gang sker overgrebene ’af sikkerhedsgrunde’ med mantraet om, at modstanden mod besættelsesmagten er terrorisme, idet palæstinenserne jo kun pønser på at udslette staten Israel, jødernes hjemland.Det var da også premierminister Benjamin Netanyahus pavlovske reaktion på aftalen mellem Hamas og Mahmoud Abbas, lederen af hjemmestyret (PA) og PLO, om at bruge de næste fem uger på at danne en fælles regering, der får til opgave at udskrive valg. Netanyahu aflyste endnu et planlagt forhandlingsmøde, der med John Kerry i kulissen har stået på i ni måneder uden at føre til noget som helst. Han erklærede, at Abbas måtte træffe et valg: Er han for fredsprocessen eller for ’terroristerne’ i Hamas? Han kan ikke være for begge dele.Men det er netop hvad Abbas har i sinde: At fortsætte fredsprocessen, nu på vegne af alle palæstinensere og ikke kun den halvdel, der har adresse på Vestbredden. PLO har hele tiden vidst, at uden Hamas’ samtykke kan de ikke levere en holdbar aftale. To tidligere forsoningsforsøg er strandet på uenighed, men denne gang er aftalen indgået med Hamas-lederne i Gaza, ikke kun med Khaled Meshal. den politiske leder i eksil, og de politiske forudsætninger er nu til stede.Hamas er trængt politisk af bruddet med Egypten og økonomisk af Irans ophør som sponsor, efter at Hamas vendte sig mod Bashar al-Assads styre i Damaskus. Mahmoud Abbas er under pres på Vestbredden, hvor hans bagland har protesteret mod fortsat forhandling, samtidig med at Israel udvider bosættelserne – i de ni måneder, der er forhandlet, er 60 palæstinensere dræbt af israelske kugler.Ifølge det hidtil offentliggjorte om forsoningsaftalens indhold har Hamas ikke stillet betingelser til den forhandlingsproces med Israel, PLO hidtil har gennemført, og som bl.a. indebærer sikkerhedssamarbejde mellem PA-styret og Israel.Faktisk har Hamas siden 2007 været rede til at tale med israelerne om en to-stats-løsning – dengang erkendte Hamas-lederen Khaled Mishal, at »Israel er et eksisterende faktum, og staten Israel vil fortsat eksistere« – Hamas er altså rede til at acceptere Israel på regionens landkort, men først efter en underskrevet fredsaftale baseret på grænsen i 1967 er indgået – ikke som forhåndsbetingelse. Også Ismail Haniyeh, Gazas ’premierminister’ har været ude med et forslag om fem års ’hudna’ – eller våbenhvile – der skulle skaffe tid til en aftale om to stater til to folk. Med forsoningsaftalen – hvis den holder – er Hamas (og Islamisk Jihad) nu underlagt PLO, den anerkendte repræsentant for palæstinenserne, men også med indflydelse på den fortsatte forhandlingsproces.Og luges der ud i Netanyahus propagandaretorik, høres det, at forhandlingerne er ’suspenderet’ – og altså ikke afbrudt, som regeringens rabiate højrefløj krævede.Netanyahu er mere politiker end statsmand og har formentlig indset, at det internationale samfund er ret træt af den ’konfliktstyring frem for konfliktløsning’, han hidtil har praktiseret. EU har højlydt hilst forsoningsaftalen velkommen, og præsident Barack Obama har dekreteret timeout i forhandlingerne, så alle får tid til at sunde sig – også udenrigskomiteen i den amerikanske kongres, der selvfølgelig har krævet økonomiske sanktioner mod PA-styret som straf for dets fraternisering med ’terroristerne’ i Gaza.Det opmuntrende er imidlertid, at palæstinenserne nu omsider har taget initiativet. Det var sandelig også på tide.
