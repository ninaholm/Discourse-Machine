Socialdemokraternes bizarre retssikkerhed
Skal alt være lige hemmeligt?


 Det har været pinagtigt i efterhånden en del år at følge Socialdemokratiets vanskeligheder. Partiet - der af en eller anden grund nu hedder Socialdemokraterne - har svært ved at finde det kompas, som både moralsk og i det daglige politiske arbejde hjælper til at vise de politiske aktører, hvad der er rigtigt og forkert - og især at handle derefter.
Det seneste af alt for mange eksempler er partiets opbakning bag terrorlovgivningen fra 2002. Da integrationsminister Birthe Rønn Hornbech i smuk forlængelse af sine opfattelser fra før udnævnelsen til minister gav udtryk for tvivl om lovgrundlaget for den udvisning af to tunesere, som hun netop havde truffet afgørelse om, trådte partiet igen ved siden af. Det lykkedes ordfører på området Morten Bødskov at gøre det, som ikke burde være muligt: I stedet for at hilse ministerens tvivl velkommen som anledning til en nærmere gennemgang af den lovgivning, der fulgte i kølvandet af 11. september 2001, gav Morten Bødskov på forhånd afkald på ethvert selvstændigt initiativ. Af alle muligheder valgte han at appellere til statsminister Anders Fogh Rasmussen - tilsyneladende i forvisning om, at de deler værdier - og krævede, at statsministeren satte sin integrationsminister på plads. Hvilket da også skete samme dag, men nok ikke som følge af Bødskovs initiativ. Siden er det i oplyst, at partiformand Helle Thorning-Schmidt samme dag ringede til statsministeren i samme ærinde.
Brud på sikkerhed
Socialdemokraterne støttede altså op om en lovgivning, som har betydet et voldsomt brud på den retssikkerhed, som landets politikere ellers stort set altid har stået vagt om.
Det har været ganske bizart at høre, hvorledes man stadig er bange for at lægge oplysningerne frem for en dommer og forsvarsadvokaterne. Dommere er ikke mest kendt for på ulovlig vis at strø om sig med oplysninger, og det har i mange år været muligt for politiet at få dommeren til at pålægge forsvarsadvokaten ikke at videregive oplysninger til den sigtede. Afgørende er det dog, at der imidlertid er mulighed for at holde retsmøderne for lukkede døre. Selv har jeg som dommer en enkelt gang haft at gøre med en sag fra PET, uden at der slap noget ud. Og nogle år før, da jeg som retsassessor var souschef ved en kriminalret, havde dommeren sådan en sag, men det lykkedes ham og hans sekretær at holde sagens indhold hemmeligt for resten af kontoret. Så det kan altså lade sig gøre at overlade sagerne til ganske almindelige dommere, uden at det går galt. 
Lukkede døre 
Det seneste forslag om at etablere et særligt organ af særligt udvalgte dommere og advokater er ikke godt. Ingen har ulejliget sig med at forklare, hvorfor de sædvanlige muligheder for lukkede døre skulle være utilstrækkelige, og allerede derfor er forslaget overflødigt. Netop en lukket kreds af dommere og advokater vil også kunne give en mere eller mindre begrundet fornemmelse af, at der kan opstå en uheldig form for indbyrdes forståelse, som blot bliver til en ny form for lukkethed.
Læseren vil nok forstå min uro over, at Morten Bødskov som en anden skoleelev, der sladrer til sin lærer om en uartig kammerat i klassen, forlanger en redegørelse fra statsministeren.
Og denne appel om tillid til systemet rettes til en mand, som er kendt for selv at have et ganske særligt forhold til lov og ret! Anders Fogh Rasmussen blev i sin tid nødt til at forlade sin post som skatteminister, fordi han havde tvunget sine embedsmænd til kreativ bogføring og derefter havde forsøgt at skjule det ved at lyve over for Folketinget. Siden førte han os ind i en krig også på grundlag af en løgn, i strid med både den danske grundlov og folkeretten. Han har som ingen anden splittet landets befolkning. Det er ikke det rigtige sted for en socialdemokrat at søge trøst og beroligelse.
Per Janfelt er pensioneret byretsdommer 

