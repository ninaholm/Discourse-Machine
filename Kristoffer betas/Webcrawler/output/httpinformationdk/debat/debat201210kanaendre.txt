Kan man ændre verden med ord?
Hiphop-kulturen er global og lokal modkultur, der henter næring ved at være i opposition. Rappen tilbyder en global generation af kritiske unge med usikre fremtidsudsigter et ståsted, et talerør og et fornyet håb om forandring
Hip hop kulturen så en eksplosivt vækst i forbindelse med den egyptiske revolution. En kultur som systemet med al magt prøvede at undertrykke og censurere, men som fandt en scene i det frirum revolutionen skabte.


 I disse dage besøger otte egyptiske rappere Rapolitics, en dansk forening, der arbejder med rap og aktivisme – raptivisme – verden over. Disse rappere repræsenterer en ny strømning i egyptisk kulturliv, båret frem af revolutionen og de sociale medier. Bevæbnet med mikrofoner og pladespillere var egyptiske rappere en integreret del af opstanden på Tahrir-pladsen. De revolutionære hiphoppere så sig særligt pressede i forbindelse med regeringsskiftet, da hiphop-kultur generelt – og den politiske og kritiske variant især – ikke passer ind i en konservativ (islamisk) kunstopfattelse.
Men til trods for styrets ihærdige indsats for at inddæmme den populære genre, lever og vokser den til stadighed blandt Egyptens unge. De er samtidig en del af en global hiphop-nation, der forener unge fra Bronx til Bolivia, fra København til Kairo. Men hvad er det ved hiphop-kulturen, der fascinerer urbane unge verden over – specielt i samfund præget af store politiske omvæltninger? Og kan rappere være med til at skabe social forandring?
Den globale hip hop nation
Hip hop blev født i New Yorks ghettoer i 70’erne som en kritisk og antiautoritær udtryksform. I dag er den i radioen, i moden og på bymurene verden over. Hiphop er gået fra at være et substantiv til et adjektiv; alt fra stil til musik, fra sprog til mad, kan være ’hiphop’. En paradoksal genre, der på én og samme tid repræsenterer en global populærkultur og en kritisk modkultur; en milliardindustri og en kritisk stemme for marginaliserede unge.
Hiphoppens globale udbredelse bliver ofte opfattet som kulturel ’amerikanisering’. Men indsigter fra ’gaden’ verden over viser, at hiphop ofte er et værktøj til at manifestere lokal identitet og artikulere dybt lokale problemstillinger. Selvom begreber som ’underground’, ’gangsta’, ’homie’, ’beat’ og ’flow’ er blevet globale termer, er hver lokal ’hiphop’ altid unik og tilfører noget nyt til den globale hiphop-nation. Hiphop er på én gang lokalisering af det globale og globalisering af det lokale.
Men hiphop kulturen er ikke bare et værktøj i formidlingen af politiske budskaber. Den er en måde at forstå verden på, der bærer sin egen logik og sine egne idealer.
Gammel skole i nye klæder
Uanset hvilken lokal variant af hiphop-kulturen man beskæftiger sig med, eksisterer der altid en spænding mellem hiphoppens to karikerede yderpunkter: Den materialistiske, ofte kommercielle, ’gangster’-rapper og den kritiske, politisk ’bevidste’ rapper. Det er specielt den sidste figur, marginaliserede unge verden over identificerer sig med.
Som den bolivianske rapper Grover Canaviri fra rapgruppen Wayna Rap udtrykker det: »De sorte i USA led, ligesom vi gør. De blev diskrimineret og brugte hip hoppen til at rejse sig. Men i USA er hiphop død nu. De taler om penge, biler og ’bitches’. Det er her, i Latinamerika, at det lever videre. Her er det ’oldschool’. Social rap.«
Igennem ’oldschool’ hiphop, der i Bolivia opfattes som en protestform, der har karakter af en social bevægelse, drages der paralleller mellem 70’ernes ghettoer i Bronx, og den virkelighed, som unge bolivianere af indiansk afstamning lever under: fattigdom, diskrimination og undertrykkelse.
Denne selvforståelse afspejler et grundæggende ideal inden for hiphop-kulturer verden over, nemlig en stræben efter autenticitet, hvor ’det ægte’ forstås som en (præcis) diagnosticering af den sociale virkelighed. Som et medlem af den colombianske rap gruppe Asilo 38 forklarer: »Hip hop er at fortolke en virkelighed, der er usynlig for de magtfulde eliter, og at dokumentere den historie, som endnu ikke er skrevet af magthaverne.« Derved besidder hip hop kulturen en bevidstgørende kraft.
Institutionaliseret modkultur?
Der er således en klar sammenhæng mellem den kritiske, ’old-school’ hiphop og revolutionære ideologier. På Cuba og i Bolivia er hiphoppen for eksempel trængt helt ind i præsidentpaladserne. Fidel Castro så et stort potentiale i ’revolutionær rap’. I 2002 etablerede den cubanske regering det såkaldte ’Cubanske Rap Bureau’ (Agencia Cubana de Rap), et ’hip hop-ministerium’, for at promovere cubanske artister og deres ’revolutionære’ budskaber. Og i Bolivia støtter den første indianske præsident, Evo Morales, ligeledes unge politiske rappere.
Hiphop er derfor ikke nødvendigvis i opposition til den dominerende statsideologi – selv om politisk hiphop oftest associeres med ’modkultur’, da den fordrer en kritisk stillingtagen til samfundet. Derfor blomstrer den især i kontekster med store politiske omvæltninger. I løbet af Det Arabiske Forår har hiphop således givet unge et rum, hvor de kan udtrykke sig kritisk, og vist sig som et effektivt værktøj til at udfordre dominerende magtstrukturer.
Som når det egyptiske rap-kollektiv Revolution Records, der p.t. gæster Danmark, i videoen til nummeret »Kazeboon« (Løgnere) rapper henover en strøm af barske billeder af demonstranter, der angiveligt bliver beskudt med skarp ammunition, og kvindelige demonstranter, der bliver mishandlet og slæbt hen ad gaden i håret af militærets sikkerhedsstyrker. Et billede, der står i skarp kontrast til budskabet i de statsstyrede medier, der stadig er den primære nyhedskilde for det store flertal af egyptere.
Revolutionære gadefilosoffer
Identitetsmæssigt tilbyder hip hoppen et kærkomment alternativ for mange unge bosiddende i metropoler præget af ulighed, ungdomsarbejdsløshed og globale lavkonjunkturer. TeMraz fra Revolution Records beskriver filosofisk, hvordan han før var en spirende revolutionær pakket ind i et uinspirerende dagligliv med »det forkerte job, den forkerte kone og børn, der vokser op i en forkert atmosfære.« Han har nu ændret sit liv 180 grader og er blevet rapper og revolutionær, der for alt i verden ønsker at undgå »bare at være en hvilken som helst mand.« Rappen tilbyder således et ståsted, et talerør og ikke mindst et fornyet håb for en global generation af unge kritiske stemmer med usikre fremtidsudsigter.
Det er her en del af hiphoppens kritiske potentiale ligger. I modsætning til de mere klassiske kunstarter som teater og maleri er hip hoppen ikke afhængig af en fysisk ramme for at nå sit publikum. Hiphop er en gadekultur. Den trives blandt folk på gaden, på nettet, på de sociale medier, og den næres ved at være i opposition. Søgningen efter en positiv identitet i en hård socioøkonomisk virkelighed og idealet om at afbilde den sociale virkelighed så ’ægte’ som muligt gør, at det netop er hip hop-scenen, der er blomstret under Det Arabiske Forår.
Disse unge fortsætter kampen for en reel forandring af det egyptiske samfund ved konstant at udfordre grænserne for den begrænsede ytringsfrihed. Igennem hiphoppen defineres og genskabes verden på et beat. På spørgsmålet om, hvorvidt hiphop kan ændre verden, svarer Rush fra den egyptiske rapgruppe Arabian Knightz: »Vi bliver nødt til at tage ordets tyngde alvorligt. Ord kan ændre tanker, og tanker styrer verden. Der er ingen revolution uden et soundtrack.«
 
Camilla M. Kronborg er cand. mag. med speciale i unge og hip hop kultur og er forkvinde for foreningen Rapolitics. Peter Tindborg er rapper, skriver speciale i antropologi om hip hop bevægelsen i Bolivia og har som rapcoach afholdt workshops for Rapolitics i bla. Bolivia og Mellemøsten

