'De ledige er tal i en statistik'



 — Er det svært for jer at målrette aktiveringen mod den enkelte på grund af de rammer, der er for jeres arbejde?
»Det er et politisk styret system. Det skal man gøre sig klart. Det er styret på den måde, at jobcentret har en resultatkontrakt med beskæftigelsesministeren, og det er den, der skal opfyldes. Hvis jeg skal sige det meget firkantet, så er den eneste kunde, vi skal betjene, jo ministeren. De her mennesker er bare tal i en statistik. Vi skal opretholde en rettidighed. Det er vores primære job. Så sådan er det.«
— Hvordan kommer det til udtryk?
»Jamen, så kommer der forskellige politiske signaler, som vi er nødt til at overholde. I december sidste år, kom der for eksempel pludselig et loft over, hvor meget de her seksugers selvvalgte kurser måtte koste, og selv om man allerede havde booket et kursus, måtte man aflyse det og finde noget andet. Der var ingen udfasning, og mange mennesker måtte droppe kurser, der ellers kunne have gavnet dem. Vi oplever mange mærkelige paradokser, når vi for at opfylde vores kontrakt med det politiske lag, bliver mellemled på en nogen gange uheldig måde.«
— Er du nogensinde nødt til at gå på kompromis med, hvad der reelt ville være bedst for den enkelte jobsøgende i forsøget på at overholde jeres resultatkontrakt?
»Det er politisk udstukket. Du skal være selvforsørgende, og så er den ikke så meget længere. Som den tidligere beskæftigelsesminister før har sagt: vi skal ikke opholde den gode arbejdskraft på kurser og uddannelse, den skal være til rådighed for arbejdsgiverne. Og det er de retningslinjer, vi arbejder ud fra.«
— Du har været jobkonsulent i mange år. Har aktiveringssystemet ændret sig?
»For 15 år siden var situationen her i landet noget anderledes. Du havde store ufaglærte grupper, hvor det krævede mange ressourcer at få dem gjort klar til arbejdsmarkedet. I dag er det lige omvendt. Det store proletariat i dag er jo de langvarigt uddannede. Hele 'tag en uddannelse, så kommer du i job'-tanken gælder simpelthen ikke længere. Rigtig mange af dem, jeg møder mangler ikke uddannelse — tværtimod har de for meget uddannelse. Det er et paradoks, at man beder folk om at tage en lang uddannelse for, at de så kan ende her og glo. Dem uden uddannelse, som bare gik ud af skolen og fik et eller andet ufaglært job, er i dag en uddøende race.«

Jørn Ingemann Christensen, beskæftigelsesvejleder siden 1979.

