Hvordan fornyer vi velfærdsstaten?
Historisk set har venstrefløjen svigtet fornyelsen af velfærdsstaten. Ansvaret kan ikke  placeres alene hos de nuværende oppositionsledere, men det er en opgave, der helt grundlæggende kun kan løses af venstrefløjen


 »Politikerne har ikke selv så mange gode ideer. I stedet er det ofte borgere eller virksomheder, der tager initiativet og udvikler noget nyt. Gode politikere er entreprenører, der hele tiden leder efter nye ideer eller praktikere, som de kan hjælpe frem.« (Geoff Mulgan, Professor ved London School of Economics)
Budskabet fra den anerkendte britiske professor, iværksætter og forfatter  Geoff Mulgan er ganske enkelt, hvis man ønsker fornyelse af den offentlige sektor og velfærdsstaten, så kan man ikke alene sætte sin lid til embedsmænd og politikere. Man bliver i stedet nødt til at søge mellemvejen mellem stat og marked, hvor man sætter borgerne i centrum.
Historisk set har venstrefløjen svigtet fornyelsen af velfærdsstaten, men ansvaret kan ikke alene placeres hos de nuværende oppositionsledere, som Information forsøgte med en kioskbasker-forside den 4. august, der afsluttede en spændende artikelserie om velfærdsstaten fornyelse. Det skyldes først og fremmest, at de på intet tidspunkt har siddet i regering og for det andet, at den borgerlige regering bevidst har forringet og ikke forbedret den danske velfærdsstat.
For at dvæle ved den siddende regering, så har den de senste 10 år pint og plaget den offentlige sektor. Dels ved at styrke et tungt og umyndiggørende ledelsesregime baseret på det såkaldte New Public Management og dels ved målrettet at omprioritere skattekroner til at finansiere bl.a. et privat sundhedsvæsen og en privat beskæftigelsesindsats. Samlet har regeringen - i stil med Margaret Thatcher politiske strategi - udnyttet magten til at reducere borgernes tillid til den offentlige sektor.
Det borgerlige Danmark ønsker ganske enkelt ikke en fornyet, kreativ og innovativ offentlige sektor, der kan sikre fremtidig vækst, stærkere jobskabelse, lige muligheder for uddannelse og højere social mobilitet. De ønsker mindre stat til fordel for mere marked. Hvilket betyder, at fornyelsen af velfærdsstaten er en opgave, som alene er overladt til venstrefløjen.
Opdyrk nye veje
Men denne fornyelse kommer ikke af sig selv - den kræver for det første, at venstrefløjen anerkender, at velfærdsstaten udelukkende bør være et middel til at sikre øget frihed og lighed, frem for et mål i sig selv. Alt for mange ressourcer er således spildt på at vedligeholde, systembevare og kontrollere en allerede etableret velfærdsstat.
For det andet skal venstrefløjen sikre, at borgerne får plads til engagere sig og tage ansvar. I dag drukner alt for meget i et djøf'iceret embedsapparat, der magtfuldkomment mener, at de ved bedst. En centraladministration, der foragter borgerne og styres ud fra en risikoavers nul-fejls-kultur, er hæmmende for al nytænkning. Den reelle fornyelse kommer først, når vi begynder at tage chancer, foretage eksperimenter og inddrage borgerne. Frem for at staten f.eks. overtager selvejende institutioner, så skulle man hellere bruger ressourcerne på at støtte udviklingen af borgernes egne initiativer. Et eksempel kunne f.eks. være Café Kolind på Djursland, som i modsætning til kommunen er lykkes med at få samfundets svageste grupper i arbejde f.eks. ved at hente dem med bus hver morgen. Simpelt, men smart.
For det tredje, så skal venstrefløjen gøre op med markedsgørelsen af den offentlige sektor, som er blevet indført over de seneste 20 år. Med inspiration fra industrialiseringen har skiftende regeringer indført en række umyndiggørende styringsredskaber i form af kontrolskemaer, stregkodesystemer og effektmål. Denne grundlæggende mistillid og tanke om, at offentlige medarbejdere ikke er i stand til at passe deres arbejde, skal vendes til en mere resultat- og tillidsorienteret ledelsesstrategi, der giver plads til løse opgaver forskelligt og innovativt. Begejstringen skal tilbage i arbejdet.
For det fjerde, så skal venstrefløjen begynde at opdyrke nye veje til at udvikle det traditionelle repræsentative demokrati og inddrage borgerne mere direkte. Det inkluderende demokrati bør altid være en mærkesag for venstrefløjen. Et forslag kunne således være - efter canadisk forbillede - at skabe en udfordrende og innovativ beslutningsproces, hvor en frivillig og repræsentativt udvalgt gruppe af borgere udtrækkes til at udarbejde prioriteringerne for f.eks. kommunale budgetter eller regionale sundhedsprioriteringer. Det vil ligesom vores domsmandssystem give borgerne direkte indflydelse på vigtige beslutninger, som politikere vil være forpligtede til at inddrage i deres endelige afgørelser. Det kunne som minimum være et forsøg, der ville være værd at afprøve.
Helt grundlæggende så kan opgaven kun løses af venstrefløjen. Når vi har skabt velfærdsstaten, så må vi også påtage os ansvaret for at forny den.

Jens Jonatan Steen er direktør for Cevea

