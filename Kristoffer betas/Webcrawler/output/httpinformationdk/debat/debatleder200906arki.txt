Arkiv pist væk



 En hædersmand var han, den konservative justitsminister Knud Thestrup. Han var den ansvarlige minister bag VKR-regeringens 1968-beslutning: »Registrering af danske statsborgere må ikke længere finde sted alene på grundlag af lovlig politisk virksomhed. (...) Såfremt der tidligere måtte være registreret oplysninger af denne art, vil de blive tilintetgjort.«
På det tidspunkt hed PET-chefen Arne Nielsen, og han var en energisk indsamler af oplysninger om politisk mistænkelige personer. Arne Nielsen døde i 1970 og blev i 1971 erstattet af J. Skat-Rørdam, der var en mere besindig embedsmandstype.
En bestyrtet justitsminister Thestrup indførte den 2. marts 1971 i sin dagbog: »I den forgangne uge indberettede Skat-Rørdam, at han havde opdaget, at afdøde Arne Nielsen havde ladet den del af Efterretningstjenestens kartoteker, der blev tilintetgjort som følge af regeringsbeslutningen, mikrofotografere og bevare i en forseglet pakke i den danske ambassade i USA.«
Thestrup beordrede straks denne pakke destrueret, og udenrigsminister Hartling (V) og statsminister Baunsgaard (R) erklærede sig aldeles enige heri, betroede Thestrup sin dagbog.
Disse betroelser blev ikke delt med offentligheden. Det havde vakt vildt postyr, at PET ikke  makulerede de nu ulovlige registreringer, men tværtimod anbragte dem i USA.
Som led i sin kulegravning af PET's mulige synder har PET-Kommissionen brugt 28 sider af sin rapport på at granske sagen om det bortgemte arkiv.
Umiddelbart ser det ud til at være en ægte stinker. Justitsministeriets departementschef 1968-86, Niels Madsen, har til kommissionen forklaret, at:
»Han fik at vide, der var en pakke.« 
»Han drøftede spørgsmålet med justitsministeren, og der var ikke tvivl om, at pakken straks skulle kasseres.«
»Oversendelsen af materialet var et tillidsbrud over for Justitsministeriet.«
»Han har altid haft den opfattelse, at filmene i Washington indeholdt oplysninger i strid med regeringserklæringen fra 1968.«
Til overflod dokumenterer rapporten, at der natligt skete en meget omfattende mikrofotografering af PET-arkiver fra juli 1969 til marts 1970. Og minsandten om ikke PET-chef Arne Nielsens enke kan bekræfte, at hendes mand rejste til Washington i april 1970.
Men J. Skat-Rørdam, som udløste Thestrups alarm, han kan ikke huske noget. Ikke noget som helst. Slet ikke. Det er der mange andre gamle embedsmænd, der heller ikke kan.
Hvorpå PET-Kommissionen vurderer, at ministeren og hans departementschef må have misforstået sagen:  »Der er derfor ikke grundlag for denne - for PET særligt belastende - del af justitsminister Thestrups dagbogsnotat.«
Sikke hvidvask man kan få for 70 millioner kroner. Og slet ingen plet på PET.

