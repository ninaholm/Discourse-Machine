Mellemøstens mure
Fra Josvas basuner til nutidens bazookaer er der opført og nedbrudt mure i Mellemøsten. Nogle står endnu, andre er af ny dato eller endnu på planlægningsstadiet


 Ved tro faldt Jerikos mure, da israelitterne i syv dage havde gået rundt om dem.
(Hebræerbrevet kap. 11/30)
MURE har en mytisk klang i det verdenshjørne, der har udviklet de tre monoteistiske religioner, jødedom, kristendom og islam. Fra Josvas basuner til nutidens bazookaer er der opført og nedbrudt mure i Mellemøsten. Nogle står endnu - Herodes' tempel-vestmur og Suleiman den Stores bymur i Jerusalems gamle by f.eks. - andre er af ny dato eller endnu på planlægningsstadiet. Men de fleste er mentale og forudsætninger for de fysiske. Den radikale zionist Vladimir Ze'ev Jabotinsky spåede i 1920'erne, at hvis jøderne skulle gøre deres 'historiske hjemland' permanent efter små 2.000 års fravær, måtte de rejse en 'jernmur' mod araberne. Det blev den gang opfattet som en ekstremists fata morgana, men Ariel Sharon (der er i koma på femte år) gjorde det små 80 år senere til virkelighed i beton, pigtråd og vagttårne. Og hvad man end kan mene om muren, har den virket: De utålelige selvmordsaktioner mod civile israelere er ophørt. Det er de utålelige luftangreb på civile palæstinensere ikke.
SHARON , en radikal  militarist født i Palæstina og kendt af araberne som 'slagteren' forfulgte succes'en: Han gjorde Gaza-striben til verdens største åbne fængsel efter at have tvangsevakueret de 8.000 jødiske kolonister og blokeret trafik ind og ud.
Sharon var ekstremist, men også realist. Han så konturer af en jødisk stat med arabisk flertal, og murene var hans modtræk. Vestbredden og Østjerusalem kunne han ikke opgive - det fremgår af dagens bosætter-interview hvorfor - men Gaza var i hans optik en værdiløs losseplads, om hvilken den myrdede Yitzhak Rabin sagde: »Gid Gaza vil styrte i havet«.
Det lod sig ikke gøre, men Sharon løste problemet: Han indhegnede de halvanden million arabere i den hensigt at overlade problemet til Egypten - som heller ikke vil have det. Gaza er Hamas, og Hamas er Det muslimske Broderskab, der vil vælte den egyptiske præsident. Gaza besvarer kvælertaget med hjemmegjorte terror-raketter, og Israel reagerer med jævnlige bombninger. Søndag morgen og aften blev fem dræbt af israelske kampfly - 'militante' i færd med 'forberede angreb på Israel' over muren. De dræbte nåede ikke at skade israelsk liv, ære og velfærd. De nåede end ikke frem til BBC's morgen-nyheder.
GAZ A er ubekvem,  ikke kun for Israel, men også for Egypten. For Gaza gør ikke, som Kairo siger, efter ordre fra USA, der modtager ordrer fra Israel. Så Egypten bygger nu en 30 meter dyb stålmur, der skal hindre tunnel-smuglerier af varer, som Israel har resolveret er 'luksus', herunder kaffefiltre og pasta. Og brude. Jabotinsky må juble i sin himmel, eller hvor han befinder sig. Den israelske regering har besluttet at opføre endnu en mur langs Sinai-grænsen ind til egypterne - de er jo, trods fredsaftalen fra 1979, også en slags arabere. Mur dem ude.

