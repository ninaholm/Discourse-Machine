For stort fokus på karakterer, når studerende udvælges
I dag får mange tusinde unge besked på, om de er blevet optaget på en videregående uddannelse. Alt for mange risikerer dog at falde fra igen. Det kan vi lave om på ved at fokusere mindre på karaktergennemsnit fra gymnasiet og mere på eksempelvis optagelsessamtaler, når de studerende udvælges
I dag vil de 91.231, der har søgt optagelse på en videregående uddannelse, få svar på, om de er kommet ind. En del vil være optaget på baggrund af karakterer, men det er uhensigtsmæssigt, mener dagens kronikører, der anbefaler større fokus på andre kriterier.


 Det danske optagesystem til de videregående uddannelser har den seneste måned fordelt en stor mængde ansøgere på universiteter og andre uddannelsesinstitutioner. I år har 91.231 søgt optagelse på en videregående uddannelse. Fordelingen er sket efter forholdsvis gennemsigtige kriterier, der især handler om karaktergennemsnit fra gymnasiet, det vil sige kvote 1-optag. I dag får de potentielle studerende svar.
Men mange videregående uddannelser slås med et højt frafald: I gennemsnit falder hver tredje fra på de videregående uddannelser, om end der er store variationer de enkelte uddannelser imellem. Frafaldet koster dyrt ressourcemæssigt og tyder på, at mange studerende ikke er landet på den rette uddannelse. Men det er muligt fra begyndelsen at få et bedre match mellem uddannelse og studerende ved at bruge andre optagelsesredskaber end kvote 1 og altså sætte andre kriterier i spil end karakterniveauet fra gymnasiet.
Forskning viser nemlig, at der er andre redskaber, som giver mulighed for at optage de rette studerende, og som på forhånd kan sige noget om, hvordan de studerende vil klare sig på den enkelte uddannelse. Her vil vi trække to eksempler frem. Det drejer sig henholdsvis om erfaringer fra det svenske optagelsessystem og fra medicinstudiet på Syddansk Universitet, som prioriterer andre adgangsmuligheder end studentereksamen.
Krystalkugle
I Sverige optager de videregående uddannelser systematisk store andele af deres studerende gennem andre kvoter end den, der alene afhænger af karaktergennemsnittet fra gymnasiet.
Sverige har lige som Danmark et koordineret optagesystem. De har tre kvoter, hvoraf den første alene vægter den adgangsgivende eksamen eller karaktergennemsnittet. Den anden kvote bygger på resultater fra en national egnethedstest, ’højskoleprøven’, som alle svenskere har adgang til, og som tester ansøgerens forudsætninger for at gennemføre en videregående uddannelse. Testen handler blandt andet om matematiske evner og tekstforståelse. En tredje og alternativ kvote giver de enkelte uddannelsesinstitutioner mulighed for at fastsætte andre optagekriterier som eksempelvis optagelsessamtaler eller optagelsesprøver. Ansøgere gennem henholdsvis kvote et og to tildeles hver mindst en tredjedel af pladserne, mens det højest er en tredjedel af pladserne, som ansøgere fra kvote tre får adgang til.
Flere består
Svenskerne anser højskoleprøven for en vigtig del af optagelsessystemet, fordi den giver potentielt dygtige studerende en ekstra chance for at få adgang til videregående uddannelse – også selv om de af forskellige grunde ikke fik gode resultater med fra gymnasiet. Det kan eksempelvis være, fordi de modnedes sent i forløbet.
Højskoleprøven fungerer generelt fint til at forudsige, hvordan de studerende vil klare sig sammenlignet med optaget på baggrund af karaktergennemsnit. De to grupper præsterer generelt på samme niveau, når man blandt andet ser på, hvor mange studerende, der består, og hvor langt de studerende er nået efter henholdsvis første og fjerde studieår. Men højskoleprøvens evner som krystalkugle afhænger også af, hvilken uddannelse der ses på. Den er bedre på nogle uddannelser som eksempelvis svenske medicin-, fysik- og jurauddannelser end på eksempelvis socialrådgiver- og læreruddannelser og inden for business administration.
Der er gode grunde til variationen uddannelserne imellem. Nogle uddannelser lægger nemlig større vægt på de samme kompetencer, som højskoleprøven måler på, end andre uddannelser. Det gælder eksempelvis logisk sans og analytiske kompetencer. Det vil sige, at når der er et godt overlap mellem de kompetencer, som prøven måler, og de kompetencer, som den enkelte uddannelse vurderer de studerende på, så er der også flere studerende, der består. På den baggrund er der en pointe i at differentiere brugen af højskoleprøven – og andre optageredskaber – alt efter hvilken uddannelse, den studerende sigter mod.
SDU reducerer frafald
Det danske eksempel på brug af alternative redskaber, der giver mulighed for at optage de rette studerende, kommer fra Syddansk Universitet, som på medicinuddannelsen havde udfordringer med et stort frafald. Men universitetet fik reduceret frafaldet ved at optage halvdelen af deres studerende gennem en forsøgsordning på kvote 2 målrettet netop medicinstudiet på SDU.
De studerende i kvote 2 blev optaget på baggrund af blandt andet en multiple choice-test, der dækkede relevante fagemner fra biologi til politik, og et semistruktureret interview.
Forskere har fulgt, hvordan det er gået de medicinstuderende, der blev optaget i 2002-2007 på uddannelsen. Den målrettede kvote 2-optagelse gav pote: De studerende, der blev optaget via kvote 1, havde selvsagt et højere karaktergennemsnit fra gymnasiet end dem fra kvote 2, men karakterforskellen mellem grupperne var minimeret, da de studerende nåede bachelorgraden. På det tidspunkt i uddannelsen var beståelsesfrekvensen og de studerendes progression i uddannelsen på samme niveau for de to grupper af studerende, og frafaldet var en anelse mindre blandt de studerende, der var optaget via kvote 2.
Og set hen over et fuldt uddannelsesforløb har SDU beregnet, at de opnår et ekstra resultat på fire millioner kroner, når diverse merudgifter til blandt andet eksamen og test er trukket fra indtægterne fra den såkaldte STÅ-fordeling.
Prøven motiverer
Optagelsesprøven var her et godt redskab til at finde motiverede og kvalificerede studerende. Og en interessant sidegevinst ved optagelsesprøven er – vurderer forskerne – at prøven i sig selv motiverer. Det at være udvalgt af fagfolk og at have klaret sig godt i prøven spiller ind på den studerendes motivation for at gennemføre uddannelsen.
Meget tyder altså på, at der kan være store fordele ved, at danske universitetsuddannelser, der oplever et stort frafald, gør brug af de fleksible optagelsesmuligheder, som kvote 2 giver mulighed for, og i større udstrækning målretter deres optagelsesprocedurer og optagelseskrav, så de afspejler de kompetencer, uddannelserne efterspørger.
Frederik Mühldorff Sigurd er evalueringskonsulent, og Rikke Kirkeskov Sørup er souschef ved Danmarks Evalueringsinstitut (EVA)

