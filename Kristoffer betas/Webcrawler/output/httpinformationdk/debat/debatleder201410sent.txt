Sent på den?
LEDER


Rockerproblematikken har været aktuel i Danmark i årtier. Klubbernes aktiviteter har jævnligt trukket avisoverskrifter &ndash; særligt under den store nordiske rockerkrig i midt-halvfemserne, hvor bilbomber, automatvåben og endda panserværnsraketter blev anvendt i kampen om magt og territorium. Siden er flere kriminelle bander og grupperinger begyndt at blande sig i kampen om de kriminelle markeder i primært de større danske byer. Problemet er ikke nyt.Alligevel er danske myndigheder ikke så langt fremme i indsatsen mod grupperingerne som blandt andre vores naboland mod øst.Som Information beskrev i gårsdagens avis, forsøger Sydøstjyllands Politi sig i øjeblikket med et projekt, hvor vidtgående sammentænkning på rocker-bande-området er det centrale. Og det er den rigtige måde at bekæmpe grupperingerne på, siger eksperterne på området. For der er behov for både politivirksomhed og sociale kommunale tiltag, hvis grupperingernes rekruttering skal stækkes og exitforløb lykkes.Men mens den jyske politikreds fortsat blot afprøver projektet, har svenskerne allerede arbejdet med den tilgang i flere år. Det var da også ad den vej, dansk politi fik øjnene op for den nye metode.Det er en klassisk tilgang på det socialpolitiske område, at faggrupper og myndigheder arbejder på tværs for at løse individprægede problemstillinger og få overblik over situationen. Det gælder blandt andet for udsatte børn og nu altså også på forsøgsbasis med rocker- og bandegrupperinger.Endnu er der ikke konkret dokumentation for, at tilgangen virker, men hvis eksperterne har ret, er det glædeligt, at man endelig efter flere årtier har fundet ud af, at øget sammentænkning på flere niveauer er vejen frem. Det var på tide. Man kan dog spørge sig selv, hvorfor det ikke allerede er implementeret for længst?
