Livet som vi ikke kender det
I stedet for at afsøge universet for andre livsformer var det mere oplagt at rette blikket imod vor gode gamle jord
Hvis vi opdager mere end en type livsform på Jorden, vil vi kunne føle os rimeligt sikre på, at Universet vrimler med liv, for det vil være noget nær utænkeligt, at livet skulle være begyndt på Jorden to gange, men aldrig nogensinde på nogen anden planet.


 I næste måned vil det være 50 år siden, at en ung amerikansk astronom ved navn Frank Drake rettede et radioteleskop imod en nærliggende stjerne og dermed som den første påbegyndte en systematisk videnskabelig afsøgning af mulige budskaber fra ikke-jordiske civilisationer. Det var et ekstraordinært dristigt eksperiment. Bestræbelser på at lede efter 'rumvæsener' blev dengang anset for at befinde sig midtvejs mellem pseudovidenskab og pur galskab.
I dag er stemningen skiftet dramatisk. Bare i løbet af de seneste måneder har forskergruppen SETI (Search for Extraterrestrial Intelligence) - holdt videnskabelige møder i både Vatikanet og Royal Society, Storbritanniens Kongelige Videnskabernes Selskab, og over hele verden forbereder forskere fejringen af 50-årsjubilæet for Drakes pionergerning. Astronomerne vurderer i dag, at der kan være milliarder af planeter som Jorden alene i vores egen galakse. Men den afgørende faktor, der har betydning for, om vi er alene i universet eller ej, er og forbliver et hårdnakket mysterium. Den faktor angår selve livets oprindelse. For er der ikke liv andre steder, kan der heller ikke være ikke-jordisk intelligens.
Drake gik ud fra den antagelse, at på planeter, som ligner Jorden, vil en eller anden form for liv før eller siden udvikle sig, så at sige per automatik. Denne hypotese vakte genklang hos Carl Sagan, SETI's karismatiske grundlægger, som pointerede, at ikke så snart var Jorden klar til livet, »før det straks skød frem.« Hvis Drake og Sagan har ret, er det ingen sag at forestille sig tusindvis af højteknologiske planeter i Mælkevejsgalaksen.
Men Drake og Sagan måtte svømme op imod et enormt tidevand af skeptikere, mange af dem fremtrædende molekylærbiologer.  F. eks. mente Francis Crick, den molekylære genetiks fader, at livets oprindelse i den grad forekom »et mirakel - så mange var de forudsætninger, der skulle være opfyldt for at sætte det i gang.«
Problemet er, at selv den simpleste levende organisme er så ufattelig kompleks, at hvis en sådan entitet skulle blive rystet sammen ved et rent tilfælde, vil der være tale om et lykketræf af så usandsynlige dimensioner, at det næppe ville kunne ske hele to gange i det observerbare univers, uanset hvor enormt det så er.
Kosmisk imperativ
Vi ved imidlertid, at livets oprindelse på ingen måde bare var et kemisk tilfælde. Forskere har siden påvist, hvordan en lang række selvorganiserende processer kan have sat sjælløse molekyler på hastig kurs imod tiltagende kompleksitet, hvilket i sidste ende førte til liv. Dette er sandt at sige den gængse opfattelse i dag. Biologen Christian de Duve udtrykker det så glimrende med sit suggestive slagord: »Livet er et kosmisk imperativ.«
Beklageligvis er denne nye optimisme kun spinkelt underbygget. Forskerne har ikke kunnet nå til konsensus om nogen brugbar teori for livets oprindelse - de har mængdevis af scenarier, gisninger og 'som om'-fortællinger, men intet, som holdes oppe af solide eksperimentelle beviser. Livet kan meget vel udvikle sig med høj grad af sandsynlighed fra en eller anden upåfaldende kemisk ursuppe, men det modsatte kan lige så vel være tilfældet. Faktum er, at vi vakler helt i blinde her. Og så længe vi befinder os i et uvidenhedens mørke om, hvad der præcis skal til for at få liv til at opstå, må alle skøn over antallet af ikke-jordiske civilisationer forekomme temmelig spekulative.
Men der kunne måske findes en elegant genvej til at løse dette problem. Ingen planet i universet er trods alt mere Jord-lignende end Jorden, så hvis livet virkelig opstår rask væk under Jord-lignende forhold, så må det vel være opstået rigtig mange gange her på vor egen hjemplanet? Og hvis ikke, hvordan kan vi så vide det? Sandheden er, at ingen har set ordentligt efter.
Biologer tænker sig, at alle kendte livsformer på Jorden er indbyrdes forbundne forstået på den måde, at de deler et fælles 'ophav'. Biokemiens indsigter og universelle natur peger i den retning - det samme gør moderne gensekventering, som gør det muligt at placere alle organismer på et og samme livets træ. Men hvis vi nu fandt en livsform, der havde en virkelig bizar biokemisk sammensætning, så kunne dette være et indicium om en alternativ art genese.
Vrimler med liv?
Langt hovedparten af de jordiske livsformer er sandt at sige mikrober, og forskerne er kun lige akkurat begyndt at kratte i overfladen af mikrobernes enorme rige. Det er i høj grad muligt, at eksempler på liv, som vi ikke kender det, er blevet overset.
Hvis der findes en anden type livsformer her på Jorden, kan de danne en slags skyggebiosfære, som muligvis vil være henvist til at eksistere i obskure lommer, men lige så vel kan være spredt ud omkring os og gennemtrænge den kendte biosfære. Og i det sidstnævnte tilfælde kan disse 'fremmede' mikrober være blandet sammen med vore egne mikrobeslægtninge. De kan i bogstaveligste forstand befinde sig lige foran vores næsetip. At identificere disse fremmede væsener vil være en stor udfordring for videnskaben, men nu er en del forskere omsider begyndt at kigge efter dem.
Hvis vi opdager mere end en type livsform på Jorden, vil vi kunne føle os rimeligt sikre på, at Universet vrimler med liv, for det vil være noget nær utænkeligt, at livet skulle være begyndt på Jorden to gange, men aldrig nogensinde på nogen anden planet. Og når livet først er sat på evolutionære skinner, er der i det mindste en vis chance for, at der også vil udvikle sig intelligens. Hvem ved, et eller andet sted ude bag galakserne findes der måske i dette øjeblik nogen, som undrer sig over, om de mon er helt alene i det vældige kosmos og spekulerer på, hvordan de på en eller anden måde kan tiltrække sig vores opmærksomhed.

Paul Davies er astrobiolog
© The Guardian og Information
Oversat af Niels Ivar Larsen

