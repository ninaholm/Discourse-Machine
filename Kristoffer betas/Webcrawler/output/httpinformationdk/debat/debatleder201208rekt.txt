Rektors redelighed



Så blev det slået fast igen: Hjerneforsker Milena Penkowa har snydt. Ud over en dom for dokumentfalsk, en politiefterforskning og to uredelige forskningsartikler kom så de internationale eksperters rapport i går og satte en endelig stopper for Penkowas engang så lovende karriere. I yderligere 15 forskningsartikler er der formentlig tale om bevidst uredelighed. I ekspertpanelets rapport ligger imidlertid også en hård kritik af Københavns Universitet (KU):»Den ensomme og uafhængige stilling, som dr. Penkowa havde i sine tidlige post doc år uden ordenlig coaching og kvalitetskontrol, kan sammen med hendes høje ambitionsniveau have bidraget til mulige fejl i hendes forskning (...).«De helt unge forskere har godt nok fået flere chefer, lyder KU’s svar, men som Penkowas tilfælde viser, har ledelsen ikke det store ansvar i forhold til fejl og uredelighed i forskningen. End ikke da disputatsudvalget afviste Penkowas doktorafhandling på grund af en mistanke om snyd, greb den daværende dekan og nuværende rektor Ralf Hemmingsen ind og prøvede at få den unge forskerkomet på ret kurs. For det var antallet af artikler, mængden af forskningsmidler og mediebevågenhed, det handlede om. Discipliner, som Penkowa mestrede til perfektion.Ekspertpanelets kritik af, at Københavns Universitet lægger for meget vægt på kvantitet i forhold til reel kvalitet i forskningen, rammer derfor plet og rejser igen spørgsmålet om rektors ansvar og reelle rolle i hele redeligheden. Kunne man forestille sig et uafhængigt ekspertpanel afdække rektors fejl/uredelighed i sagen? Nej, og slet ikke på universiteterne, der for knap ti år siden fik mere magtfulde ledere, som i det private, men uden en modvægt af stærke aktionærer. Hver anden af KU’s største aktionærer – forskerne – mente ellers i en rundspørge sidste år, at rektor burde gå af på grund af håndteringen af Penkowa-sagen.Men KU’s rektor sidder stadig trygt i Nørregade, og det bliver han sikkert ved med, til de sidste historier i den store uredelighedssaga er fortalt.
