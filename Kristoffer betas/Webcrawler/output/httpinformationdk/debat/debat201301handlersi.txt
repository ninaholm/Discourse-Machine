Det handler om sikkerhed og sundhed i Beijing...
... både i børnehaven og ude på de forurenede, smogfyldte gader


 »Hvor får I maden fra,« spørger en mor. »Hvad for en slags mælk giver i børnene,« spørger en anden. »Hvorfor er der ikke sikkerhedsseler i de busser, I bruger, når børnene skal på udflugt?« vil en far vide.
Der er indkaldt til forældremøde i børnehaven i Beijing med det internationaliserede navn MOMA.
Børnehavelederen lægger ud med at tale om al den nye pædagogiske inspiration fra udlandet. Og pædagogerne fortæller ivrigt, hvordan de er i stand til at »højne børnenes kvalitet«, som de udtrykker det.
Men de kinesiske forældre er ligeglade. De vil ikke høre om indholdet af dagligdagen i børnehaven. Eller om børnehavens tilbud om ekstraundervisning i golf, madlavning og musik.
De er i stedet interesseret i deres børns sikkerhed.
»Ser I bare på, hvordan råvarerne ser ud på overfladen, eller laver I faktisk videnskabelige tests,« vil en mor høre om madvarerne.
Forældrene stiller sig tilfreds med at høre, at hovedparten af madprodukterne købes i den franske supermarkedskæde Carrefour – og ikke på et kinesisk marked.
Man forstår bekymringen: Kina har været ramt af en lang række fødevareskandaler. Og f.eks. mælk ses som et specielt suspekt produkt, efter at børn er døde eller blevet syge af mælkeprodukter inficeret af farlige kemikalier.
De fleste af forældrene insisterer derfor på, at mælken skal være udenlandsk. Børnehavelederen forsøger dog at forklare, at det bliver for dyrt, men hårdt presset indvilger hun dog i at kigge på sagen.
Til sidst er der faren, som er bekymret over de manglende sikkerhedsseler – en bekymring som de fleste forældre i Kina deler efter flere alvorlige dødsulykker med skolebusser.
»Jeg nægter at lade mit barn komme med på udflugt, hvis der ikke er sikkerhedsseler,« siger faren.
Børnehavelederen forsikrer om, at de fremover kun vil bruge busser med sikkerhedsseler. Men faren er ikke overbevist. Han har, fortæller han, ringet rundt til flere busselskaber, og ingen af dem har sikkerhedsseler i deres busser. Han retter anklagende sin pegefinger mod lederen, og siger:
»Du skal ikke sige, at I kan garantere vores børns sikkerhed, når det alligevel ikke er tilfældet!«Beijings hoste
Kan Kinas hovedstad lægge navn til en hoste? De fleste i Beijing kender til den. Specielt om vinteren. Og især i disse dage, hvor storbyen er ramt af en specielt voldsom omgang smog. Inden for de sidste uger har forureningsniveauet i Beijing været helt oppe på omkring 40 gange det niveau, som verdenssundhedsorganisationen WHO anser for acceptabelt med henblik på folks helbred. Folk går rundt og hoster og harker i gaderne – også de tusindvis af udlændinge, som bor i byen. Og nogle af dem har givet hosten et navn: Beijing-hosten. På internettet har kinesere fulgt trop og har givet den et kinesisk navn Beijing ke. En bruger på Sina Weibo, en platform for mikroblogs, skriver, at Beijing er verdens ’hovedstad for hoste’.
Og i kinesiske medier og på internettet diskuteres i disse dage, hvad der er værst: fænomenet eller navnet på lidelsen.
En læge fra Peking Universitets Folkehospital, He Quanying, betegner det som en »ekstrem forhånelse af Beijing«, at hovedstaden skal lægge navn til en hoste.
På trods af at folk i Beijing for tiden går rundt og indånder den sortbrune suppe, der angiveligt er luft, så mener lægen ikke, det er bevist, at der er en sammenhæng mellem forureningen og de mange tilfælde af hoste. Og som professor Pan Xiaochuan fra Peking Universitet udtrykker det, så er det jo ikke kun i Beijing, at folk har en tør hoste og en kløen i halsen. Så at Beijing alene skal stilles til skue og lægge navn til kriller i halsen er jo ikke fair.
Og alligevel. For selv kommunistpartiets talerør, Folkets Dagblad, har anerkendt ’Beijing-hosten’ som en reel og farlig lidelse. Så der må alligevel være noget om snakken.
Wei Tianni, et medlem af Beijings folkekongres, siger, at Beijing bør lære af London, hvor tusinder døde under en dyne af smog, kendt som The Great Smog, i 1952 og finde en mere miljøvenlig udviklingsvej.
»’Beijing-hosten’ er ikke en betegnelse, vi kan være stolte af,« siger han. »Vi bør reflektere over, hvorfor vi så mange årtier senere fortsat ikke er i stand til at lære af begivenhederne i London.«
 
 

