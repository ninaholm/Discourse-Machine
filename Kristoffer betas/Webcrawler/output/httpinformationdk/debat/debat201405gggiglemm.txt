GGGI glemmer sit ansvar for verdens fattigste
GGGI lever langt fra op til Danidas principper og strategier for dansk bistand. Danmark bør stoppe støtten, hvis det ikke sker snart


 
	I sidste uge godkendte Danidas bevillingsudvalg regeringens forslag om at støtte den omdiskuterede internationale klimaorganisation Global Green Growth Institute (GGGI) med yderligere 90 millioner kroner. Fortsat støtte bør efter vores mening gøres afhængig af markante fremskridt i GGGI.

	Debatten om GGGI og klimaorganisationens formand Lars Løkke Rasmussen har længe kredset om flyrejser og administrativt knas. Diskussionen har handlet mere om form end indhold. Det har været svært at gennemskue, hvad GGGI egentlig laver, og hvilken effekt organisationens arbejde har.

	Mellemfolkeligt Samvirke, IBIS, Folkekirkens Nødhjælp og CARE Danmark har i fællesskab bedt en uafhængig konsulent om at se på GGGI’s foreløbige resultater i Etiopien og Cambodja. Formålet er at vurdere, om GGGI lever op til Danidas principper og strategier for dansk bistand, og særligt om GGGI leverer fattigdomsorienteret udvikling i overensstemmelse med Folketingets krav.

	Målet med den danske udviklingsbistand er at bekæmpe fattigdom og fremme menneskerettigheder, demokrati, bæredygtig udvikling og fred og stabilitet. Desværre viser den rapport, vi har fået udarbejdet, at GGGI ikke har fokuseret tilstrækkeligt på fattigdom, rettigheder og demokratisk dialog med civilsamfundet.

	Presser de fattigste

	Rapporten viser dog også, at GGGI har opnået en rolle som uvildig rådgiver for ulandenes regeringer og har bidraget til at få sat grøn vækst på deres politiske dagsorden. Regeringerne i Cambodja og Etiopien udtrykker generelt tilfredshed med GGGI’s indsats.

	Men NGO-netværk i Cambodja vurderer, at grøn vækst-initiativerne planlægges på nationalt niveau med fokus på makroøkonomisk vækst, hvor de fattige typisk bliver glemt. For eksempel tager GGGI ikke højde for, at mange tiltag vil presse fattige småbønder væk fra deres jord.

	GGGI sætter lighedstegn mellem grøn omstilling og fattigdomsbekæmpelse, men ifølge den danske strategi på området kan man ikke gå ud fra, at grøn vækst uden videre gavner de fattige. Strategien pointerer, at fattige og marginaliserede grupper ikke må lide skade af nye grønne politikker. Det er utilstrækkeligt, at GGGI kun fremmer grøn vækst uden hensyn til virkningerne for fattige mennesker.

	Den uafhængige konsulent- rapport viser, at GGGI har fokuseret på at samarbejde med regeringer og den private sektor. Til gengæld har GGGI gjort alt for lidt for at opfordre regeringerne til at sikre demokratisk debat og dialog om den grønne omstilling. GGGI opererer så tilbagetrukket, at mange civilsamfundsorganisationer i udviklingslandene knap nok kender organisationen. Danmark bør stille krav til GGGI om en klar plan for, hvordan civilsamfundet systematisk inddrages i processerne både på nationalt og lokalt plan i u-landene.

	Uden klare mål og strategi

	Den uafhængige konsulentrapport tegner et billede af GGGI’s arbejde, som ikke lever op til de mest basale krav til dansk ulandsbistand. Dertil kommer, at GGGI i øjeblikket ikke har nogen strategi eller klare mål for sin indsats.

	På det grundlag mener vi derfor ikke, at GGGI gør sig fortjent til en ny bevilling fra den danske udviklingsbistand. Selv om bevillingen er godkendt, er det stadig muligt at finde pengene til GGGI et andet sted end Danidas såkaldte fattigdomsramme, som skal gå til de fattigste lande.

	Regeringen bør også betinge sig, at GGGI fremlægger klare planer og tiltag, der sikrer fattigdomsorientering, social inklusion og en rettighedsbaseret tilgang. Danmark har en god mulighed for at få indflydelse på den strategi, GGGI skal til at formulere. Der bør opstilles sociale og miljømæssige standarder for alle programaktiviteter. Civilsamfundet skal inddrages systematisk i høringsprocesser. Derudover skal det sikres, at GGGI i sit virke lever op til de internationale konventioner om respekt for menneskerettigheder, som Danmark og mange andre lande har tiltrådt.

	For at sikre, at der sker fremskridt på disse områder, bør udenrigsministeriet få til opgave at følge GGGI tæt og sikre sig solid dokumentation for, at der opnås resultater.

	I et lidt større perspektiv er vi bekymrede over den præcedens, støtten til GGGI skaber for anvendelsen af Danmarks udviklingsbistand. Grøn omstilling er en nødvendighed for at løse klodens klimakrise. Men hvis vi kun støtter grøn vækst uden den sociale dimension, afskaffelse af fattigdom og sikring af rettigheder, skaber vi kun nye problemer og tabere i ulandene.

Niels Tofte er generalsekretær i CARE Danmark, Henrik Stubkjær er generalsekretær i Folkekirkens Nødhjælp, Frans Mikael Jansen er generalsekretær i Mellemfolkeligt Samvirke og Vagn Berthelsen er generalsekretær i IBIS

