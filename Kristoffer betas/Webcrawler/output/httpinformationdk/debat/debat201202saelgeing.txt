’Man skal sælge sig selv for ingenting’



 — Hvilke erfaringer har jeres medlemmer med løntilskudsstillinger inden for kommunalt regi?
»De seneste år har vi oplevet en eksplosion i løntilskudsjobs. Det er et udbredt fænomen, at vores medlemmer har problemer med løntilskudsordningen, især i denne her tid, hvor arbejdsmarkedet er gået helt i stå. Det giver vores tillidsrepræsentanter et kolossalt arbejde at skulle undersøge, hvordan disse stillinger bliver slået op, og hvad de indebærer. Der findes regler for, at folk, som er i løntilskudsjob, ikke må arbejde med noget, som kunne være et ordinært job, men vi er ret overbeviste om, at det krav ikke efterleves af kommunerne.«
— Hvis I har mistanke om, at flere ordinære stillinger bliver slået op som løntilskudsjob, burde I så ikke fraråde jeres medlemmer at fravælge dem?
»Jeg vil ikke sige til et af vores medlemmer, at de ikke skal tage et job med løntilskud, for alternativet er værre, så skal man ind i en anden form for aktivering, hvor man kan blive brugt til idiotarbejde. Det kan være totalt nedbrydende. Men at gå fra det ene løntilskudsjob til det andet er også nedbrydende, for det betyder, at man skal sælge sig selv for ingenting. Samtidig er problemet, at man ikke blot arbejder gratis, dagpengeretten forsvinder også, mens man arbejder.«
»Derfor er vi kritiske over for den stigende brug af løntilskudsjob, men vi har samtidig den tilgang, at vi ikke vil fraråde vores medlemmer at tage stillingerne, for så skal vi kunne fremlægge et alternativ, og det findes ikke på nuværende tidspunkt.«
— Kan de stigende kvoter af løntilskudsstillinger have konsekvenser for effektiviteten i de offentlige institutioner?
»Det, der bekymrer os mest, er risikoen for, at det giver en skævvridning af hele arbejdsmarkedet. Når de offentlige institutioner fyrer offentligt ansatte og erstatter dem med løntilskudsjob, kan man ikke levere det samme stykke arbejde, som man kunne med ordinært ansatte. Derudover ødelægger det arbejdsmiljøet, når der hele tiden kommer nye personer til, som aldrig føler sig som en fast bestanddel af arbejdspladsen. De bliver aldrig kolleger på lige fod. Jeg håber, at den nye regering og de offentlige arbejdspladser vil være med til at undersøge, hvilke konsekvenser eksplosionen i løntilskudsjobs har for det generelle arbejdsmarked. Det ser i hvert fald bekymrende ud for fremtiden.«

