Naturens natur
Et sommernotat midtvejs i Darwin-året


 Menneskers indtagelse af alkoholiske drikke får menneskelige følger. Men menneskers overdosering af naturen med drivhusgasser har naturmæssige konsekvenser, siger man. Man siger ikke, at den har naturlige følger.
Hvorfor ikke?
Fordi naturen er noget for sig. Nok er den hav og himmel, jord og ild, dyr og planter, klipper og sand, men den er også hans eller hendes natur, rævens eller hvalens natur, den menneskelige natur, x's eller y's natur. Eller væsen. Eller mening.
Men hvad er da naturens natur eller mening? Siden det åbenbart ikke uden videre da bare er helt naturligt, at den arter sig under menneskets opvarmning af den, som natur-videnskaben for tiden påviser og beregner?
I nogle årtier har det været på mere eller mindre intellektuel mode at komme uden om spørgsmålet ved simpelt hen at benægte det: Han og hun har slet ingen natur i sig selv, lød den nye dogmatik, som for de lærde gik under betegnelsen postmodernismen. Hverken ræven eller hvalen har et særligt væsen, der findes ingen speciel menneskelig essens. Derfor har naturen natur- ligvis heller ingen natur eller mening. Det er socialkonstruktioner altsammen.
Nogle samfund har konstrueret det ene begreb om den, andre et andet, og enhver må blive salig i sin egen tro.
Ikke kun af det onde
I sin bog Tro på tvivl - Kritik af religiøs og videnskabelig ufornuft, forlaget Ries, skriver biokemikeren Jesper Hoffmeyer - som bl.a. sit bidrag til fejringen nu af 200-året for Charles Darwins fødsel og 150-året for udsendelsen af Arternes oprindelse, hvormed Darwin grundlagde teorien om den naturhistoriske evolution:
»Opfattelsen af virkeligheden som et grundlæggende substansløst fatamorgana, hvorom man ej taler, hvis man er seriøs, er vel årsagen til, at tidens modefilosofi er en socialkonstruktivisme, der opfatter videnskabelige teorier som rene sociale konstruktioner. I snart flere årtier har denne 'filosofi' hærget universitetsverdenen og undervisningssektoren i det hele taget - især inden for socialvidenskaberne og de humanistiske fag.«
Dens hærgen har dog ikke kun været af det onde:
»... ikke mindst hvad angår afmonteringen af naturvidenskabens overdrevne tro på egen objektivitet og værdifrihed,« værdsætter Hoffmeyer den dog til en vis grad.
»Naturvidenskabelige teorier er selvfølgelig sociale konstruktioner, da de er udviklet af mennesker, og da intet menneskeligt kan hæve sig over dette vilkår.«
»Men,« fortsætter han, »læg mærke til den forskydning væk fra det socialkonstruktivistiske perspektiv, som diskussionen nu har taget. For her (i Hoffmeyers egen bog, el) snakker vi om, hvilke aspekter af naturen de forskellige socialt konstruerede teorier giver os adgang til at erkende. Teorien anskues altså nu som et værktøj, hvormed vi åbner et felt, den levende natur, og dermed skaffer os indsigt i virkelighedens beskaffenhed.«
Den indsigt i naturens natur, som for Jesper Hoffmeyer har åbnet sig, biosemiotikken kalder han den, er indsigten i, at naturen fundamentalt møder os og vi den som tegn.
»Og et tegn er noget helt andet end et begreb, Et begreb refererer, mens et tegn betyder. Verden betyder umiddelbart noget for det lille barn, og kun lidt efter lidt får barnet sat begreber på betydningerne. (...)  Menneskelig tænkning er i den biosemiotiske analyse fundamentalt ikke-begrebslig, ganske som den nødvendigvis må være ikkebegrebslig hos de såkaldt 'umælende' dyr, vi nedstammer fra.«
Natur og ånd
For det er jo efter Darwin det forunderlige, at af den naturhistoriske evolution - »fra aber og blomster vi stammer ned,/ min bedstemor var et jordbærbed« - opstod det natur-væsen, mennesket, der kalder sig selv et ånds-væsen i sin tegngivning og sin tegntydning. Naturens natur må i netop sin materialitet altså være af ånd. Dualismen mellem det kødelige og det åndelige duer ikke. Ganske uanset om man så deraf føler sig tilskyndet til at tro på noget som helst over-naturligt eller slet ikke.
»Hovedanliggendet i denne bog,« erklærer Hoffmeyer, »er spørgsmålet om mening, anskuet som et skillepunkt mellem religion og videnskab. Pointen er, at biosemiotikken river gulvtæppet væk under generationers strid om dette skillepunkt. Videnskab behøver ikke overlade spørgsmålet om meningsfuldhed til religionen, for biosemiotikken åbner for en videnskabelig teori om mening.«
Fint nok. Så grundlæggende og grundliggende kan opfattelsen af naturens natur være, at nogen ligefrem finder opvarmningen af Jorden som følge af vores CO2- udslip for unaturlig. Naturlig er den i hvert fald ikke. Så kalder man den for naturmæssig i stedet for.
Det bliver den ikke mindre af.


