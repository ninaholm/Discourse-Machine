Fra ugens netdebat: Mænd, kvinder og guitar



 Sidste fredag bragte Information en artikel om kønsfordeling i de danske musikmiljøer i anledning af Musikkonservatoriets konference 'Musik i ubalance', der satte fokus på emnet. Ifølge artiklen er tendensen på musikscenen den, at mænd spiller alle instrumenterne i et band, mens kvinder stort set kun ses som sangerinder.
Henrik Marstal, der er ph.d. i musikvidenskab, mener, at årsagen skal findes i den vestlige opdragelseskultur, hvor drenge opfordres til udforskende leg og forsøg, mens piger opdrages til de pæne sysler. Kønsforskeren Jo Krøjer er enig i, at det er en kulturelt forankret forskel og mener, at den ofte fremsatte udlægning, at vildskab kontra pænhed bunder i naturlige forskelle på kønnene, er en fejltese, som savner videnskabeligt belæg.
Kulturjournalisten Anya Mathilde Poulsen, der har skrevet speciale om emnet, tager tråden op og noterer, hvordan myten om sex, drugs and rock'n'roll og den kaotiske mandlige guitarist stadig dominerer opfattelsen af musikscenen hos mange mennesker.
Anna på bassen
Thora Lorentzen spørger retorisk, om en rytmisk sangerinde ikke kan have musikalske ambitioner? Hun synes, at billedet som tegnes i artiklen giver indtryk af, at sangerinder er røget i skammekrogen og pænt må tage plads bag mikrofonen. Tania Andersen mener dog, at der er andre end kunstneriske årsager til, at kvinder dominerer som sangerinder, idet det meste »kommercielle populærmusik nemmest afsættes med en køn, ung kvinde som blikfang - det gælder også, hvis man skal sælge vaskepulver eller Liberal Alliance«.
Jens Hansen har selv spillet heavy i mange år og efterlyser flere kvinder på scenen. Han erkender, at tonen i mange øvelokaler er meget værkstedspræget, men han mener, at det snarere er en konsekvens af, at der ingen piger er, end årsagen: »Da vi tidligere havde en kvindelig bassist, var tonen stadig stodder, men måske en smule mindre«.
Signe Rosendal er selv kvindelig trommeslager og mener, at en del af ansvaret skal findes hos musiklærerne, som hun giver følgende opfordring: »Giv lille Anna bassen og lille Mads mikrofonen!«
»Det handler om noget så såre simpelt som sex«, skriver Martin Lund: »Drenge øver og dygtiggør sig på et instrument for derigennem at blive attraktiv og komme i bukserne på pigerne. For kvinder gælder det først som sidst om at se godt ud, og her hjælper et trommesæt ikke«. Denne tråd tager Oluf Larsen op og mindes dengang, da Elvis, Rolling Stones og Beatles brød lydmuren: »Da gik masser af unge mænd ud og købte et instrument og lærte sig - mere eller mindre - at spille på det. Hvad gjorde pigerne? De stillede sig op og hvinede, indtil de mistede bevidstheden!«
Information bringer hver fredag et uddrag af ugens mest interessante kommentarer fra debatten på information.dk

