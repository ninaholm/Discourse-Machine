Valgkamp i blinde



"Hvis man bliver kontaktet af en journalist, skal man sige, at man ikke kan udtale sig, da der er valg. Efter valget er journalisten velkommen til at ringe tilbage."Chef for udsatteenheden i Servicestyrelsen i en mail til sine medarbejdereUNDER VALGKAMPEN i november var et af de afgørende spørgsmål, om det er ensbetydende med "fri indvandring," hvis man, som radikale og socialdemokrater foreslog, lader asylsøgere arbejde uden for asylcentrene. Det hævdede statsminister Anders Fogh Rasmussen, at det var.Et andet spørgsmål, som blev aktuelt under en af tv-duellerne mellem statsministeren og Helle Thorning-Schmidt, var, hvor mange almene boliger, der bliver bygget om året. Andre stridspunkter var om servicen i den offentlige sektor er blevet bedre eller ringere, om hvor mange penge, der er tilført forskellige områder, og om der er flere eller færre ansatte. Som så ofte før blev det en valgkamp om fakta, om at definere virkeligheden.Men mange af spørgsmålene fik vi aldrig noget svar på, og det er der måske en årsag til. Som Information kunne fortælle i går, så har der ikke været megen hjælp at hente i den offentlige sektor og hos de, der kender til fakta. I store dele af den offentlige sektor har det været kutyme, at man ikke vil tale med pressen, så snart valget er udskrevet. Således skrev Anette Nicolaisen, chef for udsatteenheden i Servicestyrelsen til sine medarbejdere: "Reglerne er: At vi ikke udtaler os i valgperioden - heller ikke om faglige spørgsmål."LÆG DERTIL, at vismænd, økonomer og forskere af enhver art i lighed hermed har pålagt sig selv tavshed i en valgkamp af frygt for at blive hvirvlet ind i den politiske debat, og at mange af de rådgivere og sagkyndige, som er offentligt lønnet eller afhængige af offentlig støtte ligeledes føler sig kaldet til at være tilbageholdende. En uheldig bemærkning om et afgørende valgkamptema kunne nemt gøre livet mere besværligt næste gang bevillingerne skal fordeles.Alt i alt betyder det, at en stor del af valgkampen føres i blinde - i et faktuelt mørkerum, hvor de, der har forstand på tingenes tilstand i det stille kan sidde med hænderne for munden og ryste på hovedet, mens der er næsten frit slag for demagoger og manipulation.På papiret ser det ellers pænt ud. I lovgivningen er der en meget udstrakt beskyttelse af offentligt ansattes ytringsfrihed. Og pressejurist Oluf Jørgensen fra Danmarks Journalisthøjskole vurderer ligefrem, at den ovenfor omtalte mail er ulovlig, fordi en ledelse ikke må forhindre, at der slipper oplysninger ud fra en offentlig myndighed af faktuel karakter.Regeringen og dens forvaltningsapparat har i dag et udstrakt monopol på viden og informationer, og den skal deles med offentligheden, uden at der lægges unødige hindringer i vejen. Så hvorfor gør de det så, de offentlige ledere, hvorfor forsøger de at give deres ansatte mundkurv på og styre, hvad der slipper ud, når der både i ord og lovgivning er intentioner om størst mulig åbenhed og gennemsigtighed? Den mest nærliggende forklaring er, at det skyldes frygt. Frygt for at blive blandet ind i den politiske debat på en uheldig måde og frygt for, at de politisk valgte arbejdsgivere vil hævne sig, hvis en offentlig myndighed eller en offentlig institution har gjort sig uheldigt bemærket i en valgkamp.FOR NYLIG VISTE en stor undersøgelse fra hovedorganisationen for offentligt og privat ansatte, FTF, at mere end hver anden offentligt ansatte er bange for at udtale sig. Undersøgelsen var ledsaget af en række anonyme udsagn: "Hvis vi udtaler os, ryger vi ud. Sådan er virkeligheden på hospitalerne." "Vi får næser hver gang vi udtaler os for tiden." To ud af tre af de adspurgte frygter således at blive opfattet som illoyale af deres arbejdsgivere, hvis de udtaler sig offentligt, lidt over halvdelen, 53 procent, forventer at blive indkaldt til en "kammeratlig samtale" mens lidt under halvdelen, 43 procent, forventer, at det vil påvirke deres arbejdsforhold negativt. Knap hver fjerde forventer at blive fyret. Så frygten er der, og den iltes af et mere hierarkisk og topstyret offentligt system, hvor konkurrencen mellem institutionerne betyder, at det opfattes som illoyalt og skadeligt for arbejdspladsen at udtale sig negativt om forholdene.MEN AF MANGE årsager er det vigtigt, at de ansatte i embedsapparatet og i hele den offentlige sektor får indgydt mere mod til at ytre sig og stille oplysninger og faktuel viden til rådighed. Det er vigtigt for demokratiet, at eksempelvis en valgkamp ikke foregår i blinde, og det er vigtigt for udviklingen af den offentlige sektor, at svigt og fejl og mangler kommer frem i lyset, så man kan lære af dem. En kultur, der i så stor udstrækning bygger på loyalitet og frygt er ikke udviklende, og når offentlige ledere ligefrem rundsender elektroniske mundkurve i en valgkamp, så er det udtryk for en misforståelse af, hvad den fælles offentlige, skattefinansierede sektor er til for.bew
