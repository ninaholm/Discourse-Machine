VUC driver skole – ikke forretning



 VUC har med urette fået negativ omtale i Information den seneste tid. Den 1. september var det en artikel af Mads Westermann, Nicolai Schou og Magnus Laursen under den tendentiøse og misvisende overskrift: »VUC sætter millioner af skattekroner i banken«. Siden er flere replikker kommet til, og nu er tiden inde til at få de værste fejlslutninger korrigeret.
Taxametersystemet og selvejet giver institutionerne ret og pligt til at sørge for både den daglige drift og de langsigtede investeringer i udstyr og bygninger.
Når man som vi er underlagt regnskabslovgivningen for virksomheder, kan man ikke foretage langsigtede investeringer i bygninger, uden at det regnskabsteknisk bliver til egenkapital – med mindre man da tror, at man kan låne sig til det hele.
VUC-sektoren har fra 2007–2013 oplevet en vækst i antallet af kursister på 14.000 årskursister. VUC har været en vigtig part i indfrielsen af den uddannelsespolitiske 95-procentsmålsætning, og den store vækst har krævet et vedvarende fokus på at skaffe plads til de mange nye kursister. Vi har derfor skullet planlægge efter at spare op til nye bygninger.
Letkøbt kritik
En vækstperiode, som den vi har oplevet fra 2007, skal betragtes som en langsigtet investeringsperiode og et forsøg på at indhente det bygningsefterslæb, som sektoren arvede fra amterne.
Man kunne med rette have kritiseret os, hvis vi havde presset kursister sammen i overfyldte lokaler uden ordentligt udstyr, og havde brugt rub og stub på løn og almindelig drift. Men det har vi ikke.
Det er for letkøbt at foregøgle Informations læsere, at selvejet handler om at sætte penge i banken, og at en økonomisk konsolidering af sektoren går ud over kvaliteten.
VUC driver skolerne professionelt og med fokus på uddannelse. Det har handlet om at give kursisterne det pædagogisk bedst mulige uddannelsestilbud i tidssvarende rammer.
Per Skovgaard Andersen, formand for VUC Bestyrelses-forening, og Hans Jørgen Hansen, formand for Lederforeningen for VUC

