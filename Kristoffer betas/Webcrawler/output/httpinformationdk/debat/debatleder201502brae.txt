Det brænder om busklandets træmand
LEDER


 Med den australske premierminister Tony Abbotts egne ord var det »en nærdødsoplevelse«, han i mandags blev udsat for. I en afstemning om at åbne for, at Abbotts borgerlige parlamentsgruppe foretager nyvalg til Abbotts embede, stemte 39 af Abbotts gruppefæller for og 61 imod. En indre opposition på over en tredjedel – en størrelse, som vor hjemlige Lars Løkke Rasmussen (V) i sommer gjorde alt for at undgå markeret ved en afstemning.
Australske iagttagere vurderer, at Abbott vil blive udsat for nye tillidsafstemninger, og at han vil bukke under.
Underligt, at det så hurtigt er kommet dertil. I september 2013 vandt Abbotts liberal-nationalistiske koalition en komfortabel sejr over den siddende Labor-forbundsregering: 88 af Underhusets 150 mandater. Forventningerne var høje til, at Abbott fik styr på regeringsførelsen i Australien efter nogle kaotiske Labor-år.
Klimaændringer er, hvad australske regeringer brænder sig på. Kontinentet er et af klodens mest udsatte områder. Australien bliver mere og mere varmt i længere tid og i flere områder. Resultatet er kæmpebrande, jordtab og lejlighedsvise regnskyl af syndflodsstyrke.
På løfter om en omfattende klimapolitik vandt Labor-lederen Kevin Rudd en jordskredssejr i 2007. Rudds arrogante facon og nedturen efter den globale klimafiasko i København i 2009 kom i vejen for Rudds stort anlagte CO2-reduktionsplan og ekstraafgift på mineindustrien. Hans næstkommanderende, Julia Gillard, fik ham afsat og klimaplanerne gennemført i beskåret form – for små til at begejstre tilhængere og for store til at behage mineindustrien, der indledte en rasende modkampagne med trusler om tab af job og velfærd. Julia Gillard blev fanget i krydsilden, og Kevin Rudd fik sig selv genindsat som premierminister i juni 2013.
Labors stridigheder og massiv støtte fra mineindustrien dannede grundlag for Tony Abbotts sejr. Men hvordan skulle Abbotts mandat forstås? Abbott tolkede det efter mineindustriens ønsker: Væk med alle miljø- og klimaregler og -myndigheder. Subsidier til industrien og derudover frit markedsspil.
Et uoriginalt borgerligt program blev i det hele taget Abbotts målrettede politik: Nedskæringer i ABC, den nationale public service tv- og radionkoncern, øget brugerbetaling for højere uddannelser og lægebesøg, præmier til forældre for at gå hjemme og passe deres børn. Signalet om tilbagevenden til 1950’erne forstærkede Abbott, da han egenmægtigt sidste år genoplivede uddelingen af australske ridderordener, der ellers havde ligget i mølpose i 20 år. Abbotts begrundelse var, at der er mange fortjenstfulde australiere at påskønne. Hvorpå Abbott på Australiens nationaldag i januar i år – uden at rådføre sig med nogen – indstillede til dronning Elizabeth, at hun tildelte titlen ’Ridder af Australien’ til sin 93-årige prinsgemal, Philip.
Det var dråben i et Australien, hvor indordningen under det engelske kongehus deler befolkningen lige over.
Et ellers sikkert parlamentsvalg for Abbotts parti i højborgen, delstaten Queensland, gik tabt; partiets førsteminister mistede sit mandat i sin kreds, hvor der ved 1999-folkeafstemningen om fortsat monarki var republikansk flertal.
Abbotts partifæller – og de australske medier – mistede tilliden til ham. I forvejen fremstår han ved sin fremtoning som en træmand. Nu bliver han set som et stivnakket fortidslevn. Meningsmålinger viser en Labor-føring på 57 procent over Abbott-koalitionens 43.
Næste delstatsvalg forestår i marts i New South Wales. Taber de borgerlige også regeringsmagten dér, bliver Abbott røget ud af embedet.
Hvad kan man lære af Abbotts trængsler? At venstrefløjen globalt ikke er ene om at være i værdikrise. Også borgerlige partier kan føre en politik, der er så træt og uoplagt, at vælgerne går død. Abbotts krise er også fremkaldt af, at han demonstrativt har trukket kongehuset frem til en hædersposition, som også borgerlige krummer tæer over.
Og endelig: At et vælgerflertal kan blive utilpas, når påpegning af klimakrisen mødes med hån og tiltag, der er egnet til at få den til at slå ud i endnu mere lys lue.

