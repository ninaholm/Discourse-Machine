Tillykke! Dragsdahl!
Med dig - og alle os andre unyttige idioter


 Denne gang er igangsættelsen, kick'et, inspirationen, to webindlæg. Hvoraf det første i tråden efter chefredaktør Bent Winthers leder 'Dragsdahl igen ... igen' fra 8. maj skyldes Informationslæser Henning Ristinge:
»Jeg kan anbefale weekendavisen.dk/smarticle/ view/1 det er sgu rystende at læse hvordan det rent faktisk lykkedes for Jensen, på et ikke eksisterende grundlag, at sende Dragsdahl på dagpenge og bagerst i arbejdsløshedskøen. At dette skulle ramme en af denne avis' (Informations, el) tidligere absolutte top-journalister er fandeme oprørende.«
For så vidt har Bent Winther skrevet, hvad skrives skal fra denne avis' side:
»Spørgsmålet om Jørgen Dragsdahls troværdighed er også et spørgsmål om Informations. Dragsdahl var ansat som sikkerhedspolitisk reporter her på avisen, da han havde de kontakter til KGB, som Bent Jensen mente gjorde Dragsdahl til spion. Derfor er der grund til også herfra at ønske tillykke med dommen.«
Men Bent Winther var af gode grunde (alderen!) ikke ansvarlig chefredaktør for Information i de år, da »Dragsdahl var ansat som sikkerhedspolitisk reporter her på avisen,« og »havde de kontakter til KGB, som Bent Jensen mente gjorde Dragsdahl til spion.«
Det var jeg til gengæld!
Sammen med mange andre, som Dragsdahl gennem årene har haft som ansvarlige redaktører her på avisen, Børge Outze ikke at forglemme. Jeg er dog stadig fast knyttet til avisen og føler mig derfor ramt af Ristinges udbrud: Ja, det er fandeme oprørende. Så oprørende, at jeg må gentage det med min egen personlige begrundelse. Ganske uanset hvordan en eventuel senere landsretsdom måtte falde ud.
Til Lykke! Jørgen!
Egentlig skulle overskriften have lydt: Til Lykke! Jørgen! Men der er så mange Jørgen'er, hvoraf jeg hellere end gerne ønsker flere af dem al mulig lykke, så derfor efternavnet i rubrikken. Men at jeg fra 1968 var på fornavn med Jørgen Dragsdahl, hvis far jeg havde interviewet til avisen her allerede små 10 år forinden, skal bestemt ikke skjules. Det mindre på grund af faderen og det allermest på grund af kontakterne til KGB.
Af den grund at Jørgen som også en anden en var drevet af drømmen om noget, der hverken blev tilfredsstillet af den amerikanske kapitalisme eller af den sovjetiske stalinisme eller, når det kom til stykket, af den danske socialdemokratisme (som i dag alle partier jo tilslutter sig med - ikke altid helt ligegyldige - variationer). Hvad dette fjerde var, og som vi kaldte demokratiet, kunne vi skændes længe og inderligt om.
Men at det dog beroede på ønsket om at forstå »andre« og formidle mellem dem på også deres egne betingelser, forbandt os. Utrættelige var Jørgens bestræbelser på at overbevise stalinisterne om, at de hellere skulle afhjælpe den materielle, politiske og åndelige nød i deres egne riger og lande end udpine dem i våbenkapløbet med kapitalisterne og egentlig også socialdemokratisterne.
Utrættelige var Jørgens bestræbelser på at overbevise kapitalisterne og egentlig også socialdemokratisterne om, at de kunne, burde, måtte, skulle standse det våbenkapløb. Hvad jeg var og er stolt over at have været i nogle år - sammen med andre - ansvarlig chefredaktør for.
Fandeme oprørende
At sende Jørgen på dagpenge og bagerst i arbejdsløshedskøen på grund af sin topjournalistiske videnskabelige grundighed og lidenskabelige ihærdighed er fandeme oprørende.
Det andet kick står i web-tråden efter Niels Kærgårds kronik 'Hvordan måles økonomisk vækst?' (5. maj, Information) og skyldes Informationslæser Niels-Holger Nielsen:
»Niels Kærgårds svar på jsns artikelserie og leder er akkurat lige så irrelevant, som de to andre indlæg, som hans kollegaer har forsøgt sig med. Den slags mennesker må i deres elementære belærenhed antage os andre for de rene tåber. Vi ved sgu da godt, hvad der er at sige om BNP. Prøv at spørge Ejvind Larsen hvornår han første gang rejste disse diskussioner i Inf. Med et slag på tasken vil jeg gætte på, at det er mere end to årtier siden. I mellemtiden har el ikke ligget på den lade side, når det gælder om at uddybe kritikken - og især konkretisere den. Sideløbende har Information fulgt denne debat, såvel nationalt som internationalt - endda helt ud i prisfastsættelsen på fuglefløjt - og ideligen forbundet den med omverdensspørgsmålet i videste forstand - formodentlig avisens fremmeste force. Så vi, læserne, er ikke novicer ud i denne disputeren. Alligevel tillader disse økonomiske klogeåger sig at divertere os med sådan en gang filosofisk øllebrød. Det er ikke bare nedladende, men vildt krysteragtigt. Og det tillader de sig, i en situation, hvor deres mainstream har ført os ud i en situation, hvor vi står ansigt til ansigt med globale katastrofer, som man ikke engang med opbydelse af den mest løsslupne fantasi kan frikende det kapitalistiske (an sich) samfundssystem for hovedskyld i ...«
Faktisk er jeg ikke helt så skuffet over disse klogeåger som Nielsen, derfor heller ikke helt så imponeret af el. Men for hverken kapitalismens eller stalinismens eller socialdemokratismens mainstream har jeg dog været nogen nyttig idiot af betydning.
Dertil har jeg trods alt været for unyttig.


