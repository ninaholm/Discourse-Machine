Kan man holde fast i noget uden at stivne?
Uanset om det er intimiteten eller arbejdskraften, der skal være omstillingsparat, siger kroppen nej, hvis accelerationen er grænseløs


 Vi mætter øjnene med det rødgulbrune løv, bevæger os mod Ravensberg. Alt det gyldne op ad bjergskråningerne. Vi har slæbt madpakke og drikkevarer med, for vi er danskere og vant til, at man hverken kan få vådt eller tørt i naturen – kun på de allermest overrendte lokationer derhjemme finder man i heldigt fald en iskiosk, som har åbent to måneder om året. Mere kan ikke betale sig, måske fordi vi er for få, systemet er rigidt, skatten for høj, danskerne dovne, hvem ved. Men på toppen af den skovklædte bakke, som tyskerne kalder et bjerg, ligger selvfølgelig en Gästhof, eller rettere, en Berghof. Den har ligget her siden 1845 og er et yndet lokalt udflugtsmål med stolte traditioner for solid husmandskost. Vi sender lange øjne derind, mens vi pligtskyldigt spiser vores medbragte sandwich.
Det er uge 42, det er efterårsferie, og vi er kørt til Harzen i den nye bil. Bare fem timer fra Puttgarden, men alligevel får vi det, vi er rejst ud for. Noget fremmed. En anden måde at gøre tingene på, nogle andre betingelser.
Det særlige ved at rejse til Midttyskland frem for Thailand eller Marokko er, at det, vi møder, ikke er eksotisk anderledes, men snarere en smule forskudt i forhold til danske forhold. Det er som en påmindelse om veje, vi også kunne have valgt.
Harzen ligner et nostalgitrip tilbage til en europæisk kultur, som i Danmark synes tabt. Vi konstaterer, at der ligger to-tre-fire velassorterede boghandlere i hver en mindre stationsby, og at folk læser aviser eller medbragte paperbacks på cafeerne i stedet for at kigge ned i telefonen. Og at cafeerne hedder konditorier. I landsbyen, hvor vi bor, hilser alle med et »Guten Morgen«, når jeg går til bageren. Vi ser familier som taget ud af 1940’ernes Danmark, muntert travende igennem det skovklædte landskab med børn iført fornuftigt fodtøj og jægergrønne oilskinsjakker, mens vores egne drenges klager og plagerier ekkoer i dalen. »Lad ungerne samle vandrestempler fra alle Harzens bjerge,« foreslår guidebogen optimistisk. Jeg tænker, at det kræver børn, der ikke er vant til at blive lokket med sjove apps, når de skal lære at regne og læse. Udfordringen af autoriteterne har både fordele og ulemper.
Maden, byudviklingen, omgangsformerne, pædagogikken – det virker alt sammen lidt mindre gennemtrængt af senmoderniteten her i Tyskland end derhjemme. Og det er ikke kun, fordi vi er herude, hvor de røde glenter vender i luften over hovedvejen. Det kan også mærkes i Hamburg og Berlin. Skyldes det simpelthen landets størrelse? I Danmark kan vi ligesom løbes over ende over night. Så er der én, der taler om langtidsstegt gris i Aftenshowet, og dagen efter hænger der et banner og reklamerer for pulled pork ved hver eneste tankstation fra Esbjerg til Helsingør. Næste uge er det lakridsis. Her spiser vi gule ærter fra en Imbiss på hovedvejen mellem Braunlage og Elbingerode, velvidende at på disse egne har man spist gule ærter som værn mod bjergenes kolde luft i mange, mange år.
Hvordan kan man holde fast i noget uden at stivne? Det spørgsmål virker så aktuelt. Måske fordi vi begynder at mærke prisen for at leve i det evigt foranderlige, ekspanderende, fragmentariske. Man kan ikke holde til det, og jeg mærker i mig selv en eksistentiel besindelse på historien, jorden, slægten. Alt det, der ikke skal have lov at binde, men som jeg heller ikke kan kappe forbindelsen til.
Uanset om det er intimiteten eller arbejdskraften, der skal være omstillingsparat, siger kroppen nej, hvis accelerationen er grænseløs.
Det samme gælder i samfundet, hvor befolkningerne er til fals for sentimentalitet og populistisk tankegods, hvis bevidstheden ikke kan følge med. Herhjemme kan det se ud som om eneste modvægt til en herskende vækstideologi og kulturrelativisme findes i en kontrær nationalisme.
Som dog også stikker hovedet frem i Tyskland, fortæller hotelværten, ikke mindst i delstaten Sachsen, hvor vi befinder os. Her høstede det højreekstreme nationalsocialistiske NPD flest stemmer i procentsats ved forårets valg til Europa-Parlamentet.
Ligesom i Europas øvrige udkanter er det her, befolkningen samler regningen op for andres dagsordener, globaliseringen, kvindefrigørelsen, genforeningen, det tyske mirakel. Her er mangel på arbejde, og her er mangel på kvinder. Så er det svært at tænke klart.
Signe Løntoft er ekstern lektor ved RUC og journalist.
Klummen er udtryk for skribentens egen holdning

