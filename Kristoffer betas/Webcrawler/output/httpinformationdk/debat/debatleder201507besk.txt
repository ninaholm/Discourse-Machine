Fra beskyttelse til byggeri
LEDER


 Som forventet vil den nye Venstre-regering liberalisere planloven, så kommunerne lettere kan bygge i »det åbne land og kystnære områder,« som det hedder i regeringsgrundlaget. Selv om erhvervs- og vækstminister Troels Lund Poulsen (V) forsikrer, at Vestkysten ikke skal omdannes til Costa del Sol eller Miami Beach, er mange naturelskere bekymrede.
En generel liberalisering af naturlovgivningen, hvor flere beslutninger træffes i kommunerne, kan let blive en glidebane, mener de. For når man først har en iskiosk, vil man også gerne have en kaffebar. Og en restaurant. Måske et hotel. Og hvis de får lov til at bygge på stranden i Ringkøbing hvorfor skulle de så ikke have lov til det i Svendborg eller i Odsherred?
Der ligger allerede 38 projekter på Naturstyrelsens bord fra kystkommuner, som gerne vil have dispensation til at lave »maritimt oplevelsescenter«, »hotel- og konferencecenter« og »en mindre forlystelsespark.«
Omvendt må man også tage provinskommunernes økonomiske og demografiske udfordringer alvorligt. Guldborgsund Kommune, som Information besøgte i avisen i går, har mistet 4.000 arbejdspladser siden 2008, bl.a. fordi statslige job er blevet flyttet til de større byer. Turisme er en oplagt mulighed for at genvinde det tabte.
Læs også: Kampen om kysten
Det gælder for alt for mange selvudråbte naturvenner, at de har job og bolig på sikker afstand af de yderkommuner, hvor naturen faktisk ligger. For kontorkøbenhavnere er landskabet en luksusvare, der nydes i fritiden. Som turismekonsulent Peter Kvistgaards formulerede det i går: »Når de skal have et skud natur, kører de ud til kysterne og skuer ud over de åbne vider, ser en fugl, trækker vejret dybt og siger ’nej, hvor skønt.’ Og så kører de tilbage til byen og siger, at vi skal bevare kysterne.«
Storbybeboernes idé om provinsen som et sund-for-krop-og-sjæl-frilandsmuseum er lige så selvsmagende, som samme storbyelites forargelse over provinsens forkærlighed for DF.
Vandkantsdanmark skal selvfølgelig udvikles, men hvem siger, at tyske turister bare vil have vandlande og oplevelsescentre? Det kunne jo være, at de kom for at opleve den uberørte kystlinje, de ikke selv har meget af.
Der er ingen dokumentation for, at kæmpe moler og strandhoteller kan betale sig, når de østeuropæiske håndværkere har lagt den sidste sten, og feriesæsonen er slut. Det er derimod sikkert, at ændringerne i landskabet ikke kan gøres om; det bærer de mange dan- og vandlande fra 70’erne, som i dag skæmmer vores kystnære natur, vidnesbyrd om.
Det danske landskab er allerede domineret af landbruget, som optager 64 pct. af arealet (den højeste andel i Europa). Til gengæld er vores kyster endnu smukke og uberørte. I stedet for at bygge i yderste klitrække, bør vi udvikle turismen, så den bevarer og fremhæver det unikke ved den danske natur, og det indebærer – uanset hvor rigidt det kan lyde – at ingen bygger på kysterne. Overhovedet.
Vi bør i stedet rydde op og byforny de små provinsbyer langs kysterne. Det har man gjort i Marielyst på Falster, hvor den gamle hovedgade er blevet bilfri og beklædt med træplanker. Turismen vokser, og kysten er uberørt.
Provinskommunernes udfordringer skal tages seriøst, men fordi naturen tilhører os alle, bør naturbeskyttelse været et område, der er strengt reguleret af staten. Det frie marked kan ikke styre sig, og kommunerne heller ikke. Det er svært at forestille sig en trængt borgmester takke nej til en millioninvestering, og man kan sågar frygte, at kommunerne vil konkurrere om investeringer, hvis de får muligheden.
Hele debatten er i virkeligheden én lang reprise fra 2003, hvor daværende miljøminister Hans Christian Schmidt (V) gav tilladelse til at bygge 8.000 nye sommerhuse langs de danske kyster. Dengang skrev en 16-årig gymnasieelev i et læserbrev i Politiken:
»Kommunerne, som har ret til at rejse miljøsager, vil sandsynligvis forholde sig passive, da flere sommerhuse ved kysterne vil gavne turismen og derved give penge i kassen (…) Hvordan kan det ikke skade naturen og vores alle sammens mulighed for at opleve den danske kyststrækning, hvis der bliver bygget endnu tættere på strandbredden?«
Den unge læserbrevsskribent er identisk med denne lederskribent. 12 år er gået, og nu står vi her igen. Når regeringsmagten skifter fra rød til blå, skifter fokus i naturpolitikken straks fra beskyttelse til byggeri. Det er skidt for danskerne – både dem i København og dem i provinsen.

