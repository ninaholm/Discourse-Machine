Skam og skyld



 Mens ungdomsledigheden stiger, har Information de sidste uger talt med en række unge arbejdsløse – fra den nyudklækkede akademiker til den unge far, der ikke kan finde læreplads som vvs’er og derfor må søge kontanthjælp.
De unge ledige er en broget gruppe, men deres forskelle til trods er det slående, i hvor høj grad de ser deres situation som selvforskyldt.
Det kan undre, for mange af de unge har netop gjort alt, hvad de fik besked på – opført sig ordentligt og taget en uddannelse. Alligevel kan mange nu stille sig op i ledighedskøen. Det gælder også unge, der valgte at uddanne sig til sygeplejersker eller skolelærere – fag som nærmest havde jobgaranti.
De unge er opvokset i en tid, hvor samfundets soundtrack har spillet det individuelle ansvars melodi på repeat. Det er ikke i sig selv dårligt, at der stilles store krav til den ungdom, vi fremover skal leve af. Men det stigende pres på de unge, pålægger også samfundet et større ansvar for at skabe plads. Ellers hænger det ikke sammen.
Det ansvar har samfundet ikke i tilstrækkelig grad levet op til – særligt ikke efter krisen satte ind.
Mens de unge venter på den ungepakke, som skal drøftes under de kommende trepartsforhandlinger, bør de huske, at nutidens kriseramte arbejdsmarked ikke er deres ansvar. Det er ikke de unges ansvar, at der ikke er praktikpladser til tusindvis af unge fra landets erhvervsskoler. Det er ikke de unges ansvar, at der er ansættelsesstop og nedskæringer i den offentlige sektor. Det er ikke de unges ansvar, at nyuddannede jobsøgende afvises på grund af manglende erfaring og dermed afholdes fra nogensinde at få erfaring. De unge skal ikke skamme sig – tværtimod er de i deres gode ret til at genoplive den gamle halvfjerdserkliche og gå på gaden og råbe: Det er samfundets skyld.

