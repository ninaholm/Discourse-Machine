Jeg vil ikke være mor. Jeg vil være far
Jeg er ikke bange for ikke at være en god nok mor. Jeg er sindssygt angst for at blive netop det. For, at alt hvad jeg udretter, tænker og vil, viser sig at være ligegyldigt, så snart formålet med min eksistens er fuldbragt. Så snart jeg har fået et barn


 
	Jeg vil ikke være mor. Jeg vil være far. Jeg vil have børn, som er et billede af min og min elskedes kærlighed. Jeg vil skabe liv, men helst lidt på afstand. Jeg vil elske, men ikke mere end at jeg stadig kan bibeholde ideen om mig selv som universets centrum. Jeg er bange for at blive mor, fordi jeg er bange for overgivelsen.

	Jeg er bange, fordi jeg ikke ønsker at erkende, at der er ting i livet, omkring mit køn, som ikke indbefatter en valgfrihed, uanset hvor meget kønsligt oprør, jeg gør. Jeg er født i den her krop, som er designet til at føde, og det vil jeg aldrig kunne teoretisere mig ud af. Ingen juridisk ligestilling kan ændre ved det. Det skræmmer mig fra vid og sans. Hvis jeg vil have børn, må jeg være mor, med hvad det indebærer af graviditet, fødsel og laktering. Min krop er min krop.

	Jeg er ikke bange for ikke at være en god nok mor. Jeg er sindssygt angst for at blive netop det. Jeg er bange for, at min krop forvandler mig fra det narcissistiske, dumdristige, naive og ambitiøse menneske, jeg er, til den selvopofrende, overbærende og værst af alt fuldendte kvinde. Jeg er bange for at se min krop som det, den er designet til: et redskab til at videreføre livet. Jeg er bange for, at alt hvad jeg udretter, tænker og vil, viser sig at være ligegyldigt, så snart formålet med min eksistens er fuldbragt.

	Mit værste mareridt er at blive lykkelig over at have en familie. Det er ideen om, at alt, hvad jeg har slidt og kæmpet for at gøre mit liv til noget særligt, vil være ligegyldigt, for mit lod var alligevel bare at føde den næste generations liv. Det ville være en opgivelse af mig selv som centrum, men det ville værst af alt være en overgivelse til kroppens uundgåelighed.

	Jeg kigger i disse dage på min kæreste, som ligger syg med influenza, som kun mænd kan gøre det. Det er en kønskliché, som måske oven i købet er falsk og skadelig, men jeg kan ikke lade være med at genkende billedet af manden, der reagerer med dramatisk dødsangst ved den mindste forkølelse. Som om han først dér bliver mindet om, at han har en krop, som ikke altid vil, som han vil. Som om han først dér oplever grænserne for sin egen fuldkommenhed. Og så misunder jeg ham igen hans frihed.

	Jeg misunder faderskabet som den tilvalgte kropslighed. Jeg misunder manden en frihed, som jeg tillægger ham ved at være mand og ikke kvinde. Som kvinde bliver jeg mindet om min krop mere eller mindre konstant. Jeg har ikke et valg. Flere dage om måneden er min sindstilstand så påvirket af kropslige reaktioner, at alt andet kommer i anden række.

	Jeg har et minde fra, da jeg var teenager og passerede en kvinde med en barnevogn på fortovet. Der var noget over hendes krop, der var så stort og roligt, magtfuldt. Hendes blik var helt fremmed for mig. Der var ikke noget ekstraordinært over situationen, hun gik bare forbi, ænsede mig dårligt nok, men billedet af hende blev hængende. For jeg følte så tydeligt, at jeg aldrig kunne blive hende. At hun var det mest fremmede, jeg kunne forestille mig.

	Jeg vender tit tilbage til det billede, for det repræsenterer den grundlæggende splittelse i min oplevelse af at være kvinde. Jeg rykker længere og længere væk fra teenageren, men betyder det så, at jeg rykker tættere på kvinden med barnevognen? Mest af alt føler jeg mig fanget midtimellem. Som om, jeg mangler et tredje sted at materialisere mig. Men det tredje sted har jeg ikke noget billede af. I den verden, jeg kender, er der to slags kvinder. Dem, der er kvinder, og dem, der er mødre.

	Måske er jeg bare en forkælet, uvidende opkomling. Det er jeg sikker på, jeg er. Måske går denne forfængelige selvoptagethed over med tid og modenhed. Men måske er vi også blevet for fremmedgjorte fra vores kroppe i det her samfund, når så afgørende en del af det, der udgør, hvem vi er, kan opleves som en forhindring. Jeg kan bare ikke få det til at passe, at alt det, jeg slider for at opnå i et forsøg på at leve op til idéen om en succesfuld kvinde ikke engang er nok. Inden jeg er 35 år, skal jeg både realisere mit karrierepotentiale og blive mor. Det er et utrolig lille stykke tid, der føles afgørende for et helt liv. Der er slet ikke tid til at stoppe op og mærke min krop i al den stress, og derfor bliver den yderligere fremmedgjort og ideen om moderskab endnu mere uforståelig. Jeg føler ikke, der er plads til moderskabet i et samfund, hvor kroppen hele tiden sættes i anden række. For i sidste ende føles overgivelsen til kroppen som et nederlag, ikke som en sejr. Derfor vil jeg bare gerne have lov til at være far.

	 

Eini Carina Grønvold er manuskriptforfatter

