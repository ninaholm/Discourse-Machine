Konservativ novice



 Da John McCain fredag i en forbløffende beslutning præsenterede sin kvindelige makker til posten som vicepræsident, var den almindelige antagelse, at valget faldt på Alaska-guvernøren Sarah Palin, fordi hun som kvinde kan tiltrække støtte fra desillusionerede tilhængere af Hillary Clinton. I sin tale nævnte McCains nye makker oven i købet kvindelige vælgeres mulighed for at bryde gennem 'glasloftet' og trænge ind på et traditionelt mandsdomæne. Hvis Palin kan få nogle skuffede kvindelige demokratiske vælgere trukket over på McCains side, vil det utvivlsomt hjælpe en republikansk kandidat, der befinder sig i en næsten desperat situation. Det skader heller ikke, at Palin er den første kvindelige republikaner i den position. Det drejer mediernes opmærksomhed væk fra Barack Obama, hvis partikongres har givet ham et rygstød på otte procentpoint i meningsmålingerne.
>Men Palins køn – samt tiltalende karakter og udseende – var næppe det vigtigste aktiv. Hendes slægtskab med det Religiøse Højre er langt vigtigere. I USA's aktuelle politiske demografi kan en republikaner ikke vinde et præsidentvalg uden entusiastisk opbakning fra partiets base – de konservative evangeliske vælgere. Det er disse græsrødder, der klistrer konvolutter, sætter plakater op, ringer og e-mailer til ligesindede og får dem til at stemme på valgdagen. Uden mobiliseringen af denne bevægelse havde Bush ikke vundet i 2004. Uden dem taber McCain med sikkerhed i 2008. Palin er en så fanatisk abortmodstander, at hun valgte at sætte et barn med down-syndrom i verden. Denne principfaste holdning har gjort hende til heltinde i kulturelt konservative kredse. Herudover er hun en våbenentusiast, der gerne lader sig fotografere med skydevåben. Det vil motivere politisk indflydelsesrige våbenforeninger og skaffe McCain ekstra støtte i midtveststater som Michigan, Ohio og Pennsylvania, hvor besiddelse af våben og jagt er en højt skattet ret.
McCain er ikke en særlig troværdig abortmodstander – ej heller en politiker, der ynder at gå på jagt. Hans forbindelser til det Religiøse Højre har aldrig været varme. Valget af Palin bringer tøvende religiøse aktivister om bord. Flere ledere bebudede i weekenden, at de nu vil rejse til Minneapolis for at deltage i partikongressen. Taktisk set har han derfor begået lidt af en genistreg. Man kan argumentere, at hans eneste chance for at vinde i november var et parløb med en religiøs konservativ politiker. Men det betyder ikke, at McCains beslutning var den kløgtigste. Der findes flere bedre kvalificerede konservative republikanere – også kvinder – end Palin i partiet. Valget faldt formentlig på hende, fordi hun er en yngre kvindelig politiker fra oliestaten Alaska med et godt udseende og en skarp tunge. Hun virker som et forfriskende ansigt. Måske er Palin det ukendte talent, som fortjener at blive hevet frem i rampelyset. Men i betragtning af McCains høje alder giver valget indtryk af, at han sætter sine egne interesser over nationens. Det er ikke seriøst at placere en så uerfaren politiker et hjerteslag væk fra Det Ovale Kontor.

