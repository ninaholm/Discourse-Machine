Værdier for alle pengene
Prisen for at få finansloven i hus var ca. 6 millioner kroner til en kommission, der skal... øh, ja, hvad skal den egentlig?


 Da der efter besættelsen var knaphed på snart sagt alle varer, nedsatte man et varedirektorat til at regulere fordelingen af de varer, der var. Vidste man ikke bedre, kunne man tro, at ideen med den nyligt  nedsatte værdikommission var den samme. Men det er ikke tilfældet.
Kommissionen er et led i en politisk studehandel. Eller sagt anderledes: Det var kristendemokraten Per Ørum Jørgensens betingelse for at stemme ja til finansloven. Uden hans ja var den nemlig faldet. Men mit ærinde er at se nærmere på værdikommissionen. Og det sker fortrinsvist ud fra en artikel i Kristeligt Dagblad den 7. april, hvor kommissionen får en hel sides omtale.
Ideen stammer fra Norge, får vi at vide. Der blev den ganske vist ikke nogen succes, men hvorfor lade sig skræmme af det? Og kommissoriet lyder ikke opmuntrende:
»Kommissionen skal løbende delagtiggøre offentligheden i sit arbejde og de resultater, der nås. Arbejdet skal tilrettelægges, så befolkningens værdier og meninger afspejles. Kommissionen skal derimod ikke i sit virke gøre sig til fortaler for bestemte værdier,« hedder det altså i en del af kommissoriet. Det får de nu også ret vanskeligt ved, eftersom der åbenbart er lige så mange forskellige værdier repræsenteret i kommissionen, som der er medlemmer. De har nemlig travlt med at understrege, at når det drejer sig om værdier, er alle mennesker eksperter, og alle har i sagens natur hver sin opfattelse af, hvad der er vigtigt.
Det fænomen har faktisk et navn: Værdirelativisme. Allerede her bliver man jo noget skeptisk. For hvad skal de så egentlig lave de 11 medlemmer, heriblandt en medarbejder på den avis, De sidder med i hånden, nemlig redaktionschef Rune Lykkeberg? Ja, ifølge formanden, biskop Elisabeth Dons Christensen fra Ribe, skal de skyde arbejdet i gang ved at finde frem til et fælles begrebsapparat. Og så siger biskoppen videre, hvad der forekommer mig totalt selvmodsigende, at til det formål vil de indkalde både eksterne eksperter og rejse land og rige rundt for at komme i dialog med danskerne. Eksterne eksperter?
Jamen, har de ikke lige understreget, at når det drejer sig om værdier, er alle mennesker eksperter? Men der er åbenbart nogle, der er mere eksperter end andre, også mere end kommissionens medlemmer, siden disse eksperter skal hentes ind udefra. Så vil kommissionen rejse land og rige rundt for at komme i dialog med danskerne, hedder det videre. Jamen, om hvad? Hvis hver enkelt medlem af kommissionen har sin egen opfattelse af, hvad der er vigtigt, hvorfor tror man så, at man kan finde ud af, hvad der sådan generelt er vigtigt for det sære begreb, der kaldes 'befolkningen'?
Nå, men på det stiftende  møde kunne man da i kommissionen blive enige om, at de skulle have lidt mere samling på værdibegreberne. Til det formål skal der også indkaldes eksperter og andre mennesker, som der står, oghvad der egentlig menes med det, er ikke nemt at vide. Men jeg er ikke ene om at undre mig over det med eksperterne. Det gør historiker og ekspert (!) i nordisk politik, Lars Hovbakke Sørensen, KU, også.
»Det afspejler en enorm splittelse, og at det derfor bliver utrolig svært at opnå konkrete resultater.«
Jamen, det er skam heller ikke meningen, siger førnævnte Lykkeberg:
»Værdier har ikke et facit, og vi skal ikke lave et ideologisk manifest.« De ord kan man kun blive beroliget af. Men jo ikke klogere på, hvad man så skal i den kommission. »En ligegyldig diskussionsklub,« er et af mange skældsord, der er blevet hæftet på den. Det er svært at være uenig.
Jens Kvist er sognepræst

