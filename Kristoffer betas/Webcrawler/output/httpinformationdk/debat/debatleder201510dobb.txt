Dobbeltmoral
LEDER


 Dansk Folkeparti gør sig i øjeblikket skyldig i alt det, partiet normalt anklager alle andre for. DF’erne forsømmer ingen lejlighed til at hamre mod magthavernes lukkethed i almindelighed og frås i EU-systemet i særdeleshed.
Men hvad er partiets svar, når Morten Messerschmidt fra egne rækker mistænkes for tvivlsom omgang med EU-midler? Lukkethed!
Vi ved, at Dansk Folkepartis medlem af Europaparlamentet, Rikke Karlsson, har forladt partiet i protest mod, at hun ikke kan få indsigt i bilag. Vi ved, at penge bl.a. er blevet brugt til en EU-kritisk DF-pamflet og sejlture forud for kommunalvalget, men vi ved ikke, hvad der i øvrigt er gået midler til, og om det har været efter reglerne.
Til gengæld står det klart, at hvad der begyndte som et internt DF-skænderi er blevet en alvorlig sag for formand Kristian Thulesen Dahl. For trods snart to ugers pres afviser DF-toppen fortsat at fremlægge bilag fra EU-bevillingerne.
På partiets hjemmeside transparens.eu lanceres Morten Messerschmidt ellers ved siden af ordene: »Dansk Folkeparti ønsker langt større åbenhed – eksempelvis om pengesager, afstemninger og om domme, så borgere og journalister kan se med og kontrollere magthaverne.«
Hykleriet og hulheden i de ord skriger jo til himlen, når partiet nu selv afviser at fremlægge bilag om netop EU-pengesager.
På denne plads kan vi kun erklære os helt enige med Dansk Folkepartis udenrigsordfører Søren Espersen, da han under sagen om forhenværende forsvarsminister Carl Holst udtalte:
»Jeg opfordrer Carl Holst til at komme frem med tingene nu. Jeg synes, det er så uværdigt, at pressen skal hale de her ting ud. Lad os nu få de her ting frem. Så kan vi vurdere det, og så kan han selv få afsluttet den her sag, som er trukket for langt.«
Det er nemlig akkurat, hvad det er: Uværdigt! Hvor er det uværdigt, at Kristian Thulesen Dahl ikke omgående får Messerschmidt til at fremlægge bilagene. I stedet siger han:
»Jeg ved ikke, hvor mange der har den interesse. Der er sikkert en masse journalister, der synes, det kunne være interessant.«
Nej, Kristian Thulesen Dahl, det er dit eget nu tidligere medlem af Europaparlamentet, der ønsker oplysningerne frem. Og der er nok nogle stykker, der gerne vil kigge med – også uden for pressens kreds.
Med sin afvisning af åbenhed gør Kristian Thulesen Dahl i realiteten Messerschmidts problem til sit eget. Det bør han nok overveje en ekstra gang.

