Tid til et kursskifte



 Det er bredt accepteret, baseret på seriøs research, at når den offentlige gæld overstiger 90 procent, har den en tilbøjelighed til at skabe en negativ økonomisk dynamik, som udmønter sig i lav vækst i mange år.EU’s økonomikommissær, Olli Rehn, i et brev til EU’s økonomiministre den 13. februar 2013
Et studie af Carmen Reinhart og Kenneth Rogoff antyder, at et gældsniveau over 90 procent vil reducere vækstenJens Weidmann, Direktør i Deutsche Bundesbank, den 25. februar 2013
En uge er som bekendt lang tid i politik. Som Information har berettet gennem en artikelserie, er det ikke meget længere siden, at pointen beskrevet i citaterne ovenfor, ikke kun var videnskabeligt respekteret, men sågar dannede intellektuelt fundament for EU’s valgte krisestyring. En reduktion af de europæiske landes gæld og balance i budgetterne har været udråbt som en nødvendighed for, at væksten vender tilbage.
Ikke længere. Som følge af en økonomistuderendes kritiske gennemgang af de to velansete Harvard-økonomer Carmen Reinhart og Kenneth Rogoffs indflydelsesrige akademiske artikel fra 2010 Growth In A Time Of Debt ligger tesen om sammenhængen mellem stor gæld og et pludselig fald i væksten i ruiner.
En anden bærende søjle i Europas stramme økonomiske politik har været tesen – fremsat af et andet indflydelsesrigt makkerpar fra Harvard, økonomerne Alberto Alesina og Silvia Ardagna – om, at en stram tilpasningspolitik, såkaldt »ekspansiv finanspolitisk konsolidering«, selv på kort sigt fører til økonomisk vækst, fordi det skaber tillid. Allerede i 2010 konkluderede Den Internationale Valutafond (IMF), at det det ikke holdt stik. Fonden nåede omvendt frem til, at en stram finanspolitik på kort sigt fører til et fald i væksten.
Siden har fonden også måttet korrigere sig selv. IMF’s cheføkonomer har erkendt, at de havde undervurderet, hvor kraftig en negativ effekt det har på væksten at skære i de offentlige budgetter midt i en krise.
Det afgørende spørgsmål efter den seneste uges debat er naturligvis, om det vil føre til en politisk kursændring. Mange iagttagere mener nej, for som Olli Rehn har sagt, så »designer vi (i EU) ikke vores politikker på baggrund af et enkelt stykke research«, men på »et væld af studier og selvfølgelig vores egne analyser«.
Eller som kritikere siger: Reinhart og Rogoff blev brugt til at retfærdiggøre allerede besluttet politik. Det er årsagen til, at tilhængere af en stram finanspolitik, såsom den britiske finansminister George Osborne, har afvist IMF’s opfordring om at foretage budgetkonsolidering over længere tid. Han svar på, om han vil følge IMF’s anbefalinger var, »at det afhænger af«, hvorvidt han »er enig i anbefalingerne«.
På trods af Rehn og Osborne og andres afvisende kommentarer den forløbne uge er der imidlertid nu en række konkrete eksempler på, at den stramme kurs i EU er ved at slå revner. Kommissionsformand José Manuel Barroso sagde forleden, at den nuværende politik har nået grænsen for, hvad der er politisk og socialt acceptabelt. Dagen efter erklærede Italiens nye premierminister, Enrico Letta, at Europas sparepolitik ikke længere er »tilstrækkelig«. Og selv Tyskland har signaleret eftergivenhedi forhold til at give Spanien og Frankrig længere tid til at få deres budgetunderskud ned på tre procent.
Den tyske finansminister, Wolfgang Schäuble, sagde til manges overraskelse om den spanske situation, at »hvis økonomien forværres, skal du ikke forstærke den økonomiske nedgang gennem dybere nedskæringer.«
Disse spæde tegn på, at Europa synes parat til at bryde den nuværende onde cirkel – af nyhedsbureauet Bloomberg beskrevet som ’recession-højere gæld-finanspolitisk stramning-yderligere recession’ – er et godt tegn.
Men det er ikke nok. Man behøver ikke at læse økonomi på Harvard – noget tyder på, at det er bedre, at man ikke gør – for at nå frem til, at Europas økonomi ikke begynder at vokse igen, hvis alle sparer på samme tid.
I stedet bør de lande, der har råderum til det – bl.a. de nordiske samt Tyskland, Holland og Østrig – føre en ekspansiv finanspolitik, så de kan agere motor for den europæiske vækst.

