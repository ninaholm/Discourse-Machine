Professionel hær billigere



 Forsvaret
Med den tyske forsvarsminister Peter Strucks plan struktur 2010 har Tysklands regering indledt reformeringen af den tyske forbundshær. I planen proklameres det, at den tyske hærs mandskab skal undergå en kraftig reducering, hvilket i sidste ende betyder nedskæring af antallet af kaserner i Tyskland.
Den tyske forsvarsminister proklamerede dog at afskaffelsen af værnepligten først kan komme på tale i 2010. Om dette har noget at gøre med dannelsen af en europahær, melder hans udtalelse intet om.
Når den store nabo i syd skærer ned på sin stående hær synes det på tide, at den danske regering i en nær fremtid i samarbejde med oppositionen bliver enige om at mindske den danske militære styrke samt om muligt afskaffe af den militære værnepligt.
Spørgsmålet er naturligvis hvad der skal erstatte værnepligten. Dannelsen af en elitehær bestående af toptrænede og ikke mindst topmotiverede soldater er løsningen. I stedet for modtagelsen af sessionspapirer ved det fyldte 18. år skal de unge mænd modtage en opfordring fra de militære myndigheder til deltagelse ved sessionen. Naturligvis vil mange unge mænd vælge det fra, men de der virkelig ønsker en karriere i militæret vil tage imod opfordringen. Der er dermed tale om et frit valg og ingen tvang, militæret vil dermed fremstå som en mere attraktiv uddannelsesinstitution, der uddanner unge mænd til stærke ledere. 
Sparer masser af penge
Manglende motivation og deraf følgerne af kedsomhed blandt de værnepligtige på  kasernerne ville ikke forekomme, fordi der ville være tale om topmotiverede mænd, der har valgt en militæruddannelse af lyst og interesse. Med færre soldater kunne man let reducere udgifterne til de forskellige danske kaserner og dermed spare en hel del penge, som kunne anvendes andetsteds. Den danske hær er ej længere beregnet til forsvar; tværtimod engageres flere afdelinger i den danske hær i operationer udenfor den danske grænse. Således er der ingen grund til, at den danske stat har over 20.000 mænd under våben, da alle disse aldrig ville blive udsendt til militære operationer. Den danske hær skal derfor uddannes, så den er bedre i stand til at varetage sine pligter i udenlandske operationer, nu med flere midler til rådighed.
Med en mindre hær ville det være muligt at sende folk til uddannelse i udlandet, hvis dette er deres ønske. Det er ganske sikkert, at den danske stat ville spare mange penge på afskaffelsen af værnepligten.
Spørgsmålet er, om der blandt Folketingets partier eksisterer en politisk vilje til gennemførsel af denne afskaffelse. Det er derfor ganske interessant at se, hvad statsministerens nye plan indebærer, især hvad forsvarsforliget kommer til at indeholde.

