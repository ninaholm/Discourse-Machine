Slutkamp mellem to kapitalismer
Den amerikanske finanskapitalisme er ved at tabe kampen mod den europæiske og asiatiske interessentkapitalisme


 Finansinstitutter i USA går i betalingsstandsning på stribe. "En af de sorteste dage i amerikansk økonomi", skriver Information tirsdag den 16. september. Og torsdag kunne man melde om, at krisen havde bredt sig til Storbritannien.
Forsidehistorierne om de amerikanske finanshuses krise er en frontberetning fra en krig mellem to slags kapitalisme. En krig, som startede ved markedsøkonomiens sejr over planøkonomien i 1988.
"Kapitalismen har vundet", skrev pressen.
Men det var ikke klart, hvilken kapitalisme der var tale om. Der findes mindst to: Den amerikansk dominerede finanskapitalisme og den europæiske og asiatiske interessentkapitalisme.
Ifølge den ene kapitalisme er der kun et formål med at drive virksomhed: at skabe værdi for ejerne. 'Shareholder-value'. Og ejerne er også de mange spekulanter, der lige nu har en begrænset og ofte midlertidig del af ejerskabet, uafhængigt af deres interesse for eller kendskab til virksomhedernes formål og aktiviteter.
Den anden kapitalisme opfatter investorerne som et vigtigt medlem af et partnerskab mellem mange grupper, som hver har et medansvar for de resultater der skabes - ledelsen, medarbejderne, långiverne, kunderne og samfundet.
Finanskapitalitisk boom
Indtil for nylig var finanskapitalismen i fremmarch. Alene i 2006 overtog kapitalfonde europæiske virksomheder for 50 milliarder euro. I Danmark har vi set virksomheder som TDC og ISS blive overtaget af kapitalfonde. Og det samme har været tilfældet over det meste af verden.
Bag den tilsyneladende så succesrige finanskapitalisme har der hele tiden været en anden. Også i USA, som har verdens største mængde familieejede selskaber. Men denne kapitalisme har, ikke mindst i pressen, været totalt overskygget af finanskapitalismen i kraft af Wall Streets dominans i amerikansk økonomi og amerikansk dominans i verdensøkonomien.
Denne kapitalisme er i Danmark karakteriseret ved det, vi har kaldt interessentmodellen. Den franske økonom Michel Albert har i bogen Capitalisme contre Capitalisme døbt det 'den rhinske model' med tyngdepunkt i landene omkring Rhinen. Men modellen findes over hele verden, i Japan, i Indien, og altså også i USA. I Danmark har den hele tiden været fremherskende. Kun for alvor truet under kapitalfondenes fremmarch i den sidste snes år.
Efter finanskapitalismen skulle man tro, at virksomheder kun producerer penge. Men de producerer såvel varer som tjenester, skaber livsvilkår for medarbejdere, kunder og lokalsamfund. Og disse medparter er tillige medansvarlige i det samspil, som skaber værdierne.
Ifølge interessentkapitalismen er målet virksomhedens langsigtede værdiskabelse for alle interessenter, ikke kun en enkelt interessentgruppes kortsigtede gevinstmulighed. Derfor har mange virksomheder en høj andel af egenkapital, som har gjort dem til fristende mål for overtagelser. 
Slaget om økonomien
Så længe finanskapitalismen buldrede frem har mange forkastet interessentkapitalismens opfattelse af økonomiens drivkræfter. Der er en, og kun en, ledelsen skal tages hensyn til, hævdes det.
"Den opfattelse at bestyrelsen på en eller anden måde må afbalancerer aktionærernes interesser med andre interessenters interesser fejlfortolker fundamentalt ledelsens rolle," hedder det i en 'Statement on Corporate Governance' fra Business Roundtable, en indflydelsesrig gruppe koncernchefer fra USA's 200 største virksomheder.
Også herhjemme har der været rynket på næsen af naive og velmenende krav om etisk ledelse og social ansvarlighed. Som om social ansvarlighed og etik næsten er en slags tyveri fra de eneste virkelige ejere, finanskapitalen.
Man hævder, at finanskapitalen er en forudsætning for, at virksomhederne kan få dækket deres kapitalbehov. Den statslige amerikanske finansinstitution Federal Reserve har gjort op, at aktiemarkedet kun leverede 4 procent af de i alt 555 milliarder dollar, som amerikanske koncerner havde brug for i 1993. 
Resten af aktierne passerer fra den ene tilfældige spekulant til den anden. Da kapitalfonden EQT sammen med Goldman Sachs Capital Partners i 2005 købte servicekoncernen ISS havnede ingen penge i virksomheden, kun hos de daværende aktieejere. Og da overtagelsen havde fundet sted, foretog ISS store låntagninger for at kunne udlodde provenuet til sin nye ejer.
Kampen mellem de to kapitalismer er nu i en slutfase, i både USA og Europa. Men den er langt fra afsluttet, og resultatet er langt fra sikkert.
Per Thygesen-Poulsen er journalist og forfatter til 23 bøger om økonomi og ledelse

