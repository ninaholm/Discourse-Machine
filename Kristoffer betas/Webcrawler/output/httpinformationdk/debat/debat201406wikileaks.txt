Wikileaks åbnede vore øjne for illusionen om frihed
Julian Assange, der for to år siden gik i asyl på den ecuadorianske ambassade i London, har punkteret myten om den vestlige frihed


 Vi mindes årsdagene for de vigtige begivenheder i vor tid: 11. september (ikke kun angrebet på tvillingetårnene i 2001, men også militærkuppet mod Allende i Chile i 1973), D-dag etc. Måske skulle endnu en dato tilføjes denne liste: 19. juni.
De fleste af os nyder at tage en spadseretur i løbet af dagen for at få lidt frisk luft. Dem, der ikke gør, må have en god grund – måske forhindrer deres job det (minearbejdere, ubådsmandskab), eller også har de mærkelige sygdomme, der gør det dødsensfarligt at blive udsat for sollys. Selv fængselsfanger får en daglig gårdtur.
Den 19. juni var det to-året for, at Julian Assange blev berøvet den ret: Han er permanent indespærret i den lejlighed, der huser den ecuadorianske ambassade i London. Hvis han går udenfor, vil han omgående blive anholdt. Hvad har Assange gjort for at fortjene det? På en måde kan man godt forstå myndighederne: Assange og hans whistleblower-kolleger bliver ofte beskyldt for at være forrædere, men de er meget værre (i myndighedernes øjne).
Spion for folket
Assange har udnævnt sig selv til spion for folket. At spionere for folket er ikke et simpelt forræderi (som det at være dobbeltagent ville være, hvor man sælger vores hemmeligheder til fjenden); det er meget mere yderligtgående. Det underminerer de grundlæggende principper bag spionage, princippet bag hemmeligholdelse, fordi det er dets mål at gøre hemmeligheder offentlige. Folk, der hjælper Wikileaks, er ikke længere blot whistleblowers, der angiver de ulovligheder, der er kutyme hos private virksomheder (banker og tobaks- og olieselskaber), til de offentlige myndigheder; de angiver disse offentlige myndigheder til et bredt offentligt publikum.
Vi lærte ikke for alvor noget af Wikileaks, som vi ikke allerede formodede, men et er at have en generel viden, noget andet er at få konkret viden. Det er lidt ligesom at vide, at ens seksuelle partner er en utro, man kan leve med den abstrakte viden, men smerten melder sig, når man bliver bekendt med de slibrige detaljer, i det øjeblik man får billeder af, hvad de har foretaget sig.
I det øjeblik enhver anstændig amerikansk borger bliver konfronteret med de fakta, som Wikileaks har afsløret, burde vedkommende føle stor skam. Indtil nu har amerikanerne blot reageret med en hyklerisk ansvarsfralæggelse: Vi foretrækker at ignorere det beskidte arbejde, som sikkerhedstjenesterne udfører. Men nu kan vi ikke længere lade, som om vi ikke ved, hvad der foregår.
Det rækker ikke at opfatte Wikileaks som et antiamerikansk fænomen. Stater som Kina og Rusland er langt mere undertrykkende end USA. Bare forestil jer, hvad der ville være hændt Chelsea Manning ved en kinesisk domstol. Sandsynligvis ville der ikke have været en offentlig rettergang; hun ville blot være forsvundet.
USA behandler ikke fanger lige så brutalt – på grund af dets teknologi er der simpelthen ikke behov for så åbenlys brutal en metode (den bliver dog benyttet, hvis behovet opstår). Men dette er netop grunden til, at USA er en endnu farligere trussel for vores frihed end Kina: Amerikanernes kontrolforanstaltninger bliver ikke opfattet som sådant, mens kinesisk brutalitet er åbenlys.
I et land som Kina er den begrænsede frihed tydelig for alle, her er ingen illusioner. I USA, derimod, er friheden formelt garanteret, så de fleste mennesker oplever deres liv som frit og er ubevidste om, i hvor høj grad de er styret af statslige midler. Whistleblowers gør noget langt vigtigere end at påvise det selvindlysende ved at anklage de åbenlyst undertrykkende regimer: De afslører den manglende frihed, der er grundlæggende i de konkrete forhold, hvor vi oplever os selv som frie.
Fjernstyrede rotter
Tilbage i maj 2002 blev det rapporteret, at forskere på New York University havde haft held til at fastgøre en computerchip til en rotte og sende simple signaler direkte til dens hjerne – og derved gøre det muligt for forskerne at styre rottens bevægelser ved hjælp af en mekanisme mage til den, der er i fjernstyrede biler. For første gang var det lykkedes at overtage et levende væsens frie vilje udefra.
Hvordan oplevede den stakkels rotte at blive styret af en maskine? Var den fuldstændig ubevist om det? Måske er dette netop forskellen på de kinesiske borgere og os, borgere i den frie vestlige verden: De kinesiske menneskerotter er i det mindste bevidste om, at de bliver kontrolleret, mens vi er de dumme rotter, der er ubevidste om, hvordan vores færden bliver overvåget.
Jagter Wikileaks en umulig drøm? Bestemt ikke. Verden har allerede forandret sig siden dets afsløringer.
Ikke blot har vi fået kendskab til USA og andre stormagters ulovlige aktiviteter. Ikke blot har Wikileaks’ afsløringer fået sikkerhedstjenesterne i defensiven og resulteret i lovgivning, der skal gøre det lettere at kontrollere tjenesterne. Wikileaks har opnået langt mere: Millioner af almindelige mennesker er blevet bevidste om det samfund, de lever i. Det, der tidligere stiltiende blev accepteret, selv om det var problematisk, er nu tydeligt problematisk.
Dette er grunden til, at Assange er blevet beskyldt for at gøre så stor skade. Men alligevel er der ingen brutalitet i Wikileaks’ handlinger. Vi kender alle den typiske scene fra tegnefilm: Figuren når en afgrund, men bliver ved med at løbe, og ignorer, at der ikke længere er fodfæste; den begynder at falde i det øjeblik, den opdager afgrunden. Wikileaks minder magthaverne om at kigge ned.
Reaktionen fra alt for mange mennesker, hjernevaskede af medierne, opsummeres bedst i de uforglemmelige linjer fra slutsangen i Robert Altmans film Nashville: »Det kan godt være, at jeg ikke er fri, men det bekymrer mig ikke.«
Wikileaks får os til at bekymre os. Og det er der desværre mange mennesker, der ikke kan lide.
Slavoj Žižek er slovensk filosof. © Guardian og Information. Oversat af Didde Elnif

