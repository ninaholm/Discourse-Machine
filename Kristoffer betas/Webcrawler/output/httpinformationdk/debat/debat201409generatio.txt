Min generation fralægger sig ansvaret
En bekymret og utilfreds Generation Y sørger i aviserne over at være blevet snydt og overset. Over, at løfterne om kometkarriere, hæder og ubegrænset velstand og lykke ikke ser ud til at blive indfriet. Måske er problemet, at vi ikke har forstået, at livet kræver hårdt arbejde og ansvarsfølelse
Problemet med Generation Y er nok ikke så meget, at vi er blevet lovet, at vi kunne få indfriet vores største drømme.  Problemet er, at nogen undervejs har glemt at fortælle os, at alt i livet kræver en indsats


 Jeg har hørt, at landets optikere oplever øget tilstrømning af kunder, der tror, de har brug for briller. I mange tilfælde viser det sig dog, at de blot skal genoptrænes til at se ting på afstand – de bruger ganske enkelt en for stor del af deres tid med blikket stift rettet mod deres smartphones eller med hovedet begravet i en iPad, så deres øjne har vænnet sig til kun at fokusere på det nære.
På samme måde kan vi blive blinde, hvis vi vænner os til at tænke i fastlåste, selvfokuserende mønstre. Vi får begrænset udsyn.
Man kan for eksempel vænne sig til at lægge ansvaret for sit eget liv fra sig og overalt se mulige syndebukke, som man kan klandre for sin følelse af stilstand.
Jeg er selv til dels skyldig i de anklager, jeg her vil fremsætte. Den effektive kritiker kender fra sig selv de aspekter, han eller hun kritiserer andre for.
Jeg tilhører selv Generation Y – gruppen af børn født 1980-2000 under bølger af svimlende højkonjunkturer, der skød lykkefølelse og bedøvelse i venerne på samfundets borgere. Jeg kender til de apatiske, opgivende og utilfredse træk, som præger mine jævnaldrende.
Negativ tankespiral
Her i avisen har man på det seneste kunnet møde en ung filosof, der har opgivet at forklare en dybere mening med hans valg af studium – han er ligeglad med, at han ikke ved, hvad han vil med sin uddannelse (den 13. september). Vi kan læse om en musiker, der føler, finanskrisen slukkede håbet om en fremtid med et værdigt job (den 11. september). Vi kan læse om unge, der er desillusionerede over, at de midt i 20’erne stadig føler sig som hjælpeløse børn, fordi de altid har fået hjælp til alting (den 30. august).
Vi læser altså om unge, der på en eller anden måde har fanget sig selv i en spiral af negativ tænkning – i et mønster af handlinger, der fortsætter med at bekræfte det dystre virkelighedsbillede, de selv har tegnet. Hvordan kan det være sket?
Jeg havde engang en kæreste, som havde noget negativt at bemærke om næsten hver eneste sociale kontakt i sin omgangskreds, herunder mine venner. Jeg var meget forelsket i hende – og derfor tilbøjelig til at lytte.
Efter et års tid var jeg gledet fra mine gamle venner, fordi jeg passivt havde lyttet til og indoptaget hendes kritiske analyser: Et vennepar levede det forkerte og konforme forstadsliv, andre var snobbede og utilnærmelige, nogle var håbløst kedeligt festselskab, en helt anden grænseoverskridende og pervers i sin kommunikation, andre igen for højtråbende eller akavede.
Jeg fik til sidst en følelse af, at hun helt ubevidst havde trænet sig selv op til at spotte negative træk hos andre mennesker – og dermed opøvet sin hjerne til lynhurtigt at se fejl hos andre.
Regelmæssig kritik af andre mennesker, vilkår og omstændigheder afføder en negativ grundholdning i livet, man ofte slet ikke selv er klar over, man er i gang med at opbygge – for man taler jo om de andres fejl, ikke sine egne. Imens styrker man sin evne til at bemærke og fokusere på det negative i sine omgivelser.
Det er en selvforstærkende og usund proces.
Hårdt arbejde gør ondt
Når Generation Y bruger alverdens forsvarsmekanismer til at forklare, hvorfor livet er surt i og efter uddannelsesdelen af deres liv, ligner det for mig ansvarsfralæggelse, som kommer af arbejdsforskrækkelse. »Skal vi kæmpe for at opnå noget? Yikes!«
Materiel overflod og luksus, der forsimpler hverdagens gøremål og forsøder livet, har skabt en generation, hvor mange står helt af, når arbejde af hvilken som helst slags bliver for krævende, og det personlige udbytte vurderes at være for småt.
Eller blot når man ikke er hundrede procent sikker på, om man ved sin indsats vil opnå det resultat, man ønsker. »Vil jeg egentlig som nyuddannet følge et af de der kedelige jobsøgningskurser hos min anden aktør? Jeg aner jo ikke, om det vil give mig et job i morgen, og så vil mine kræfter være spildte. Kræfter, jeg kunne have brugt på noget andet, der kunne have gavnet mig eller givet mig fornøjelse.« Den holdning oplevede jeg i min periode som arbejdsløs hos nogle af mine medkandidater på centret for højtuddannede ledige.
Problemet med Generation Y er nok ikke så meget, at vi er blevet lovet, at vi kunne få indfriet vores største drømme – fra drømmen om diffus berømmelse til drømmen om et liv, der bare flasker sig og er uproblematisk. Problemet er, at nogen undervejs har glemt at fortælle os, at alt i livet kræver en indsats.
Og i nogle tilfælde endog meget hårdt arbejde. Også hårdere end det, vi tror, er hårdt arbejde.
Men vi har ikke lyst til at mærke den smerte. Vi befinder os godt med at mene, at vi altså virkelig knokler for vores drømme, alt imens vi lidt for ofte ligger under den lune dyne og læser et intellektuelt værk, der får os til at føle, at vi ligesom rykker ved noget.
Der er stadig mange muligheder lige for næsen af os. Vi vil helst ikke gå glip af nogen af dem. Ethvert valg er et fravalg. Det er vi meget bevidste om. Men det nytter ikke altid at spille på flere heste. Hvis vi kun arbejder med 12 procents styrke på alle de håndplukkede muligheder, bliver resultatet også derefter. Vores karrieredrømme kollapser, vores små hobbyprojekter kollapser, vores forhold kollapser.
Men vi frydes et eller andet sted også ved disse kollaps, fordi de meget bekvemt bekræfter vores negative livssyn: »Jeg sagde det jo, det ikke nytter noget, og det er nogens skyld.«
Samtidig giver de kollapsede muligheder os fornyet fri adgang til den række muligheder, vi ikke plukkede før, og som vi så nu kan bruge vores halvhjertede kræfter på: ny uddannelsesdrøm, ny karrieredrøm, ny kæreste, ny identitet, ny fest.
Illusorisk handlingslammelse
Der kan være mange grunde til, at man ikke får indfriet sine drømme. Jeg generaliserer i denne artikel over nogle af de betragtninger, jeg har set fremhævet i tidens utallige artikler, der har været skrevet med ærgrelse over det nu forsvundne land af guld, vi unge i de sidste to årtier af forrige årtusinde blev lovet adgang til. Jeg ønsker blot at opildne til, at min generation kigger på sig selv. Fra lidt større afstand end normalt. Lad os granske denne negative tænkning. Lad os forstå, at når vi er psykisk nedslåede over de forfalds- og fortabthedsscenarier, vi har opbygget i vores fantasi, så fordufter vores sunde fornuft. Vi bliver handlingslammede.
Jeg vil derfor vove at fremsætte et forsigtigt forslag til den første handling, der kan bryde denne cirkel af dommedagsprofetier om vores generation: Lad os forsøge at lægge vores egoer på hylden. Lad os ændre denne altomfattende what’s in it for me-tankegang. Lad os erstatte den med velovervejede tanker om, hvad vi kan gøre for at hjælpe andre; tanker om, hvordan vi kan gøre en forskel for andre end os selv og vores egoer. Lad os se, om det ikke resulterer en ro og fornuft, en kreativitet og indsigt, en målrettethed og dybere mening med dette simple fokusskift.
Lasse Frank er cand.mag. i dansk og arbejder som PR-chef på Teatret Zeppelin

