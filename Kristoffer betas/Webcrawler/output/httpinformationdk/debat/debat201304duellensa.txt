Duellen: ’Sætter ikke mit pis i kog’
Cepos’ erhvervsjurist Henriette Kinnunen oplever ikke favorisering af kvinder i sin dagligdag, men giver Hans Bonde ret i, at den ikke bør finde sted. Enigheden med Bonde stopper dog, når han beskylder kvindelige ministre for ikke at være velkvalificerede
 Henriette Kinnunen


 Kvinder vil ikke favoriseres, vi vil konkurrere på lige fod med alle andre,« siger Henriette Kinnunen, som er erhvervsjurist hos den liberale tænketank Cepos. Kinnunen mener, at kønnene allerede har opnået lige rettigheder og muligheder på arbejdsmarkedet, og hun betragter derfor bonusordninger, der skal gavne kvinderne, som diskriminerende og skævvridende.
»Jeg mener, at der skal være lige muligheder for alle. Derfor er det skidt, når der bliver tale om favorisering og positiv særbehandling. Uanset om det er baseret på køn, race eller religion. Jeg går ind for den frie konkurrence, og her er lige muligheder et grundvilkår. Nogle mennesker har måske brug for særlig hjælp på grund af et handikap, men det at være kvinde er ikke et handikap,« siger Henriette Kinnunen.
Grov generalisering
På ét punkt er Henriette Kinnunen dog stærkt uenig med Hans Bonde:
»Der er intet, der tyder på, at de kvindelige ministre ikke varetager deres hverv godt – og der er intet som tyder på, at de kun er valgt, fordi de er unge og smukke – som Hans Bonde henviser til,« siger Henriette Kinnunen og fortsætter:
»Det svarer lidt til, hvad Hans Engell tidligere har sagt om, at man ikke kan have kvindelige ministre, som har små børn. Her kan jeg bare sige: Velkommen til 2013. Vi har efterhånden haft så mange kvindelige ministre, som har børn. Og der er ingen tegn på, at de ikke kan håndtere det. Det er en overdrivelse og en generalisering.«
På trods af at flere og flere kvinder i Henriette Kinnunens generation opnår høje stillinger, mener hun ikke, at det er på grund af positiv særbehandling.
»Jeg kan hverken genkende favorisme eller diskrimination i forhold til kvinder i dag. Personligt har jeg aldrig oplevet det, og når jeg taler med veluddannede kvinder over hele linjen, oplever jeg det ikke. Der er respekt og anerkendelse, og man bliver vurderet på sine kompetencer,« siger hun.
– Hvad synes du så om, at der uddeles priser, som kun er for kvinder?
»Det er da egentligt en pudsighed. Prisuddelinger vedrører jo typisk præstationer og ikke køn. Men det er ikke noget, som kan hidse mig op. Det er lidt på niveau med månedens medarbejder hos McDonalds – det er jo ikke noget, som rykker noget i det store samfundsperspektiv. Og det kan bestemt ikke sætte mit pis i kog.«
 
 

