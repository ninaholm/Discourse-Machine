På med fløjlshandskerne



 Selv mener ligestillingsminister Manu Sareen, at han har fundet et columbusæg i sit nyeste ligestillingstiltag. Columbusægget hedder kvindemål og går ud på, at virksomheder bliver forpligtet på at opstille måltal for det underrepræsenterede køn i deres bestyrelser, at forklare tallene og lave en politik for at få flere kvinder på direktionsgangene.
Men hvordan kvindemålet skulle være en simpel løsning på et komplekst problem, nemlig den manglende ligestilling i toppen af dansk erhvervsliv, er svært at se. For med tiltaget, som Sareen i går varslede i forbindelse med det internationale ligestillingspartnerskab Equal Futures Partnership, er det helt op til virksomheden selv at bestemme sit eget mål.
Dermed vil det tilsyneladende være godt nok, hvis virksomheden ønsker en kvindeandel i ledelsen eller bestyrelsen på én procent, bare virksomheden kan forklare måltallet og siden lave en politik, der skal få flere kvinder ind i ledelsen. Det er ikke noget columbusæg, som Sareen kalder det – det er mere af det samme. For med en ligestillingspolitik, der baserer sig på frivillighed uden konsekvenser, sanktioner eller krav, hvad enten det handler om barselsorlov eller andelen af kvinder i toppen af dansk erhvervsliv, opnår man ingenting. I 2010 var der 17,7 procent kvinder i bestyrelserne på de største danske børsnoterede selskaber, i 2012 var det tal faldet til 16,1 procent. Det samme gælder i øvrigt barselsorloven, hvor danske fædre i snit kun tager syv procent og dermed rammer nordisk bundrekord.
Uden lovgivning ingen effekt, og derfor er EU-Kommissionen i gang med at udarbejde en lov, der i de europæiske medlemslande skal sikre en kvindeandel i virksomhedsbestyrelser på 40 procent i 2020. Som en talsperson for den europæiske kvindelobby sagde, så har »europæiske og internationale initiativer for lighed mellem kvinder og mænd ikke skabt resultater«.
Regeringen, som dengang var opposition, havde ellers lovet at gøre op med VK-regeringens frivillighedsprincip på ligestillingsområdet, hvis den kom til magten. I 2008 brugte Helle Thorning-Schmidt Kvindernes Internationale Kampdag på at slå et slag for kvindekvoter som dem, man har i Norge, hvor børsnoterede virksomheder i sidste ende risikerer tvangsopløsning, hvis de ikke lever op til kravet om en kvindeandel på 40 procent. I 2010 gentog Socialdemokraterne sammen med SF, de radikale og Enhedslisten ideen i et beslutningsforslag, men i april i år vendte både Socialdemokraterne og ligestillingsminister Manu Sareen så 180 grader i spørgsmålet, da de igen droppede alle tanker om kønskvotering i bestyrelser og sagde, at en øget ligestilling skal »gennemføres i tæt samarbejde med dansk erhvervsliv«. Det er vel at mærke et erhvervsliv, der længe har kaldt kvoter for et massivt indgreb i ledelsesretten; et erhvervsliv, der hvis det havde haft et økonomisk incitament til at få kvinder ind i deres bestyrelser formentlig havde gjort det for længe siden.
Her ændrer regeringens fløjlsbløde appel til virksomhederne – om de ikke nok vil lave nogle kvindemål – ingenting. Virksomhederne vil bestemme selv. De vil have dem, de selv mener er bedst.
Det er oftest en mand, viser en ny undersøgelse fra Yale i USA, der konkluderer, at arbejdsgivere inden for videnskabsverdenen – uanset om de var mænd eller kvinder – bedømmer kvinders ansøgninger langt dårligere end mændenes. Ansøgningerne i undersøgelsen var anonyme, det vil sige, at de samme ansøgninger skiftevis havde en mandlig og kvindelig ansøger som afsender, og konklusionen var, at arbejdsgiverne ud fra ansøgningerne vurderede mændene til at være markant mere kompetente, markant mere attraktive som arbejdskraft og derfor startede på en markant højere løn end kvinderne, på trods af at deres kompetencer var fuldstændig identiske.
Alligevel lyder et hyppigt argument mod kønskvotering, at kvinder ikke vil ansættes som professorer, ledere eller sidde i bestyrelser, alene fordi de er kvinder, men fordi de er dygtige.
Ved at indføre kønskvotering, lyder argumentet, får man sagt, at kvinderne har brug for hjælp. Med de så kaldte kvindemål får Manu Sareen sagt det samme. Kvinder kan ikke selv. Og med Manu Sareens kvindemål kommer de heller aldrig til at sidde i bestyrelsen.

