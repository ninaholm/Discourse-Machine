Tillykke til tanten



 Der har været rigeligt med anledninger i denne uge til at lykønske Berlingske Tidende: Som landets ældste dagblad, kunne avisen onsdag fejre sin 260 års fødselsdag. Som en ikke helt uventet og slet ikke helt ufortjent fødselsdagsgave blev fire af avisens journalister senere samme dag hædret med dansk journalistiks fineste pris, en Cavling, for deres serie om den forkætrede politireform. Og sidst på dagen forlød det, at det var lykkedes for Berlingskes ejer, britiske Mecom, at få solgt selskabets tyske udgivelser. 
Således blev det ikke i denne omgang Berlingske Tidende, der blev afhændet til højstbydende for at afhjælpe Mecoms katastrofale økonomiske situation. Berlingske kan dermed illustrere to tendenser i mediebilledet: At avisernes økonomiske krise er voldsom. Og at ordentlig journalistik ikke i sig selv er svaret på krisen. For Cavling eller ej: Ligesom andre store danske aviser er Berlingskes oplag fortsat i frit fald.
Mecoms direktør, David Montgomery, ville onsdag ikke bekræfte salget af Berliner Zeitung og Hamburger Morgenpost, men som en talsperson fra Mecom har formuleret det, er selskabet altid på udkig efter "selektive, strategiske afhændelser." Om også Berlingske ender som en selektiv, strategisk afhændelse er ikke til at sige, men krisen er reel. Mecoms aktier er ikke en femøre værd. Selskabets markedsværdi er i omegnen af 100 millioner kroner, mens selskabets gæld er på hele fem milliarder kr. Man kunne affeje Mecoms uføre som et særtilfælde, men det stikker dybere end som så. Der gik ikke én måned i 2008 uden at en avis måtte dreje nøglen om. Til marts ophører den respekterede avis Christian Science Monitor med at udkomme på tryk. Ejeren af Los Angeles Times og Chicago Tribune er gået konkurs. Og en artikel i månedsmagasinet The Atlantic spekulerer nu i, at The New York Times kunne gå konkurs allerede til maj. Mange hævder, at det er "internettets skyld", og Googles direktør blev derfor i gårsdagens udgave af magasinet Fortune spurgt, om der da ikke var noget Google kunne gøre for at redde aviserne - eksempelvis købe dem? "Den gode nyhed er, at vi har råd til det," svarede Eric Schmidt, men tilføjede: "Problemet er blot, at det ikke ville løse det underliggende problem." 
Det er her, hunden ligger begravet. Avisernes forretningsmodel er truet - annoncerne går sammen med læserne på internettet og de fede år kommer ikke tilbage. Derfor skal der ske strukturelle ændringer i den måde aviserne finansiere journalistikken på. Og det er i virkeligheden derfor, der er grund til at sige tillykke til Berlingske. At avisen det seneste år har bevist, at man også med en økonomisk presset ejer i nakken kan lave en avis, der er værd at hædre med journalistiske priser. Det er en disciplin flere aviser skal lære: At være mere relevante for færre penge.

