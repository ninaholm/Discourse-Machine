En stor tak til lykkepillerne



 I medierne bliver antidepressiv medicin, de såkaldte lykkepiller, ofte udråbt til at være et stort problem. Enten er det et problem, at det er nemt at få dem, når man er ældre. Eller også er det et problem, at man tager dem, når man er gravid. Men hvor er historierne om de mange menneskers liv, der faktisk er blevet reddet på grund af pillerne? Mit liv er et af dem.
Sammen med 200.000 andre danskere tager jeg hver morgen de udskældte piller, og jeg finder mig i, at min sygdom er noget, som folk tror, kan tales væk hos en psykolog. Jeg finder mig i det, fordi jeg lever et godt liv.
Sammen med alle jer andre tager jeg på arbejde hver dag, og når jeg kommer hjem, er jeg en god mor for mine børn.
Når jeg går i seng, takker jeg lykkepillerne for at have bidraget positivt til en række begivenheder, der ellers kunne have sendt mig ud fra tagryggen fra mit hus eller tilbage på psykiatrisk afdeling.
Jeg takker pillerne for at have hjulpet mig ud fra psykiatrisk afdeling. Jeg takker dem for at hjælpe mig igennem graviditet, fødsel og barsel med tvillinger, som i dag snart runder to år.
Uden pillerne ville den mareridtsagtige fødsel og det efterfølgende søvnhelvede muligvis have forvandlet mig til en deprimeret kvinde uden evnerne til at være mor til sine børn. Så tak, fordi jeg fik muligheden for at være en omsorgsfuld mor.
Tak for et værdigt liv
Tak, fordi jeg kunne vende tilbage til mit arbejde og stadig holde fanen højt trods udmattelse. Tak, fordi du gav mig ro til at udgive min historie i bogform.
Tak, fordi jeg ikke, som da jeg var yngre, behøver at være afhængig af offentlige psykologer og hjælpetilbud. Tak, fordi du dermed giver mig selvstændighed og et værdigt liv at leve.
Tak, fordi jeg i fremtiden ikke bliver en af dem på førtidspension eller i fleksjob, som samfundet skælder ud på.
Tak, fordi jeg og mange tusinder andre, der er på lykkepiller, har eget job og ikke er en udgift for vores udpinte samfund.
Og til sidst vil jeg sige tak til dig, kære læser, for at prøve at forstå og måske anerkende, at nogen af os får et selvstændigt liv på grund af pillerne, hvor vi ikke belaster dig med større udgifter, og i stedet bidrager til din hverdag og din virkelighedsopfattelse.
Tak.

