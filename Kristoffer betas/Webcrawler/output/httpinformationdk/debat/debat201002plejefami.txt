Plejefamilien tager hånd om barnet



 Flere debattører har på det seneste hævdet, at en døgninstitution er den bedste start for det lille barn, som ikke kan bo hjemme. Intet kan være mere forkert.
At fjerne et barn fra dets forældre er et voldsomt indgreb. Ikke at erstatte forældrene med andre voksne, som kan træde i forældrenes sted, tangerer et overgreb. Det handler om politik, tomme pladser. økonomi og holdninger. Så langt så godt. Interessekampen er legitim. Men hævder man at tale på de udsatte børns vegne, bør man være mere ydmyg, for ingenting tyder på, at døgninstitutionen statistisk set giver børn og unge de kompetencer, som de får brug for som voksne. Og man vil heller ikke kunne finde forskningsmæssig dokumentation for, at døgninstitutionen er en bedre ramme om det anbragte barns liv end plejefamilien. Snarere tværtigmod. Jo mere familieagtig anbringelsen er, jo bedre synes børnene at fungere , trives og klare sig sidenhen.
Styrk familieplejen
Uanset at danske døgninstitutioner er i verdensklasse og har veluddannede pædagoger med høj faglig etik, er disse også lønmodtagere, som holder ferie, har sygefravær, holder barselsorlov, holder op osv. De er ikke tilstede for det lille barn 24 timer i døgnet. Og denne tilstedeværelse er helt afgørende, hvis vi vil skabe eller genskabe en grundlæggende tryghed hos barnet og deres tillid til voksne mennesker.
Den helt afgørende forudsætning for, at et spæd- eller lille barn kan få et godt liv, er, at det får stærke personlige relationer til en eller få voksne mennesker, og det kan vi kun for alvor opnå hos den gode plejefamilie. Lærer det lille barn omvendt ikke at knytte sig til andre mennesker i en tidlig alder, risikerer det at få varige skader på sit følelsesliv. Den risiko tager vi, når børn ikke tilbydes stærke relationer til få voksne mennesker og samtidig stadig oplever flere brud i deres tilværelse - ud og ind af hjem og anbringelsessteder.
Det bedste match for det lille barn er en god plejefamilie, som får den nødvendige støtte og opbakning fra sit kommunale bagland.
Mange børn, som ikke kan bo hjemme, er voldsomt påvirket af forældrenes omsorgssvigt eller direkte skadet af det liv, de har haft. Nogle børn har et behov for egentlig terapeutisk behandling. Men også disse børn kan få et godt liv i en plejefamilie, når det kombineres med et behandlingstilbud i dagtimerne. Disse børn behøver ikke et døgntilbud på en institution for at få den nødvendige støtte. Institutionerne vil også kunne udvikle passende tilbud uden døgnindskrivning. Det bliver udfordringen de kommende år.
Fra de anbragte børns perspektiv er det derfor helt rigtigt at styrke fami- lieplejen, som det nu sker med loven om Barnets Reform.

