Der er aldrig en skid, der ændrer sig
Der er altid en inerti i systemet, der hindrer forandringer. Det viser tv-serien 'The Wire', der piller den amerikanske by Baltimore og det amerikanske samfund fra hinanden på mange forskellige niveauer - men dybest set lige så godt kunne have handlet om Danmark


 Selv om den amerikanske tv-serie The Wire foregår i en millionby på USAs østkyst, kan den sige os mere om vores eget samfund, end man umiddelbart skulle tro: Hvis vi vil gøre noget ved samfundets problemer, må der ske radikale forandringer i den måde, vi forholder os til dem på.
At den amerikanske tv-serie med titler som The Sopranos, Breaking Bad, Mad Men, The Wire (og mange flere) er blevet en af hovedleverandørerne af store fortællinger, er der for så vidt intet nyt i. Hvad der stadig kan undre og ærgre er derimod, at de endnu ikke har vundet indpas i Danmark, hvor f.eks. The Wire (2002-2008) blev vist af  TV 2 sent om aftenen eller midt om natten. Og det er ærgerligt, for ikke alene er The Wire fremragende underholdning - den kan også sige os mere om vores eget samfund, end man umiddelbart skulle tro.
The Wire handler om en by, en af de byer med mest kriminalitet i USA, Baltimore i staten Maryland (eller Bodymore, Murdaland) som et stykke graffiti lakonisk gør opmærksom på i intro- sekvensen). Endnu mere centralt kan man sige, at den handler om et samfund - hvis ikke samfundet.
Med den altoverskyggende kamp mod narkotika som omdrejningspunkt bliver seeren introduceret til forskellige dele af byen og samfundet. Vi møder de fattige i slumkvartererne, havnearbejdere, der langsomt overflødiggøres, vi får et indblik i skolesystemet, i politik og i mediernes verden.
Altid en afløser parat
Det, vi får vist med denne rundtur i en amerikansk storby, er, at der aldrig er en skid der ændrer sig - hvilket flere af karaktererne også får udtrykt i løbet af serien. I hvert fald ikke, hvis der ikke sker gennemgribende og radikale forandringer i måden, hvorpå vi forholder os til os selv og vores problemer.
I løbet af seriens første sæson introduceres vi til det omfattende narkotikaproblem i byens fattige kvarterer og politiets sisyfos-arbejde i kampen mod det.  Uanset hvor mange de får buret inde, står der altid nye parat, der er klar til at tage den ledige plads. Selvom enkeltpersoner fjernes, er der ikke en skid, der ændrer sig. Der bliver stadig solgt lige mange stoffer, stadig slået lige så mange mennesker ihjel - af stort set de samme mennesker.
I anden sæson befinder vi os i Baltimores havn, hvor havnearbejderne ikke har noget at lave. Der løber færre og færre skibe i havn, og de ufaglærte arbejdere, der ikke kan finde ud af at lave andet og ikke få andre jobs, drikker deres sorger væk eller roder sig ud i diverse former for småkriminalitet for at forsørge sig selv og deres familier. Samtidig kan de se sig selv tabe kampen mod velhavende investorer, der vil nedlægge industrihavnen og lave området om til luksuslejligheder, eksklusive kontorbygninger, strandpromenade og lignende (lyder det på nogen måde bekendt?)
I seriens tredje sæson følger vi politimesteren Howard 'Bunny' Colvins desperate forsøg på rent faktisk at gøre noget ved det narkotikaproblem, der fylder hans distrikt med død, ødelæggelse, frygt og forarmelse. Han opretter derfor flere frizoner (af brugerne kaldet Hamsterdam), hvor det er tilladt at sælge, købe og bruge narkotika.
Frizonerne overbefolkes naturligvis hurtigt af narkomaner, narkohandlere, prostituerede, o.l., men samtidig ved diverse hjælpeorganisationer og sundhedsmyndigheder, samt selvfølgelig politiet, hvor stofmisbrugerne er, hvilket gør tilbud med rene sprøjter, kondomer, oplysning om AIDS og andre sygdomme, samt tilbud om afvænning, lettere at få ud til målgrupperne.
På trods af, at frizonerne medfører historiske fald i kriminaliteten i et af de mest hærgede områder af byen, bliver de selvfølgelig nedlagt og fordømt, da offentligheden og den øverste ledelse får nys om dem (hvis dette på nogen måde får en klokke til at ringe, kan man jo tænke på den situation vi havde i København, hvor lukningen af Christiania førte til krig om hashmarkedet, der en overgang gjorde byen til skue-plads for skyderi og kampe mellem stridende bander).
Så meget for nytænkning over for et problem, man til stadighed har svært ved (læs: umuligt) at bekæmpe. Igen: Der er aldrig en skid, der ændrer sig, fordi den måde, vi prøver at løse samfundets problemer på, ikke er åbent for at tænke 'ud-af-boksen', som det så fint hedder.
At jonglere med tallene
I seriens fjerde sæson bevæger vi os ind i to af byens (igen, læs: samfundets) bærende institutioner: den politiske magt (her borgmesterkontoret) og skolen.
Allerede i den tredje sæson har vi stiftet bekendtskab med den unge, ambitiøse og idealistiske politiker Thomas 'Tommy' Carcetti, der beslutter sig for at stille op som borgmester. Efter en hård valgkamp, der selvsagt handler om alt andet end selve det politiske indhold, får Carcetti nøglen til borgmesterkontoret.
Her venter ham dog en politisk realitet, der ikke levner ham mulighed for reelt  at gennemføre de ændringer, han er gået til valg på - at  nedbringe kriminaliteten.
Han ved, som politiet, at det ikke løser problemet blot at arrestere dem, der sælger stofferne på gaden, men at man må have fat i bagmændene.
Problemet er blot, at sådanne sager tager tid at opbygge, og det viser sig ikke i statistikkerne, der er struktureret efter hvor mange (kvantitet) der bliver arresteret og ikke efter, hvor stor forskel det gør på længere sigt (kvalitet). Når Carcetti er gået til valg på at nedbringe kriminaliteten, må han kunne vise sine vælgere og økonomiske støtter fremskridt. Så på trods af optimisme og lyst til reelt at ændre noget, falder den idealistiske borgmester tilbage til den sædvanlige praksis, presset af de politiske realiteter. Igen: Der er aldrig en skid, der ændrer sig, fordi politikerne er bundet af de politiske realiteter og mere interesserede i at blive genvalgt end i rent faktisk at ændre noget.
I skolesystemet ser vi det samme problem. Lærerne tvinges til at undervise eleverne i, hvordan de klarer sig gennem den store nationale test, hvis resultat bestemmer, hvor mange penge skolen tildeles i næste budgetår - om eleverne rent faktisk har lært noget andet end at tage en test, er en helt anden sag (igen kunne man drage paralleller til vores egen stigende trang til at teste i hoved og ..., i stedet for rent faktisk at lære eleverne noget andet end, hvordan man går til eksamen).
Den tidligere politimand, nu skolelærer, Roland 'Prez' Pryzbylewski drager en slående parallel mellem sin tidligere og sin nuværende beskæftigelse. Begge steder handler det nemlig om at 'jonglere med tallene' (juking the stats), og få det til at se ud som om, der er sket en forbedring. Om det rent faktisk er tilfældet, er lige meget.
Den instans, der egentlig burde være kritisk over for alle de ovenstående fænomener, nemlig medierne, bliver behandlet i seriens femte og sidste sæson - repræsenteret ved redaktionen på The Baltimore Sun. Her er er man dog mere interesseret i, eller tvunget til, at sælge aviser frem for egentlig at lave dybdegående og kritisk journalistik.
Da en formodet seriemorder hærger byen og dræber hjemløse, og dermed for en (meget) kort overgang sætter fokus på denne udstødte gruppe, spørger en journalist uforvarende, om ikke det ville være en idé at lave en række tilbundsgående undersøgelser af de strukturelle betingelser, der resulterer i at folk bliver hjemløse, og hvorfor de bliver ved med at være det. Forslaget bliver affejet med den begrundelse, at læserne (angiveligt) ikke er interesseret i den slags, men derimod i 'human interest stories', og manden på gadens mening om tingenes tilstand. Igen, igen: Der er aldrig en skid, der ændrer sig, og dem, der burde sætte fokus på det, gør det ikke, men reproducerer blot den eksisterende realitet.
Fandens underholdende
The Wire er fortællingen om et samfund, hvor der reelt ikke er en skid, der ændrer sig, fordi man ikke er villig til, eller har mulighed for, at tænke løsninger i et nyt perspektiv - hvilket gør det svært at se, hvor ændringerne skulle komme fra.
På trods af det dystopiske budskab, skal det dog på det kraftigste anbefales alle, der endnu ikke har gjort det, at se The Wire.
Udover at være fantastisk underholdende er det samtidig utroligt tankevækkende og indsigtsfuldt, hvilket viser, at de to ting på ingen måde udelukker hinanden. Bare fordi man kan lære noget af det, er det ikke ensbetydende med at det er kedeligt. Bestemt ikke. Bare fordi vores verden er på vej lige lukt i helvede, kan den godt være fandens underholdende.
Mathias Hein Jesse er Stud. mag. i Idéhistorie, Aarhus Universitet

