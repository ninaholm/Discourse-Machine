Afsluttende debat: Venstre støtter ikke LA's skatteplan
Lars Løkke Rasmussen lover i partilederrunde på TV2 at sænke skatten i bunden, hvis han bliver statsminister.


 Venstre støtter ikke Liberal Alliances politik om at fjerne topskatten samt øge bundfradraget til 84.000 kroner, så ingen skal betale skat, hvis de tjener mindre.
Det siger Venstres formand, Lars Løkke Rasmussen, i TV2's partilederrunde "Det sidste ord".
 - Hvis jeg troede fuldt ud på Anders' politik, så havde jeg været medlem af hans parti. Derfor er det heller ikke lige præcis det, der bliver gennemført, siger Lars Løkke Rasmussen.
Han lover, at han vil sænke skatten i bunden, hvis han bliver statsminister.
Det er den sidste partilederrunde på tv i valgkampen. Den sendes dagen før, danskerne vælger 175 politikere til Folketinget samt fire fra Færøerne og Grønland.
I debatten deltager Helle Thorning-Schmidt (S), Lars Løkke Rasmussen (V), Kristian Thulesen Dahl (DF), Morten Østergaard (R), Pia Olsen Dyhr (SF), Stig Grenov (KD), Anders Samuelsen (LA), Søren Pape Poulsen (K), Johanne Schmidt-Nielsen (EL) og Uffe Elbæk (Å).
LA's leder, Anders Samuelsen, påpeger, at Finansministeriet har gennemregnet LA's plan.
- Vi kan fjerne topskatten, så ingen betaler mere end 40 procent i skat. Det giver rigtig meget beskæftigelse, siger Anders Samuelsen.
Thorning understreger, at S-R-SF-regeringen har taget 250.000 danskere ud af topskatten.
- Men det er også på tide, at vi nu prioriterer vores velfærd. Enhver kan sige sig selv, at hvis folk ikke betaler så meget i skat, så har vi ikke råd til alle de ting, vi gerne vil have råd til, siger Helle Thorning-Schmidt.
Johanne Schmidt-Nielsen beskylder de blå partier for at ville fjerne huslejereguleringen for to millioner lejere.
Kristian Thulesen Dahl skoser Thorning for at angribe blå blok for skat, når Morten Østergaard vil omlægge skat for 13 milliarder kroner.
