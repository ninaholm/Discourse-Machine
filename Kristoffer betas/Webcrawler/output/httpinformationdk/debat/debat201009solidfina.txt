En solid finanssektor for folket
SF vil sanere den finansielle sektor og gøre den gennemskuelig, sikker og solid. Væk fra spekulation, vilde transaktioner og risici. Det kræver regulering på europæisk og globalt plan. Vi skal have en finansiel sektor, der udfylder sin funktion uden at påføre almindelige mennesker og hele nationer risiko for enorme uforskyldte regninger eller deciderede sammenbrud
SF vil tilbage til basale, solide principper i finansverdenen, men nok ikke helt tilbage til penge gemt i sparegrisen. Oven på tillidstabet skal der være bedre kontrol og instanser, der sikrer, at vi ikke ryger i et dybt hul igen.


 Finanskrisen skyllede fra den ene dag til den anden ind over verden som en økonomisk tsunami med voldsomme konsekvenser. Reguleringen af finanssektoren er ikke klassisk kioskbaskerstof og diskussionen om den fylder meget lidt. Men skal vi virkelig tillade, at en spekulationspræget banksektor kan trække tæppet væk under almindelige hårdtarbejdende danskeres økonomi - og hele samfundets - fra den ene dag til den anden? Har vi sikret os, at den finansielle tsunami ikke kan gentage sig? Vi mener nej - og det er et kæmpe svigt fra Danmarks og verdens lederes side.
Den finansielle sektor er ikke som de andre. Bryder markedet for mælk eller møbler sammen i en uge, klarer vi os nok. Men forsvinder adgangen til kapital, har det enorme konsekvenser for almindelige borgere, virksomheder og hele nationer.
Bankernes grundlæggende funktion er at stille kapital til rådighed for kreditværdige borgere og virksomheders investeringer. Det giver grundlag for beskæftigelse, forretning og investering.
Men i dag står vi med en spekulationspræget, ureguleret og usund finansiel sektor, der truer vores samfunds muligheder for fremskridt. Finanskrisen har kun alt for tydeligt vist, at demokratierne ikke bare kan overlade en så vigtig del af samfundsøkonomien til uregulerede markedskræfter.
To år efter finanskrisens udbrud er der reelt kun gennemført ganske få reformer og kravene til banker og bonusser er fortsat for slappe. Stresstesten af de europæiske banker var mere skovtur en stroppetur for bankerne. Det er et politisk ansvar, at forebygge nye bobler og finanskriser - og det ansvar har politiske ledere verden svigtet indtil nu.
Først Lehman Brothers
Skruer vi tiden knap to år tilbage kan man genkalde sig rystelserne fra Lehman Brothers' krak i USA. Verden står med ét overfor en omfattende finansiel krise. Politikerne går i gang med 1.000 milliarder store redningspakker, boligpriserne rasler ned og pensionsformuer fordufter på aktiemarkederne hurtigere, end man kan sige
subprime-lån.
Finanskrisen smittede til realøkonomien, så produktionen er faldet, boligejere er stavnsbundne i gældsklemmer, og arbejdsløsheden er steget. Det fører til enorme offentlige underskud, voksende statsgæld og heftig spekulation mod sårbare valutaer. Dette efterår står den så på nedskæringer i velfærden over hele EU.
Et par fakta indikerer alvoren:
• Det offentlige underskud i EU steg fra 2,3 pct. af BNP i 2008 til 7,5 pct. i 2010.
• Arbejdsløsheden i EU steg fra 7,1 pct. til 9,1 pct. mellem 2007 og 2009 .
• Ledigheden forventes at nå 10,3 pct. i slutningen af 2010, svarende til 25 millioner europæere.
• Op mod 84 millioner europæere lever på eller under fattigdomsgrænsen
For os er der ingen tvivl: Verdens, Europas og Danmarks økonomiske stabilitet og årtiers sociale fremskridt er fortsat truet af en finansiel sektor, hvor de borgerliges mantra gennem årtier om afregulering af finansmarkedet har kørt finanssektoren af sporet. Og den vil være det indtil den finansielle sektor underkastes en stærkere regulering, der skal beskytte verden mod nye finanskriser. Verdens ledere har ikke håndteret udfordringen endnu - bankernes magt og borgerlige politikeres modvilje er for stor.
Omfordeling
Vi skal videre fra krisen og skabe en ny og stærk sammenhæng mellem økonomisk vækst, bæredygtighed og solidaritet. Det kræver, at erkendelserne om en fejlslagen og farlig udvikling i den finansielle sektor omsættes til politiske reformer. På positivsiden tæller, at mange lande har f.eks. styrket deres finanstilsyn, øget forbrugersikkerheden på området og diskuterer skærpelse af kapitalkravene til bankerne, så de skal polstre sig bedre i fremtiden. I EU har man netop vedtaget et direktiv, der blandt andet rummer skrappere regler for bonusser. Vi støtter disse tiltag, men de er ikke gået vidt nok og de er langt fra tilstrækkelige. Ud over at skærpe reguleringen om bonusserne og tvinge bankerne til at polstre sig endnu bedre, foreslår vi en række tiltag som led i en ny finansiel regulering, der giver mulighed for en mere progressiv udvikling:
Risikovurdering

Der er behov for et tættere og mere integreret samarbejde mellem de forskellige nationale finanstilsyn i Europa for at forbedre kontrollen med de multinationale finanshuse og sikre det nødvendige overblik over den samlede risiko og solvens. EU-Kommissionen har siden foreslået etableringen af European Systemic Risk Council (ESRC), som skal være en form for finansiel alarmcentral på europæisk plan. Europa-Parlamentet har givet grønt lys, så nu er det kun Storbritannien, der blokerer for, at de nye tilsyn kan se dagens lys.
EU skal gå forrest i kampen mod skattely, der både snyder demokratiske lande for skatteindtægter, og er hjemsted for uigennemsigtige investeringer og tvivlsomme finansielle konstruktioner. Vi kunne passende få ryddet op i egen EU-baghave, hvor bl.a. Luxembourg og Østrig ikke pynter på EU's finansielle cv.
Der skal lukkes helt ned for den skadelige lovgivning i de kendte skattely i fyrstendømmer og på eksotiske øer i Caribien. G20 kunne f.eks. sætte en udløbsdato på samtlige skattely og forberede de politiske sanktioner og embargoer, der ultimativt skal til for at nå målet inden for en kort årrække.
Minimum selskabsskat
EU bør indføre en fælles minimumssats for selskabsskatten, der skal dæmpe skattekonkurrencen internt i EU. Liberaliseringen af de finansielle markeder og udvidelsen af Det Indre Marked tillader i dag virksomhederne at shoppe rundt efter de mest bekvemme skatteområder. Det giver en nedadgående skattespiral på selskabsskatten, at muligheden for at sænke skatten på arbejde (hvor skatten helst skal sænkes) bliver mindre, og at der kommer pres på finansieringen af den fælles velfærd.
Transaktionsskat
Globalt er der brug for en skat på finansielle transaktioner, der dels vil dæmpe den kortsigtede og risikofyldte spekulation, og samtidig vil frigøre en betydelig sum penge til en anderledes og bedre krisehåndtering end den nedskæringsbaserede model, der er fremherskende i hele EU. Dette var tidligere et ekstremt synspunkt, men i dag har det klangbund på europæisk topniveau og blandt politikere i USA.
Der er brug for en bedre global politisk styring af den finansielle sektor. Hvorfor sætter EU sig ikke i spidsen for et G20-møde udelukkende dedikeret til en reform af den globale politiske styring af finansmarkederne?
Basel-komiteens arbejde vedr. krav til den finansielle sektor, som G20 allerede forholder sig til, den globale samarbejdsorganisation for børstilsyn (IOSCO), Finanssektorens internationale fagforbund og International Accounting Standards Board (IASB) kan være medspillere i en ny international demokratisk struktur, der skal sikre en ansvarlig og demokratisk styret organisation for finansiel regulering. Et sted at starte må være at presse på for skrappere kapitalkrav, så bankerne bliver bedre polstrede mod nye kriser og tager færre risici.
Sikker finanssektor
Finanskrisen og dens voldsomme konsekvenser burde lære alle lektien - medmindre man har en ideologisk blokering mod at regulere bankerne uanset hvor tåbeligt, de bærer sig ad. Vi mener, det skal være slut med, at spekulanter kan true hele landes økonomiske sundhed og kaste rundt med vores realøkonomi og velfærd. Den finansielle sektor skal
back to basics, væk fra spekulationen, løse sin rolle som pengeformidler og være gennemskuelig, sikker og solid.
Derfor skal der fra Danmarks og EU's side fuldt fokus på at skabe et sundt finansielt system med den nødvendige regulering, både på nationalt, europæisk og globalt plan. Med de skitserede veje frem, kan vi komme nærmere en finansiel sektor, der udfylder sin funktion uden at påføre almindelige mennesker og hele nationer risiko for enorme uforskyldte regninger eller deciderede sammenbrud. Og som kan være fundament for ny fremgang og bæredygtig vækst.
Jesper Petersen er folketingsmedlem for SF og Emilie Turunen er medlem af Europa-Parlamentet for SF

