Staten bør betale Brixtofte-gæld
Der var engang, hvor Farum havde penge til at sende pensionister til sydens sol. I dag kæmper byens borgere med regningen
Der var engang, hvor Farum havde penge til at sende pensionister til sydens sol. I dag kæmper byens borgere med regningen.


 Kære Lars Løkke. Siden Furesø-aftalen blev indgået i april 2005, er der faldet tre domme. De betyder, at det er urimeligt fortsat at straffe familier i Farum, så de skal betale mere i skat end familier i Værløse. To af dommene vedrører Brixtofte. Han er i alle retsinstanser dømt for mange ulovligheder - blandt andet for at have skjult lånoptagelser og viden om spektakulære økonomiske dispositioner (dit eget ordvalg). Den tredje dom frifinder medlemmerne af Farum Byråd for at have 'sovet i timen' i årene op til Brixtoftes fald.
Da de almindelige borgere i Farum ikke har begået ulovlighederne, og de har været længere væk fra beslutningerne end byrådsmedlemmerne, bør de da slet ikke bære straffen alene.
Furesø-gruppen fraråder dig også at sende regningen videre til familierne i Værløse. Det ville ikke alene være urimeligt, det ville også være brud på Furesø-aftalen. Vi vil henlede din opmærksomhed på, at du vil tabe en retssag, hvis du vælter udgifterne over på familierne i Værløse.
Hvem skal nu betale?
Brixtofte er kendt skyldig i Danmarkshistoriens største kommunale skandale. Når virksomheder går konkurs, står kreditorerne, der normalt er forretningsfolk eller kreditinstitutter, med smerten. Men borgerne i Furesø er ikke forretningsfolk eller kreditinstitutter. Det er derfor urimeligt at sidestille dem med kreditorer i et almindeligt konkursbo, sådan som du har gjort.
Borgerne er snarere at sidestille med indskyderne i banker som f.eks. Roskilde Bank. Og indskyderne her og i andre dårlige banker har du været med til at holde skadesløse, ved at regeringen har ladet staten træde ind og overtage gælden.
Det samme gælder borgere i f.eks. Sønderjylland, der er blevet ramt af stormflod. Staten træder her til gennem lov om obligatorisk bidrag til forsikring mod stormflod betalt af alle i Danmark.
Derfor bør staten dække afvikling af merskatten på familierne i Farum. Den bør også dække størstedelen af gælden efter Brixtofte, så Furesø Kommune ikke har en større gæld end sammenlignelige kommuner i hovedstadsområdet.
Hvis du ikke vil overtage Brixtoftes gæld uden at få noget til gengæld, kan du for vores skyld godt købe sportspaladserne. De koster 2 milliarder kroner.

