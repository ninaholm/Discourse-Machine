Overhørt i Rom
Skyderiet foran det italienske statsministerium, mens landets nye regering blev taget i ed, kom ikke helt bag på romerne. Venstrefløjen har overgivet sig til Berlusconi og skal nu bidrage til løsningen på hans retslige problemer


 Voldsfantasier
Har du hørt, at to betjente er blevet skudt foran Palazzo Chigi?« spørger manden bag bardisken en af cafeens stamgæster, mens han serverer en espresso. Men manden har ikke hørt noget om skyderiet to timer tidligere foran det italienske Statsministerium og virker i øvrigt ikke synderligt forbavset.
Samtidig med drabsforsøget på de to betjente blev Enrico Lettas regering taget i ed i pavernes gamle sommerresidens, Quirinalpaladset, hvor republikkens præsident bor. Lettas samlingsregering bekræfter mange italienernes værste formodninger om landets politikere. De bekæmper kun hinanden på skrømt, men er i virkeligheden parate til at indgå unævnelige lokumsaftaler for at bevare deres magt og privilegier.
Regeringskoalitionens partier opnåede tilsammen 20 millioner stemmer ved valget. Af disse ønskede kun de tre millioner, som stemte på Mario Montis centrumhøjrealliance, en bred samlingsregering. Hverken Silvio Berlusconis eller Partito Democraticos vælgere havde i deres vildeste feberfantasier drømt om, at deres stemme ville gå til et kompromis mellem højre- og venstrefløjen. Tilsammen udgør sofavælgerne og dem, der stemte på komikeren Beppe Grillos protestbevægelse, MoVimento 5 Stelle, en større del af befolkningen end regeringspartiernes vælgere.
»Betjentene er uskyldige,« siger bartenderen om skyderiet foran Statsministeriet, »men for at nå frem til politikerne er man desværre nødt til at skyde sig gennem en masse vagter.«
Overgivelse
»De har overgivet sig til Berlusconi uden kamp,« siger et tidligere parlamentsmedlem for Partito Democratico (PD), Italiens store venstrefløjsparti, som nu indgår i en regeringsalliance med Silvio Berlusconi og Mario Monti. Hun er næsten grædefærdig og stamper trodsigt i sit køkkengulv: »Hvis Berlusconi nu bringer regeringen til fald og vinder det næste valg, flytter jeg til udlandet.«
Et andet tidligere parlamentsmedlem for PD, Furio Colombo, er enig i, at der snarere end et nødvendigt politisk kompromis er tale om en betingelsesløs overgivelse. I den forrige valgperiode var Colombo det medlem af PD, der oftest var i konflikt med partiledelsens linje. Han mener, at PD’s vælgere efter valgløfter om et opgør med Berlusconi må føle sig som ofre for »et mystisk bedrag«, og at det bliver nærmest umuligt at genvinde deres tillid: »Det, der er tilbage af den italienske venstrefløj, er helt utvetydigt rykket over på højrefløjen,« skriver Colombo i Il Fatto Quotidiano: »Dermed har de også accepteret personerne, forhistorien, hændelser – også nylige hændelser som besættelsen af retsbygningen af Milano (under valgkampen demonstrerede Berlusconis kandidater mod retsforfølgelsen af deres partileder, red.) – valgprogrammet, projekter for den nærmeste fremtid, værdier.«
Et af Berlusconis centrale valgløfter var afskaffelsen af en boligskat, som blev indført sidste år for at leve op til EU’s krav:
»Vi har givet vælgerne et løfte, som vi er indstillet på at overholde,« sagde Berlusconi, mens Letta fløj til Berlin, Bruxelles og Paris for at overbevise EU-partnerne om, at regeringen også vil overholde løfterne til dem.
Interessekonflikt
»Jeg talte med ham i tre timer, og det var meget trættende,« skulle Enrico Letta have sagt i en telefonsamtale efter et møde med Berlusconi: »Han blev ved med at vende tilbage til sine personlige problemer, han rasede over retsvæsnets angreb på ham. Jeg forsøgte at dreje samtalen hen på regeringsholdet, og så begyndte han igen at tale om sine problemer.«
De italienske aviser er fyldt med citater af ukendt herkomst, men det virker dog ikke usandsynligt, at den nyudnævnte regeringsleder kunne have sagt noget i den dur. Berlusconis partifæller kræver »en politisk løsning« på de to domme, som han risikerer i nærmeste fremtid: Ved første retsinstans for embedsmisbrug og udnyttelse af en mindreårig prostitueret og ved appelretten for skattesvig. En ny sigtelse er på vej: For i 2008 at have bestukket flere parlamentarikere og dermed bragt Romano Prodis centrumvenstreregering til fald. Så ordet ’interessekonflikt’ er slettet fra regeringens vokabular, påpeger filosoffen Paolo Flores d’Arcais.

