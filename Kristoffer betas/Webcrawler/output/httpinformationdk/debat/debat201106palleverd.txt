Palle i verden, men ikke alene



 Nogle husker måske poesibogen fra barndommen med angivelse af ejeren og et lille indledningsdigt:
'Kære venner og veninder hjælp mig her at samle minder ...'
Verden var og er stor, og Palle i Kr. Saaby, Sjælland, Danmark, Europa, Jorden var  og er  sjældent alene.
Imidlertid har vi i de senere år set en stigende fokusering på den enkelte. På mine sparemærker for 70 år siden stod der, at enhver er sin egen lykkes smed.
Det troede nogle af os sikkert på; men hen ad vejen fandt de fleste ud af, at fællesskab i såvel fritid som på arbejde er en væsentlig del af lykken.
Nu er vi så ved at blive forført tilbage til tiden med sparemærker. I hvert fald hvis man følger flere af vore erhvervsguruer og pædagogiske frontløbere.
Skolen skal indrettes på at tilgodese den enkelte med specielt tilrettelagt undervisning, hvordan det så skal kunne lade sig gøre i en klasse med over 25 elever.
Samtidig vil og må man ikke erkende, at en og anden Palle har indbyggede vanskeligheder, der ikke løses med familieterapi og heller ikke gennem ændringer af skolens og klasseadministratorens måde at strukturere undervisningen på. Hun har jo været på kursus i classroom management, og her har hun lært at Palles helt individuelle vanskeligheder må og skal findes!
Gennem mere end 50 år har jeg arbejdet med elever, der har klaret sig skidt i skolen.
Utallige gange har det vist sig, at uerkendte problemer med syn, hørelse og motorisk udvikling bidrager væsentligt hertil. Det er mig ufatteligt, at det ikke er gået op for flere i det danske undervisningssystem.
Læs f.eks. Attention, Balance and Coordination  The A.B.C. of Learning Success af Sally Goddard Blythe fra 2009.
Verden ændrer sig
Samtidig har verden omkring os ændret sig dramatisk. Der er derfor ingen tvivl om, at Palle i Danmark, Europa, Jorden i dag bliver udsat for påvirkninger, som ingen i sin vildeste fantasi havde forestillet sig for 50 år siden.
Også det må med i vore overvejelser, når Palle ikke fungerer. Her kan man med fordel læse Different Learners. Identifying, Preventing and Treating Your Child´s Learning Problems af Jane M. Healy fra 2010.
Skolen kan ikke løse alle problemer, uanset hvor mange nye og evidensbaserede programmer for undervisningen der bliver lanceret.
Den skal også arbejde med hver enkelt Palles helt individuelle  og ofte fysiske  vanskeligheder.
Og samfundet omkring skolen skal forstå og agere i forhold til de fysiske og psykiske belastninger, som påvirker alle Pallernes hverdag og deres muligheder for læring.

