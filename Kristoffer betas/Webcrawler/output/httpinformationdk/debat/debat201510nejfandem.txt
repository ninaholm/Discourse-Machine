Nej, jeg har fandeme ikke talt mine æg i dag
Jeg er 32 og har ingen aktuelle planer om at få børn. De sidste, der skal blande sig i den beslutning, er Københavns Kommune og Danmarks Radio


 Jeg er ved at tabe mine nyindkøbte frosne laksefileter og hindbærsyltetøj, da jeg bliver overmandet af en reklamesøjle uden for Netto. »Har du talt dine æg i dag?« skriger plakaten til mig.
Først er jeg forvirret. Jo, jeg har vel fem skrabeæg tilbage i køleskabet, som skal bruges til pandekager i morgen. Nej, lyder det fra plakaten. Dem i æggestokkene! Nåh, nej de passer fint sig selv, men jeg bløder et ud i toilettet om måneden, hvis det har interesse?
»Din chance for at blive mor er dobbelt så stor, når du er 25, som når du er 35,« galer plakaten videre med Københavns Kommune som primær afsender.
Hov, nu er det ikke bare gak, men decideret forkert.
I lørdags havde DR så fundet ud af, at det er en del af public service-forpligtigelserne at få de unge kvinder til at reproducere. Her er et lille uddrag fra showet ’Knald for Danmark’:
Nordjyden og pensionisten Annelise fortæller, hvordan de 20 børn på gaden legede gemmeleg og sparkede til dåse i hendes barndom. Scenografien er et falmet sort-hvidt fotoalbum, sol, stokroser og smalle brostensgader. Klip til regnvejrsdag i nutiden. Den 58-årige dagplejemor Jonna frygter en fyring, fordi hun har for få børn at passe. Faktisk er hele landsbyen ved at dø på grund af det lave fødselstal. Klip til studievært Mads Steffensen, der heldigvis har fundet løsningen: »Nogle af dem, der kan gøre noget ved det, er landets unge familier.«
Klip til barnløst ungt par med egne firmaer og triatlontræning. Seerne får også at vide, at p-piller øger risikoen for blodpropper, at hyppig motion skader fertiliteten, at 35-årige kun har 12 procent chance for graviditet (pr. menstruationscyklus, men det står så småt og i så kort tid, at ingen når at læse det), og søreme om ikke også selvmord blandt mænd kobles til manglende børn. Showet slutter med, at Bubber erklærer, at meningen med livet er at få børn. Bum!
Hvor er beviserne?
Lad os begynde med dommedagsprofetierne om kvinders faldende fertilitet. Var der ikke et amerikansk-italiensk studie fra 2004, der viste, at næsten lige så mange 35-39-årige som 19-26-årige blev gravide efter at have prøvet et år?
Der var også forskere fra blandt andet Aarhus Universitetshospital, der så sent som i 2013 viste, at 30-årige faktisk er de mest fertile. Dertil kommer et historisk studie fra 1957, der peger på, at fertiliteten først begynder at falde for alvor efter de 35 år. Copenhagen Fertility Center skriver på deres hjemmeside om chancen for at blive gravid efter de 35 år: »Der ikke er noget skarpt fald i fertiliteten hos kvinder, og fertiliteten er forbavsende god i forhold til de mange rygter, der er om dette.«
Jo, vi bliver ældre og ældre, inden vi stifter familie, og vi føder færre og færre børn. Men helt præcis hvor er beviserne for, at den lave fertilitetsrate skyldes, at kvinder bevidst udskyder moderrollen, til de er løbet tør for æg? I Irland er førstegangsfødende omkring 30 år, mens landet har en af de højeste fertilitetsrater i EU med to børn pr. kvinde. Desuden forblev hver fjerde danske kvinde barnløs for blot få generationer siden, mens det kun er 13 procent i dag. Der er altså myriader af forklaringer på, at børnetallet falder, som ikke involverer, at kvinden blev gold, mens hun oksede i sin souschefstilling.
Derfor ender kampagnen fra Københavns Kommune og DR-showet med at være banal moraliserende og formynderisk, og det er der aldrig kommet børn ud af. Til ingen tider og i ingen lande har en oplysningskampagne kunnet bremse de stærke samfundsstrukturelle kræfter, der presser fødealderen op. Selv uovervindelige Putin har forsøgt at få russerne til at producere flere små bjørneunger, men uden held.
Læs også: Skal staten blande sig i dine æg?
Blår i øjnene
Kunne Københavns Kommune og staten derfor ikke prøve at arbejde med strømmen i stedet for mod den? Førstegangsmødre bliver ældre og ældre, deal with it!
For eksempel er over halvdelen af kvinder over 40 år stadig fertile, men sølle 900 40-årige fik børn i 2014. Til sammenligning fødte de 30-årige 4.300 børn. Måske man skulle rette kampagneskytset mod dette uudnyttede, frugtbare potentiale hos kvinder over 40 år og så give de yngre medsøstre en pause. DR kunne så passende lave programmet ’Efternølere for Danmark’.
I Danmark har vi også meget strikse regler for ægdonation og nedfrysning af æg. En opblødning ville unægtelig gavne børnetallet.
Men der lød et ramaskrig i foråret, da sædbanken Cryos tilbød kvinder kontanter og wellness-ophold i Spanien i bytte for æg. »For at tjene penge lokker man danske unge piger til Spanien,« udtalte chef for fertilitetsklinikken på Rigshospitalet Søren Ziebe blandt andet til TV 2. Men, Søren Ziebe, det er Sunny Beach, der lokker unge piger. Cryos giver derimod et godt tilbud til myndige, selvstændige kvinder.
Ligesom hos Københavns Kommune så er tonen her ekstrem formynderisk over for kvinder, der selv vil være herre over deres forplantning. Fertilitetsklinikken er i øvrigt medafsender på æggekampagnen.
Bedre blev det ikke, da formanden for Det Etiske Råd, Jacob Birkler, skulle forklare til Berlingske, hvorfor rådet tøver med at give kvinder lov til at nedfryse æg i over fem år og adgang til fertilitetsbehandlinger efter de er fyldt 45 år. Det handler om at »undgå at stikke blår i øjnene på kvinderne ved at give dem indtryk af, at de kan bruge nedfrysningen til at forlænge deres fertile periode og vente med at få børn til karrieren er på plads, og manden er fundet,« udtalte han.
Som en veninde vrissede, da hun hørte citatet, så bør Det Etiske Råd også forbyde tips- og lottokuponer, hvis de mener, at borgerne skal beskyttes mod at få stukket blår i øjnene. Ligesom kommunen og DR må ypperstepræsterne i Rådet meget gerne holde fingrene fra mine æg.
Brun hjemmehjælper
Vi kunne også bare stoppe stigmatiseringen og hetzen mod gamle mødre. Til alle tider har samfundet villet styre kvindens frugtbarhed og sikre, at hun får børn i et heteroseksuelt forhold i slutningen af 20’erne, men kvindeoprøret rev lænkerne til moderskabet over. Min ene bedstemor blev gravid som 19-årig og fik seks børn. Den anden blev gift med sin fætter og fik fem børn. Ingen af dem nåede en uddannelse over 7. klasse.
Er det egoistisk, når kvinder som jeg prioriterer vores frihed i ungdommen over børn? Ja, selvfølgelig, men vi vil faktisk gerne have lov at nyde endelig at kunne udleve vores bedstemødres utopiske drømme. Til de eksperter, der i DR-programmet udtrykte bekymring over, hvem der så skal passe os, når vi bliver gamle, så må jeg bare sige, at min hjemmehjælper gerne må være brun.
Københavns Kommune vil sikkert forsvare sig med, at kampagnen er rettet mod de unge mennesker, der ikke er klar over, at æggene har en udløbsdato. Og nej, det er de 20-årige piger ikke, men de skal heller ikke bekymre sig om, at de måske ikke kan få børn som 40-årige. De har nok at bakse med i den alder, og de skal nok få viden om frugtbarhed tidsnok.
Jeg er 32 og har ingen aktuelle planer om at få børn. Den sidste, der skal blande sig i den beslutning, er Københavns Kommune.
Nej, jeg har fandeme ikke talt mine æg i dag.
Gunver Lystbæk Vestergård er journalist og ph.d.-studerende i videnskabskommunikation

