Økologik
LEDER


 Med et konventionelt landbrug økonomisk i knæ og stærkt kritiseret for at overbelaste miljøet, dyrene og landmændene selv, er det god logik at satse offensivt på omstilling til det økologiske, sådan som regeringen nu signalerer det.
Det er f.eks. en ond cirkel, at stadig færre landmænd producerer stadig flere svin med faldende dækningsbidrag – i år ventes et underskud pr. producent på 822.000 kr. – i en situation med faldende forbrug af svinekød pr. dansker. Konventionelle landmænd er fanget i en fortvivlende situation af kvælende gældsbyrder, stadig hårdere global konkurrence samt nye værdier hos miljø- og sundhedsbevidste forbrugere.
Både landmandsøkonomi, samfundsøkonomi og bæredygtighed taler for, at Danmark gennemfører et sporskifte fra at være verdensberømt for sit bacon til at komme i front med økologiske kvalitetsprodukter. Sådan at økologi om 25 år er normen, og kun en lille rest af ikke-økologiske varer må mærkes som sådan.
Med 67 tiltag og 400 mio. kr. i tilskud i år (ikke over fire år, som fejlagtigt angivet i lørdagsavisen) skal regeringens ny handlingsplan sætte fart på en sådan omstilling. Som udgangspunkt er man klart bagud for målet om at fordoble det økologiske landbrugsareal i 2020, så der skal løbes virkelig stærkt, og det kræver et voldsomt ryk på efterspørgselssiden.
Efterspørgslen skal leveres af det offentlige selv, som dagligt serverer næsten én mio. måltider. Ministerier, styrelser, kommunale og regionale institutioner må følge Københavns Kommune, der er tæt på sit mål om 90 pct. økologi i år. Dette vil også være et incitament til at få omlagt de 80 pct. af de offentligt ejede jorde, som stadig – og pinligt – drives ikke-økologisk.
Dertil må den efterspørgselstunge restaurations-branche leve op til sit image som trendsætter for bæredygtig fødevarekvalitet. Og endelig må vi forbrugere engagere os i dette nationale omstillingsprojekt og lade kemimælk, buræg og andre ikke-økologiske produkter blive på hylderne. En økologisk omstilling er et historisk paradigmeskift, der kan gøre økonomien mindre sårbar, sikre en etisk fødevareproduktion, beskytte det dyrebare grundvand og gengive landmændene deres stolthed og status.

