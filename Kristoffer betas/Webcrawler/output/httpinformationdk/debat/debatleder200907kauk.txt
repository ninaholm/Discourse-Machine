Kaukasus blues



 »Hvor er jeg? Levende eller død?«står der på en væg. På den modsætte væg har fangevogterne svaret.»Lad os hjælpe dig med at dø«.
Den grafitti-udveksling fandt menneskeretsorganistionen Memorial i fængslet Khanta-Mantijski i Tjetjenien. Blot en skæbne blandt mange af Kaukasus' ofre for det, der kaldes antiterror. Den vestlige verdens ledere vil så gerne tro på Kremls forsikringer om, at situationen i Tjetjenien er 'normaliseret'. Problemet er, at uendeligt mange rapporter fra menneskerettighedsorganisationer, ikke mindst den russiske Memorial, fortæller en ganske anden historie. Mord, tortur og stribevis af bortførelser har Memorial dokumenteret. Flere er i år sporløst forsvundet eller dukket op som lig i skoven, end i de to foregående år tilsammen. At tjetjenere er jaget vildt for både russiske og Kreml-tro tjetjenske styrker, bragte Information dokumentation for i gårsdsagens avis. Rusland har måske trukket en del af sit voldsregime tilbage, efter at det i april erklærede sine anti-terror-operationer afsluttet i Tjetjenien, men den Moskva-indsatte tjetjenske præsident, Ramsan Kadyrov, har til gengæld fået helt frie hænder. Mordet på menneskeretsadvokaten Natalja Estemirova i sidste uge er det seneste udtryk for det.
Og det er ikke bare i Tjetjenien men i hele Nordkaukasus, at konflikten optrappes. Voldelige sammenstød hører også til dagens orden i naborepublikkene Ingusjetien og Dagestan. Det tilskrives ikke mindst, at Moskva under den økonomiske krise har skåret drastisk ned på bidragene til landets fattigste region. Når der bliver endnu mindre ærligt arbejde til dem, øges tilstrømningen til oprørsgrupperne og den organiserede kriminalitet. Endnu et argument for regimerne til at intensivere den voldelige, politiske undertrykkelse.
DET VI SER i Tjetjenien er Kadyrovs krig imod sin egen befolkning, og han er tidligere præsident Vladimir Putins opfindelse. Kadyrov skulle sørge for, at tjetjenere slår tjetjenere ihjel, så russerne kan blive fri. Siden har der været vagtskifte i Kreml og Ruslands præsident, Dmitrij Medvedev, burde have reageret, om ikke før så efter mordet på Estemirova. Han har med vanelig kremsk hurtighed allerede katagorisk benægtet, at marionet-regimet står bag. Medvedev har gentagne gange lovet at udvikle Rusland til en retsstat. Det oplagte sted at starte er Tjetjenien, hvor retsløsheden er mest himmelråbende i hans store land. Første skridt er at sikre menneskerettighedsgrupper adgang til republikken.
Tjetjenien er før blevet glemt, og alt tyder på, at Europa også under denne voldsoptrapning vælger at vende det blinde øje til. Tysklands Angela Merkel fordømte forleden mordet på Estemirova side om side med Medvedev i Berlin, men i sidste instans prioriterer nok også hun energiaftaler med Rusland over menneskerettighederne samme sted. Ingen nye toner i denne lange og sørgelige Kaukasus blues.

