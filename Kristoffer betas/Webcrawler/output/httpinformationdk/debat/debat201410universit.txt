Universitetet er ikke serviceorgan



 »Hængemulehumanister«. Det skrev Peter Lauritzen den 15. oktober. Men man studerer for at studere og forsker for at forske. Man studerer og forsker ikke primært for at servicere (arbejds)markedet eller for at leve op til politiske forestillinger og/eller økonomisk fastsatte mål. Så enkelt kan det proklameres for alle offentlige vinde.
Den anmassende tvangstanke om, at humaniora skal gøre de studerende jobparate på rekordtid, og at de humanistiske fag kun bør opretholdes, hvis de er arbejdsmarkedsrettede, er helt igennem tåbelig og kortåndet. Dertil kommer, at humaniora selvfølgelig beskæftiger sig med ’samfundet’, herunder tilblivelsen af de meningshorisonter vi er kommet til at leve inden for, og de forståelsesformer vi holder ved lige, når vi agerer, erkender, kommunikerer og drømmer om en anden måde at leve på.
Sejlivet er fordommen om, at humaniora er verdensfjernt og ikke bidrager med noget vigtigt. Tværtimod giver humaniora samfundet mulighed for at tænke kritisk over sig selv og de værdier, det inkarnerer og i alt for stort omfang lader sig styre af.
Skammeligt er det, at der er opstået populistisk politisk konsensus om at skævvride universiteterne og at stresse de universitetsansatte og de studerende.
Får humaniorakandidaterne tid til og mulighed for at øve og dygtiggøre sig på højeste niveau, mens de studerer, får de sikkert også fodfæste på arbejdsmarkedet efterlods. Måske bliver de ligefrem medskabere af job, der ikke var der i forvejen.
Tillid til universiteterne
Trist og tåkrummende er det at bivåne, at uddannelsespolitikken designes og gennemsættes af mennesker, der ikke har sans for endsige tillid til, at der studeres og forskes på landets universiteter.
Inden for kunstverdenen kan det siges, at kunst er kunst. Alt muligt andet er alt muligt andet, for eksempel oplevelsesøkonomi, omsætning, prestige og virak.
Inden for universitetsverdenen kan det siges, at universitetet er et universitet. Alt muligt andet er alt muligt andet, for eksempel arbejdsmarkedsprognoser, New Public Management, uddannelsesøkonomi, evalueringsfeber og kontrolmaskinerier, dannelsesindifferens, konkurrencestatsideologi og Produktivitetskommissions- og Kvalitetsudvalgs(mis)informeret politik.
Steen Nepper Larsen

