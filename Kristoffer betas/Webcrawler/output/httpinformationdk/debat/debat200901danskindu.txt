Dansk Industri vil have færre men bedre humanister
Det er noget forplumret vrøvl, når Sune Auken giver udtryk for, at Dansk Industri anser humaniora som en fjende


 Taxametret for humaniora skal op, og det samme skal adgangskravene, så kun de allerdygtigste får adgang til en humanistisk uddannelse, skriver Sune Auken her i Information den 7. januar. Dansk Industri (DI) er helt enig og er glad for at have fået en ven på humaniora. For Sune Auken rammer hovedet på sømmet i løsningen på problemerne for humanisterne. Når Sune Auken kalder os i DI for alvorstunge, så har han nemlig ret. 
Brug for de dygtige
Det er et alvorligt problem, at for mange unge får en humanistisk uddannelse, hvor de stort set ikke har modtaget den højt besungne forskningsbaserede undervisning. Det er synd, at universiteterne foregøgler, at der er så og så mange muligheder i uddannelserne, når arbejdsløshedstallene viser noget andet. Selv i en periode med historisk lav arbejdsløshed på under to pct., har fag som filosofi, kunsthistorie og litteraturvidenskab stadig berørte arbejdsløshedstal på mellem ni og 11 pct. Samtidig varetager flere humanister job, de er overkvalificerede til. Det er da alvorligt. Men det lysner bestemt i vort alvorstunge sind, at alvoren nu også er gået op for de humanistiske forskere selv. Og vi er rørende enige. Man bør uddanne færre men bedre humanister. Danmark har nemlig brug for dygtige humanister. Mange virksomheder har fremragende humanister ansat, der bidrager med vigtige vinkler og fagligheder til gavn for dansk innovations- og konkurrenceevne. Det er derfor også noget forplumret vrøvl, når Sune Auken giver udtryk for, at DI anser humaniora som en fjende. Tværtimod er det meget venlig ment, når vi anfører, at universiteterne bør behandle deres humanistiske studerende bedre ved f.eks. at give dem mere undervisning og ikke optage flere, end der er job til. DI påpegede allerede i foråret 2008, at taxametret til humaniora og samfundsfag bør hæves. Det er ganske enkelt ikke muligt at gennemføre en fornuftig uddannelse for de penge, der i dag er afsat til fagene. 
Ikke trisse alene
Derfor er det også glædeligt, at der ved efterårets finanslovsforhandlinger er igangsat en undersøgelse af disse takster. Der hvor vores nye ven Sune Auken skyder forbi, er i brugen af de nye penge. Man kunne nemlig godt læse Aukens indlæg, som at målet med færre studerende til højere takster er, at forskerne i højere grad skal have lov til at være i fred. Men her bliver vi ikke enige. Sune Auken skal ikke trisse alene rundt på det humanistiske fakultet. Han skal bruge de øgede ressourcer på mere undervisning og vejledning af de studerende. I dag får mange studerende på de laveste takster ned til fire timers undervisning om ugen. Det er ikke godt nok. Så når DI støtter, at man hæver de laveste taxametre, er det fordi, vi mener, at der er brug for mere undervisning og vejledning.
Sune Auken og DI har ofte været uenige. Fra DI's side hilser vi meget alvorligt Sunes løsning for humaniora velkommen.
Charlotte Rønhof er forskningspolitisk chef i DI

