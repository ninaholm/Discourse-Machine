For barnets bedste



 Politikerne vil gøre godt for de børn, der rammes af skilsmisse, og der er nok af skidt at tage fat på. Den nuværende forældreansvarslov har vist sig ofte at gøre børnene til værgeløse ofre i deres forældres ansvarsløse kamp om dem og mod hinanden.
Information har i en række artikler beskrevet den forfejlede lov fra 2007, og derfor var det på høje tid, da samtlige partiet i Folketinget onsdag aften indgik en aftale om markante ændringer af loven. Socialminister Karen Hækkerup (S) kunne tilfreds slå fast, at den tidligere lov har fokuseret på forældrenes ret til børnene: »Men nu vil vi fokusere på børnenes ret til deres forældre.«
Korrekt erdet, at loven fra oktober 2007 tog afsæt i princippet om, at »forældre har fælles forældremyndighed«, som det hed i Statsforvaltningernes pjecer. Fædrenes ret til børnene skulle sikres, men i dag får mødrene forældremyndigheden i 88 procent af de sager, hvor forældrene ikke kan blive enige.
Så selv om Foreningen Far protesterer, får det nok ikke den store praktiske betydning, at princippet om fælles forældremyndighed nu droppes.
Et fremskridt er det også, at politikerne vil fratage forældrene muligheden for igen og igen at kunne få genåbnet deres sager, hvis blot de fremsætter gentagne beskyldninger om svigt og vanrøgt. Den slags må politi og de sociale myndigheder fremover tage sig af.
Intentionernei den nye lov fejler altså ikke spor, men man kan tvivle på politikernes forsikringer, når de siger, at samtlige skilsmissebørn fremover skal interviewes af en børnesagkyndig. Allerede i dag er der i statsforvaltningerne ventetider på op til et halvt år på den slags samtaler. Ydermere blev bevillingerne til netop denne faggruppe sidste år beskåret med 15 procent, og penge følger der i udgangspunktet ikke med den nye lov.
Derfor har Folketinget stillet landets skilsmissebørn en ny lov i udsigt, hvor der på de mest centrale områder endnu ikke er sat handling bag de velmenende hensigter. 

