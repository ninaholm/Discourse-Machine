Med Kaj og Andrea i Føtex
Mens kulturministeren vil have privatdrevet P1, går DR nye veje for at tjene penge til programmerne


 Kulturminister Per Stig Møller har en vision. Han forestiller sig en privatdrevet P1- lignende radiokanal med nyheder, kultur og baggrund i konkurrence med DR. P 1 har i forvejen kun syv procent af lytterne, og kommercielle aktører vil næppe stå i kø for at kaste penge i det dybe hul, sådan en kanal vil være, men det har ministeren taget højde for: Kanalen får bundet kr. 125 millioner i halen årligt. Til sammenligning koster det godt 50 millioner årligt at drive P1, så det skulle jo nok kunne lade sig gøre.
Der kan sagtens argumenteres for, at især nyhedsformidlingen i DR-radio burde have konkurrence. Det kunne man oplagt have sikret ved i forbindelse med medieforliget i 2000 at give TV2 den fjerde radiokanal på ordentlige vilkår. TV2 kunne den gang have opbygget en radioside, der kunne have budt DR kamp til stregen.
Men det er vand under broen i dag. I stedet valgte politikerne at konsolidere DR med den fjerde kanal, en situation DR har udnyttet med stor dygtighed, mens flere kommercielle aktører har knækket halsen og mistet formuer på diverse borgerlige kulturministres fjottede forestillinger, om hvordan man kunne drive en kommercielt interessant radiokanal, der samtidig skulle kunne bryde DR's monopol.
Politikere opererer med et begreb, som de omtaler som samfundsdebatten. For de radikale er det noget, som foregår i forsamlingshuse. For Per Stig Møller, som selv har beklædt en mellemlederstilling i P1, foregår den naturligt nok her. Begge opfattelser er præget af en vis romantik, som slører det faktum, at der er tale om debat i meget begrænsede cirkler, og at den udmærker sig ved en betydelig indspisthed.
Hvis vi forsøger at anskue situationen på radiomarkedet med et vist mål af fordomsfrihed - det skader ikke at prøve - springer det også i øjnene, at det er en meget veluddannet og meget lille del af befolkningen, der her bliver forkælet med en ekstra kanal, som deres antal på ingen måde berrettiger til. En ekstra tumleplads til symbolanalytikerne er næppe det danske mediebilledes allerstørste behov.
Omvendt kan man sige, at der heller ikke noget påfaldende behov for flere bevidstløst kværnene pop og fjas kanaler, så million-dollar-spørgsmålet må være: Hvor skal pengene komme fra? Hvis de skal tages fra DR, som i forvejen lider under besparelser efter den politisk vedtagne pengeslugende koncertsal, så begynder det at ligne et hævntogt fra de politikere, som selv har påført DR udgifterne. Resultatet kan allerede nu opleves i form af endeløse genudsendelser og kvælning af f. eks.  ressourcekrævende dokumentarprogrammer . Dem kan der måske blive råd til på den nye kanal? De får da pengene til dem. TV2 har ikke så mærkeligt allerede vist interesse i at overtage den eventuelt kommende kanal, og det samme har JP/Politikens Hus. Sidstnævnte bragte onsdag en forsideleder i Politiken, der nærmest gav indtryk af, at ansøgningen var under udarbejdelse.
DR er tilsyneladende allerede i gang med at gå nye veje for at finansiere sit pro-gramudbud. Torsdag kunne Ritzau meddele, at de populære figurer Kaj og Andrea nu skal sælge frugt og grønt i Føtex. I denne uge pryder Kaj og Andrea poser med gulerødder, æbler, agurker og tomater.
I DR siger multimediechef Anders Kjærsgaard Sørensen, at der er grænser for, hvad Kaj og Andrea må reklamere for (!), men han er glad for aftalen, fordi den skaber branding om Kaj og Andrea, og desuden tjener penge til programvirksomheden.
Aftalen skal være godkendt af generaldirektør Kenneth Plummer. Man tager sig til hovedet, men det kommer der jo heller ikke noget ud af.
Lone Kühlman, Journalist, forfatter og foredragsholder

