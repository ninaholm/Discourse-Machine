Hatten af



 Kritikken har været grusom ved  Jokum Rohdes teaterstykke Manson. Det er længe siden, at et stykke er blevet anmeldt så entydigt negativt: »Overspændt filosofitime«, »mystificeret på den ufede måde« og «banaliteter svøbt i intellektuelt klæde« er bare nogle af de karakteristikker, som stykket er blevet mødt med af kritikerne. Og torsdag i programmet Smagsdommerne forstod de tre dommere ikke en dyt af, hvad der var foregået på scenen i Skuespilhuset, og stykket blev fremhævet som et eksempel på, hvorfor man skal afholde sig fra at gå i teater.
Se, nu kunne det her hurtigt blive historien om, at Det Kongelige Teater satsede stort og fejlede, for billetsalget til stykket går af samme grund heller ikke for godt. Og det kunne hurtigt blive historien om, at et af dansk teaters største talenter fik chancen for at realisere sin største drøm, havde hele den store og dyre kongelige teatermaskine til sin rådighed - og alligevel faldt helt igennem!
Ja, faktisk er den historie næsten allerede skrevet. Men lad os besinde os et øjeblik. Det kan godt være, at Manson ikke er rigtig vellykket som stykke, og at det kan være svært at sluge Jokum Rohdes dristige kobling af  Jesus Kristus og Manson. Men hvor er det dog et tårnhøjt niveau, Jokum Rohde fejler fra. Der er til daglig så meget ligegyldigt og middelmådigt teater. Og med hans Manson får vi en fortolkning og opførelse, som er radikalt anderledes og modig. Det er dristigt, provokerende, voldsomt og ordrigt, så det næsten gør ondt fysisk. Sublimt i øjeblikke og fremragende i de enkelte skuespilpræstationer.
Så hatten af for Jokum Rohdes Manson og for Det Kongelige Teater for at have givet plads til dette vilde eksperiment. Hellere flere spændende katastrofer, som efterlader publikum med en måben, end mere velmenende dansk standardteater.

