Som lesbisk mor må jeg flygte fra Rusland – eller miste mine børn
Under Putins regime er homoseksuelle blevet brændemærket som andenklassesborgere


 
	Første gang jeg hørte om en ny lov, der forbyder ’homoseksuel propaganda’, fandt jeg det komisk antikveret. Sidste gang nogen havde brugt et sådant udtryk, måtte have været, da jeg var lille, og min kæreste ikke var født endnu. Uanset hvad politikere i små provinsflækker som Ryazan eller Kostroma måtte forstå ved ’homoseksuel propaganda’, kunne det ikke have noget at gøre med virkeligheden, mig eller nutiden. Det er lidt under to år siden.

	Jeg indså først situationens alvor, da en ven skrev til mig på Facebook: »Jeg er bekymret for, hvordan det her vil kunne ramme dig og andre LGBT-personer med familier.« Det var nok til at få min fantasi til at arbejde. For hvad de end mente med ’homoseksuel propaganda’, var jeg nok skyld i det. Jeg havde to børn og et tredje på vej (min kæreste var gravid), hvilket ville betyde, at jeg propaganderede over for mindreårige. Alene det betød, at jeg at var lovbryder. Det ville være uundgåeligt, at de sociale myndigheder gik ind i sagen.

	Det var nok til at få mig til at nærlæse den lovtekst, som var vedtaget i cirka 10 byer og på vej til også at blive lov i Skt. Petersborg, Ruslands næststørste by. Homoseksuel propaganda blev defineret som »målrettet og ukontrolleret udbredelse af oplysninger, der kan skade mindreåriges åndelige og fysiske sundhed, herunder at skabe det fejlagtige indtryk, at traditionelle og utraditionelle ægteskabelige forbindelser er socialt ligestillet«.

	Kriminelt ligestillingskrav

	Rusland har adskillige dårligt formulerede love og regler, der strider imod dets egen forfatning. Som disse var også denne lov så vag, at den inviterede til korruption og pengeafpresning (bøder for ’homoseksuel propaganda’) og gjorde selektiv håndhævelse uundgåelig. Men samtidig indførte den noget uden fortilfælde i russisk lov: et andenklasses statsborgerskab for en gruppe af borgere. Den gjorde det kriminelt for LGBT-personer at kræve social ligestilling.

	Da Skt. Petersborg vedtog loven i marts 2012, kunne jeg ikke længere se komikken. Da jeg hørte, at loven skulle gælde på forbundsstatsligt niveau, løb det mig koldt ned ad ryggen. Min kæreste havde fået en baby, hvilket bl.a. betød, at vi måtte sælge vores små biler for at købe en større, der kunne rumme tre børn og en barnevogn. Jeg spurgte: »Skal vi gøre det? Eller skal vi se at komme ud af landet?«. Vi tog kampen op.

	Så var det, jeg lancerede kampagnen ’Den lyserøde trekant’. Jeg gik på TV-Rain, en uafhængig internet- og satellitbaseret tv-station, med et klip, hvor jeg viste billeder af min familie og forklarede, at denne lov ville gøre det til en forbrydelse at sige, at den var en familie på lige fod med andre. Jeg redegjorde for historien om den lyserøde trekant. Jeg opfordrede de medborgere, der ikke ønsker at se fascismen triumfere i Rusland, til at skilte med lyserøde trekanter.

	Selv om jeg altid har været åben om min seksuelle observans, havde jeg aldrig gjort, hvad jeg gjorde dengang – udtalt mig om min familie og bedt om at blive set som lesbisk snarere end som journalist. Kampagnen så ud til at gøre indtryk. Folk skrev til mig og henvendte sig til mig på gaden. Jeg fik fremstillet 6.000 lyserøde trekanter, hvoraf de fleste blev revet væk på et par uger.

	Min perverse familie

	Det Offentlige Kammer, et rådgivende organ nedsat af Kreml, planlagde nu en høring om lovgivningen. Jeg vidnede, og det samme gjorde en række andre respekterede menneskerettighedsaktivister. Præsidiet oplæste et resolutionsudkast. Jeg blev forsikret af højt placerede embedsmænd om, at loven ikke havde en chance for at blive vedtaget i Dumaen.

	Det er et år siden. Resolutionen blev aldrig til noget. I januar 2013 vedtog Dumaen lovforslaget ved førstebehandlingen. De protesterende, der den dag samlede sig uden for parlamentsbygningen, blev gennemtævet. Der havde været anti-homoseksuel vold i Rusland før, især da en gruppe aktivister forsøgte at holde en gay pride-fest i Moskva, men denne gang var det voldsommere: Brutalt og ved højlys dag, mens politiet så passivt til – for så i sidste ende at anholde de protesterende, ikke deres overfaldsmænd.

	En af mine nærmeste venner deltog i protesten. Den følgende dag blev han fyret fra sit job som biologilærer på en af byens bedre skoler. Han fik dog sit job igen efter offentligt ramaskrig – men ét vidste jeg: Havde han været homoseksuel snarere end en heteroseksuel allieret, ville han aldrig få lov at undervise i byen igen.

	I marts begyndte en politiker fra Skt. Petersborg, som havde været en vigtig fortaler for loven, at henvise til mig og ’min perverse familie’ i interviews. Jeg kontaktede en adoptionsadvokat og spurgte, om jeg havde grund til at frygte, at de sociale myndigheder ville tvangsfjerne min ældste søn, som jeg adopterede i 2000. Advokaten rådede min søn til at løbe alt, hvad han kunne, hvis fremmede antastede ham, og konkluderede: »Svaret på dit spørgsmål er i lufthavnen.«

	I juni blev loven mod ’homoseksuel propaganda’ gældende over hele Rusland. Dumaen vedtog også et forbud mod adoption for par af samme køn og for enlige i lande, hvor ægteskaber mellem personer af samme køn er lovligt. Lederen af det parlamentariske udvalg for familieværdier lovede desuden at skabe en mekanisme til at tvangsfjerne børn fra homoseksuelle familier.

	Samme måned blev jeg tævet foran parlamentet. Jeg indså nu, at i alle mine relationer, også de professionelle, blev jeg ikke længere opfattet som først journalist: Jeg er nu en person med en lyserød trekant.

	Min familie flytter til New York. Vi har de penge og dokumenter, der skal til for at kunne gøre det. I modsætning til tusindvis af andre LGBT-familier og homoseksuelle i Rusland.

Masha Gessen er russisk journalist og forfatter. Sidste år udkom den danske udgave af hendes roste Putin-biografi: ’Manden uden ansigt’

© The Guardian og Information Oversat af Niels Ivar Larsen

