En ordentlig svingom, tak
Min holdning er klar. Fair og bedre løn er medvirkende til, at vi fortsat sikrer, at der er højt kvalificeret arbejdskraft i den offentlige sektor til glæde for borgerne
Fint, at forhandlingsdirektøren i Danske Regioner byder op til dans - men det kræver gulvplads, hvis der skal rykkes ved det kønsopdelte arbejdsmarked, skriver formand for Dansk Sygeplejeråd og Sundhedskartellet.


 I en kronik bragt i Information den 27. september byder forhandlingsdirektør i Danske Regioner, Signe Friberg Nielsen, de faglige organisationer op til dans. Sammen skal vi tage ansvar og finde løsninger på det stærkt kønsopdelte arbejdsmarked. Målet er blandt andet at skabe en mere ligelig fordeling af mænd og kvinder i pleje og omsorgsfagene, og sikre rekruttering til velfærdsområdet, som vil komme under pres med flere ældre og færre unge.
Umiddelbart en spændende invitation. Men dykker man ned i kronikkens substans, så opdager man hurtigt, at regionerne ikke er klar til en rigtig svingom. De vil nøjes med små skridt på stedet.
Ikke megen danseplads
Eksempelvis understreger regionernes forhandlingsdirektør at målrettet tilførsel af penge til bestemte faggrupper ikke er nogen god idé. Det vil ifølge Signe Friberg Nielsen nærmest underminere hele samfundsøkonomien og forringe serviceniveauet for borgerne. Og samtidig påpeger hun, at regionernes fokus på, at skabe gode barselsvilkår og fleksibilitet i arbejdstiden har en selvforstærkende effekt på det kønsopdelte arbejdsmarked.
Så hvad er det egentlig, der skal få mændene til gå over i den offentlige sektor, og kvinderne til at bevæge sig den modsatte vej?
Hvis regionerne mener, at man skal fastholde lønnen i den offentlige sektor på et lavere niveau end lønnen i den private sektor? Og hvis regionerne mener, at man skal forringe arbejdsvilkårene for offentligt ansatte kvinder?
Ja så er der ikke basis for meget bevægelse på dansegulvet.
Min holdning er klar. Fair og bedre løn er medvirkende til, at vi fortsat sikrer, at der er højt kvalificeret arbejdskraft i den offentlige sektor til glæde for borgerne. Og det kan også være et stærkt incitament til, at både mænd og kvinder i fremtiden vil vælge at tage en velfærdsuddannelse frem for at søge mod uddannelser, som er rettet mod den private sektor med højere lønninger.
Lønkommissionens redegørelse slog fast, at traditionelle kvindefag med mellemlang videregående uddannelse har et markant lønefterslæb i forhold til traditionelle mandefag med samme uddannelseslængde. Men det kan man ikke sammenligne, lyder det fra Signe Friberg Nielsen. Og det har hun til dels ret i. For vi har ikke et system, hvor man kan sammenligne forskellige job og deres værdi. Derfor er der behov, at vi får etableret et jobvurderingssystem, hvor man kan give forskellige job en værdi, så der er mulighed for objektivt at sammenligne dem, og se om der er tale om uligeløn. I Norge og Sverige er de længere fremme i det arbejde, så der er ingen undskyldning for at komme i gang.
Jeg vil gerne være med til at se på løsninger af det kønsopdelte arbejdsmarked. Men det kræver, at Danske Regioner er klar til mere end de små skridt på stedet, der lægges op til.

