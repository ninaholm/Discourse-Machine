Den brede kultur



 
	Kultur skal være for alle, både direktøren og kontanthjælpsmodtageren. Det er derfor positivt, når Radikale Venstre vil stille krav om, at statsstøttede kulturinstitutioner skal samarbejde med kommunerne om at nå ud til socialt udsatte grupper – ligesom der i dag er krav om, at kulturinstitutionerne skal lave tilbud til børn og unge.

	Kulturen er en ganske betydelig post på det statslige budget – hvad den også bør være. Derfor er kun rimeligt, at statsstøttede kulturinstitutioner skal lave tilbud, der når ud til alle dele af samfundet: unge som gamle, rige som fattige og brune som hvide.

	Ambitiøst er det at tro, at filmvisninger og museumsbesøg kan ændre levestandarden for socialt udsatte. Men hvis ansvaret for at hjælpe socialt udsatte alene hviler på den sociale sektor, hvor de udsatte borgere sjældent møder andre end hinanden, vil det blot øge polariseringen i samfundet.

	Kulturen skaber fællesskaber, hvad enten det sker i fodboldklubben eller på Louisiana, og det fællesskab bør inkludere alle lag af samfundet.

	Det vil kun være sundt for os at mindske stigmatiseringen af de, der ikke har hus og friværdi og 9 til 16-job. Det kræver, at vi møder hinanden, og her har kulturen potentiale.

	I slutningen af maj foreslog Radikale Venstre »en ny statslig pulje på 12 millioner kroner« til projektet, mens partiets socialordfører, Liv Holm Andersen, i fredagens Information blot ville afsætte »en lille sjat penge fra Satspuljen«.

	Hvis Radikale Venstre vil mere en blot en symbolsk markering i sommervarmen, bør resultatet være det første. Social inklusion er ikke et midlertidigt projekt og bør ikke hænges op på »en lille sjat« midlertidige penge.              

