Fuld opbakning til Helene. Go on, please.
Med f.eks. bæredygtighed på finansloven


 Både overskrift og under-overskrift er tyvstjålet. Citeret, for at sige det lidt pænere. Den første tyvekost stammer fra web-’tråden’ efter kollega Jørgen Steen Nielsens interview i onsdags med Helene Albinus Søgaard. Den anden fra forsiden af Enhedslistens web-side. Tyverierne skyldes, at de er så oplivende.
Eventyrligt opmuntrende ovenpå ugens ellers alt andet overskyggende verdenssensation: »Isen smelter – og det samme gør vores illusioner. Troen på, at Europa og Nordamerika ville lide mindst og sidst under klimaforandringerne, er nu lagt i ruiner.«
Sådan blev gyseren formuleret af Guardian-Information-columnisten George Monbiot i torsdags. Uddybende forklaret lørdag af ovennævnte Nielsen i artiklen: »Efter tø kommer tørke – Mens havisen i Arktis og Grønlands indlandsis er på vej mod den største afsmeltning i målingernes historie, dokumenterer amerikanske forskere de mekanismer, der kæder dramaet i Arktis direkte sammen med hedebølger, tørke og andre ekstreme vejrfænomener som dem, der har ramt USA og Europa i sommer.«
Med Monbiots konklusion: »Mens jeg skriver dette, har aktivister fra Greenpeace, som jeg betragter som helte, lænket sig til Gazproms forsyningsskib, hvorved de indtil videre forhindrer boreriggen i at fungere. Disse mennesker træder til, hvor alle regeringer fejler. David Cameron, der påstår at lede Storbritanniens grønneste regering, har ikke længere tid til at kramme slædehunde. I juni indgik han en aftale med den norske statsminister om at ’igangsætte en bæredygtig udvikling af arktisk energi’. Bæredygtig udvikling betyder i denne forbindelse naturligvis at bore efter olie.
Er det sådan, vores børn vil se på det: At vi ødelagde de godartede vilkår, der gjorde vores verden af vidundere mulig og siden udnyttede enhver lejlighed til yderligere at mangedoble skaderne? Dumhed, grådighed, passivitet? Som alle sammenligninger smelter bort, vil disse ord også gøre det. Isen, den solide platform, som så meget hvilede på, svinder hen. Og snart vil vore prætentioner om fred, velstand og fremgang følge efter.«
Svært ikke at handle
Hvor velgørende da at blive – af 25 årige, statskundskabsstuderende klimaambassadør Helene Albinus Søgaard – betroet denne hemmelighed, som burde skriges ud fra alle tage:
»Når først man kommer ind i sagen og bliver konfronteret med de voldsomme konsekvenser af klimaforandringerne og de udfordringer, samfundet står over for i dag, så vokser videbegæret og engagementet. Man kan næsten ikke lade være med at handle. Sådan har jeg det i hvert fald. Men den politiske debat er endt med kun at handle om, hvordan man kan fremme væksten. Spørgsmålet er imidlertid, hvad det er for en virkelighed, vi får skabt til vores børn, hvis vi bliver ved at fortsætte som hidtil med at øge forbruget? Dagens overflodssamfund har ikke gjort os lykkeligere.«
Og i ’tråden’ udløsende dette opmuntrende opråb fra Michael Kongstad Nielsen: »Fuld opbakning til Helene Albinus Søgaard. Go on, please.« Anbefalet af Randi Christiansen, Mascha Madsen, Brian Pedersen og Kim Larsen. Og nu også af disse frie ord.
Hvor velgørende tillige, at Enhedslisten kræver »bæredygtighedskommission på finansloven«. For »klimakrisen, fødevarekrisen og ressourcekrisen truer vores velfærd og gør det nødvendigt, at vi grundlæggende ændrer vores samfund.« »Hidtil,« siger partiets miljøordfører, Per Clausen, »har vi produceret og forbrugt ud fra en forestilling om, at jordens ressourcer var uendelige, og at økosystemerne kunne absorbere ubegrænsede mængder affald. Klimakrisen, fødevarekrisen og ressourcekrisen viser os, at vi tog fejl. Denne erkendelse tvinger os til grundlæggende at gentænke, hvordan vi forbruger og producerer, og hvordan vi måler og vurderer fremskridt og udvikling.«
Se, sådan kan forsiden af Informations tillæg ’Bøger’ fra i fredags bekræftes. Her udtaler vidunderlige og svenske Kerstin Ekman: »Jeg tror, at de, der har et sortsyn, er mere ærlige og derfor kan gøre mere for, at tingene skal blive bedre.«
Havde Helene Søgaard ikke haft sortsyn nok til at se i øjnene, at »politikernes evne og vilje til at se denne (klimaets, naturens, hele Jordens) situation i øjnene er til at græde over, det synes jeg virkelig. Det politiske system er overhovedet ikke gearet til så stor en udfordring. Man tænker endimensionalt og kun fire år frem. Man står med et globalt problem, men tænker nationalt. Der er en asymmetri mellem alt det, vi ved fra f.eks. Det Internationale Klimapanels rapporter og fra grønne økonomer, og så realpolitikken. Det hænger ikke sammen.«
Og havde ikke Enhedslisten haft ærlighed nok til konstatere, at »vejen ud af kriserne hedder grøn omstilling. Det slog verdens statsledere fast ved bæredygtighedstopmødet i Rio ...« Men »på trods af denne store enighed er det ikke særlig håndgribeligt, hvad grøn omstilling indebærer.« Og havde heltene fra Greenpeace ikke som gråblå, sortstribede havkatte lænket sig til Gazproms forsyningsskib.
Havde både overskrift og under-overskrift været løgn. Men det er de ikke. De er lysende. Sande.

