Fra ugens netdebat: Det folkelige klima
Information bringer hver fredag et uddrag af ugens mest interessante kommentarer fra debatten på information.dk


 På Dansk Folkepartis årsmøde for nylig talte flere af partiets ledende politikere om klimadebatten, som fylder meget i den offentlige debat, og må forventes at blive endnu synligere op til klimatopmødet i København til december. Kristian Thulesen Dahl proklamerede blandt andet, at den globale temperatur - ifølge nogle forskere - faktisk er steget de sidste 10 år. Partiets klimaordfører, Morten Messerschmidt, siger til  Information at man i medierne maner nogle billeder frem, der slet ikke harmonerer med det, der er videnskabeligt grundlag for, eksempelvis i forhold til vandstandsstigninger og tørkeudbredelse. Dansk Folkeparti mener således, at det er uafhængigheden af udenlandsk energi, og  ikke begrænsning af CO2-udledning der bør være en dansk prioritet.
Martin Sørensen mener, at problemet er, at klima kun er halvdelen af debatten. Han uddyber: »Hvad angår forsyningssikkerheden i en tid hvor energiressourcerne formindskes, der har DF helt enkelt valgt at satse på den forkerte hest med deres negative klimadagsorden. For besparelser er halvdelen af kampen, og om de sker i det hellige klimas navn eller for at bevare forsyningssikkerheden det er en og samme sag.«
Christian Schønbæk tilføjer, at påstanden om, at den globale gennemsnitstemperatur skule være faldet de seneste 10 år, muligvis bygger på, at 1998 var varmere end 2008, hvilket han mener, skyldes el Niño, og han konkluderer, at tendensen over de seneste 10 år ikke er at temperaturen er faldende. Han tilføjer: »Og i øvrigt kan man ikke sige noget fornuftigt om klimaforandringer på baggrund af en 10-årig periode.«
Gummistøvler
Kåre Fog mener til gengæld, at Informations interview har skarpvinklet  situationen unødigt, og skriver, at »hvis journalisten tager et tal, som han godt kan lide, selv om der også eksisterer helt andre tal, begår han netop den fejl, som han anklager Messerschmidt for at begå.«
Flere læsere undrer sig over, hvorfor DF så lægger stemmer til regeringens satsniger på alternativ energi. Heinrich Jørgensen svaret: »Det, DF har noget imod, er at være afhængige af oliearabere og gasrussere. Det er noget, de hader næsten lige så meget som de ikke brød sig om Svend Auken og hans resultat, hvad angik både klima, miljø og energi.«
Niels Mosbak opsumerer i en enkelt retorisk sætning den udbredte kritik af Dansk Folkepartis klima- og energipolitiske oplæg: »Hvis DF får nogen som helst indflydelse på klimapolitikken, tror jeg at jeg vil til at producere gummistøvler.«


