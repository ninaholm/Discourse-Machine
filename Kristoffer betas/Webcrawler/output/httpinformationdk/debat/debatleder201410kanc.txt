Kan Cañete?
LEDER


 Skal man tro græsrodsbevægelsen Avaaz, er der 414.611 EU-borgere, som ikke vil have den spanske politiker Miguel Arias Cañete som efterfølger til Connie Hedegaard i EU-Kommissionen. Så mange havde torsdag aften skrevet under på en protest mod Cañete som ny klima- og energikommissær i Juncker-kommission. Og strømmen af underskrifter bare voksede efter spanierens optræden onsdag i Europa-Parlamentet. Såvel parlamentets grønne som socialdemokratiske gruppe markerede både før og efter deres krydsforhør af kommissær-kandidaten, at de ikke har fidus til ham.
Det var ikke, fordi Cañete – tidligere spansk landbrugs- og miljøminister – lavede skandale ved krydsforhøret. Det er snarere alt det, han ikke gjorde og ikke er, der er problemet. Godt nok forklarede Cañete, at han og hans hustru nu har solgt deres aktier i de to oliefirmaer, Cañete har været formand for, men han nægtede at kommentere oplysninger om, at det hele bliver i familien: aktierne er solgt til svogeren, direktør for olieforretningen. Oliesagen er i øvrigt blot seneste eksempel på, at kommissærkandidaten har bragt sig i interessekonflikter ved at arbejde politisk for sager, der kunne gavne ham selv som forretningsmand eller hustruen med erhvervsinteresser i landbruget. I Spanien blev han som minister udskældt for i flere situationer at svigte miljøet og fremme den fossile energi.
Under krydsforhøret svarede Cañete politisk korrekt på spørgsmål om klimapolitik – jeg har altid bakket Hedegaards linje op, sagde han – hvad han ikke formåede, var at demonstrere engagement i sagen. »Han overbeviste ikke vores gruppe om, at han selv troede på, hvad han sagde,« udtalte S-gruppens klimaordfører Matthias Groote efter høringen.
Det diskuteres, om det er godt eller dårligt, at kommissionspræsident Juncker har slået energi- og klimakommissariaterne sammen. Det rummer en vis logik, men indebærer en fordoblet arbejdsbyrde, og hvis kommissæren ender med at blive en mand med rødder i oliebranchen og uden personlig passion i kampen for klodens klima, kan det blive et meget dyrt tilbageslag for EU’s klimaindsats.

