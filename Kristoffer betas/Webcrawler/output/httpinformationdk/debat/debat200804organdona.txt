Organdonation er organ-genbrug
Organdonation er senest blevet gjort til et kampagnetema af Sundhedsstyrelsen og Transplantationsgruppen, men noget tyder på, at det ikke er lykkedes at gøre det til samtaleemne. Skulle man genopfinde debatten kunne man prøve at samfundsmæssiggøre debatten


Et sted at starte samfundsdebatten om organdonation er ved at se det som genbrug. Til genbrug sender vi alt det, som vi ikke længere selv finder anvendelse for. Når vi vurderer, at vores eget biologiske materiale er værdifuldt for andre, så giver vi det gerne væk til genbrug, specielt hvis det ikke koster os alverden af tid og kræfter at gøre det. Vi kender til mange eksempler på, at menneskekroppen rummer biologisk materiale, som kan komme til at fungere i nye sammenhænge og gøre stor gavn. Donation og transplantation: Vi giver blod, der kan bruges af andre. Celler kan dyrkes in vitro og blive til rask væv, der kan erstatte sygt. I en knæbehandlingsmetode, der hedder ACI, som står for autolog kondocyttransplantation tager man f.eks. bruskvæv ud af kroppen og dyrker det til millioner af bruskceller for derefter at sætte det ind igen og opnå heling af knæskader. Endelig udtager man så i ret sjældne tilfælde hele organer, hjertet, lungerne, nyrerne og leveren for at sætte dem ind i nye kroppe. Spørgsmålet er om man i det sidste tilfælde taler om transplantation og donation i en helt anden forstand end i de to første tilfælde. Er organdonation overhovedet at sammenligne med det at give og modtage blod eller at genindsætte udtaget væv? Er man organdonor på samme måde som man er bloddonor?Genbrug er at giveSammenligningen med at give blod gør det tydeligt, at der er et element af godgørenhed i donation. Det handler om at yde en hjælp gennem en overkommelig indsats. Som bloddonor gør jeg gerne en særlig indsats og håber på alle andres medvirken til denne indsats, fordi det er en hjælp for nogle mennesker, der har hjælp behov. Jeg handler med henblik på andres vel. Det kaldes velvilje eller velgørenhed, måske endda godhed.Takket være dygtige lægers kunnen kan hjerte og lunger i dag jo faktisk genbruges og de bliver genbrugt vistnok i ca. 50 tilfælde i Danmark om året. De bliver genbrugt ved at blive givet væk i stedet for at blive brændt sammen med afdøde. Det vi alligevel godt kan undvære gør gavn et nyt sted. Når vi er døde er det oplagt at undvære. I nogle tilfælde er man rede til at undvære noget af værdi, hvis man blot er sikker på, at det kan hjælpe andre. Så får genbruget et godhedspræg. Ganske mange danskere vil gerne blive ved med at støtte danskfinansierede ulandsbistandsprojekter, selv om det er uklart, om støtten gavner i enhver henseende. Men det er fordi vi nødigt vil undvære det godhedspræg eller den signalværdi, ulandsbistanden også har. Vi hylder princippet om at kunne undvære i Vesten så mennesker i fattige dele af verden kan få det lidt bedre. Kald det godgørenhed eller ansvarlighed, etik er det i hvert fald.Genbrug er også at få knappe ressourcer til at række længere.Men genbrug er også i en anden betydning relevant for organdonationsdebatten. Der er også et rationale i genbrug, som handler om en omhyggelig omgang med knappe ressourcer.Det er denne samfundsmæssige overvejelse, der ligger bag den praksis, der består i, ud over morfin til døende, også at give blodfortyndende medicin, så de livsvigtige og transplantérbare organer ikke tager for meget skade. Det var også en politisk beslutning at indføre hjernedødskriteriet i 1990 med "Lov om ligsyn, obduktion og transplantation". Med denne lov indførte man et nyt etisk perspektiv på biologisk materiale, nemlig at det udgør en samfundsmæssig ressource, som kan bruges og derfor må forvaltes forsvarligt. Hvis der er etik i det, er det mere i retning af, at man skal overveje, hvorvidt man kan acceptere det 'spild' af 'ressourcer' som vi i sammenligning med f.eks. Spanien, USA, Frankrig og Polen er skyld i i Danmark. Danske læger udtager ikke alle de organer, de ville kunne, hvis flere havde givet tilsagn om organdonation og dermed havde gjort de pårørendes beslutning om organdonation mere overskuelig. Samtidig er en ressourcediskussion svær at styre, ressourcerne henter også deres knaphed fra det forhold, at de er tilgængelige muligheder. Jo flere donorer, jo flere vil man meningsfuldt kunne sætte på venteliste til en udskiftning af syge organer.www.tagstilling.nuI debatten om organdonation skal man være opmærksom på ikke at begå den fejl alene at slå på folks følelser over for bestemte menneskers ufortjente skæbne. Det risikerer at give bagslag at slå på vores medfølelse med konkrete syge menneskers behov for raske organer og glemme det samfundsperspektiv, som hører med. Man kunne provokere debatten frem ved at tale om genbrug af organer som en optimeret brug af knappe ressourcer. Så ville man undgå at lave, hvad man kunne kalde en omvendt Lomborg. Bjørn Lomborgs indlæg i miljødebatten var et eksempel på en debat som kuldsejlede, men ikke af mangel på indlæg. Lomborg slog ensidigt på at indføre optimeringsperspektivet i miljødebatten og skabte debat, men han overså at følelserne var vigtige for de konkrete forestillinger, bekymringer og forventninger til fremtiden. Han troede, følelserne var ude på overdrevet og kunne tales bort med statistikker, men opdagede dermed slet ikke, at han talte sig selv ud af miljødebatten. Etisk råd står over for den enkle udfordring at tale sig ind i sundhedsdebatten, bl.a. om det biologiske materiale, som stilles patienter i udsigt.
