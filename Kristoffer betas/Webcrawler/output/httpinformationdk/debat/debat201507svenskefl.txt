Den svenske flygtningeundtagelse
Midt i en flygtningekrise af historiske dimensioner har flygtninge- og fremmedfjendske partier sat sig på den politiske dagsorden i mange EU-lande. Hvad kunne gøre EU’s flygtningepolitik mere svensk i stedet for mere og mere dansk? Man kunne begynde med at tænke på følgerne af Évian-konferencen i 1938


 I disse julidage for 77 år siden – året var 1938 – mødtes delegerede fra 32 lande i den smukke franske kurby Évian for at nå til enighed om et program for i fællesskab at modtage jødiske flygtninge fra Hitlers Tyskland og Østrig. Efter ni dages forhandlinger drog alle hver til sit og sørgede for, at grænserne for det meste forblev lukkede. Et af de lande, som gjorde dette med størst nidkærhed, var Sverige, der sammen med Schweiz foreslog Tyskland at stemple et stort, rødt ’J’ i jødernes pas, så det ville være lettere at frasortere dem ved grænsen. Også efter at krigen var brudt ud, blev døren for flygtninge ved med at være næsten helt lukket. Jøder havde i princippet ikke lov til at forlade Tyskland. Først i oktober 1943, da krigslykken var vendt, og da 7.000 danske jøder blev hjulpet med at flygte over Øresund, blev døren åbnet igen.
Den stod også åben i foråret og sommeren 1945, da Sverige tog imod mere end 30.000 overlevende fra nazisternes koncentrationslejre, deriblandt en ung mand, som havde overlevet Auschwitz og siden skulle blive min far.
Den sommer blev ikke blot en ny begyndelse for min far, men også en ny begyndelse for Sverige.
Det nye Sverige
På bare et par år havde Sverige forvandlet sig fra et land, som helst overhovedet ikke ville modtage nogen fremmede, til et land, der aktivt rekrutterede dem til industrien. Da tilstrømningen af udenlandsk arbejdskraft blev reguleret i slutningen 1960’erne, fik Sverige i stedet en i international sammenhæng generøs asylpolitik, og i begyndelsen af 1990’erne havde landet forholdsmæssigt flere indbyggere, der var født i udlandet, end f.eks. USA og de fleste andre lande i Europa. Og sådan er det stadig. I dag er hver sjette indbygger i Sverige født i udlandet, og mange af dem er der som følge af Sveriges asyl- og indvandringspolitik.
Hvad angår antallet af modtagne flygtningene pr. indbygger er der intet OECD-land, som kommer i nærheden af Sverige. Svenskerne har modtaget mere end dobbelt så mange som nummer to på listen, Schweiz, og fire gange flere end Tyskland og Danmark, fem gange så mange som Frankrig, og tyve gange flere end USA.
Hvis EU sidste år havde bevilget asyl i samme omfang som Sverige, ville det samlede antal have oversteget en million flygtninge, hvorimod det reelle tal blot er lidt over 183.000. Heraf har Sverige taget imod næsten en femtedel, mens nogle EU-lande stort set ikke har taget nogen. Dermed mener jeg ikke nødvendigvis, at det på europæisk plan ville være muligt at modtage flygtninge i svensk omfang – i det lange løb er det måske heller ikke muligt i Sverige. Men i en situation, hvor Europa står over for den ifølge Amnesty International »værste flygtningekrise i vor tid« med millioner af mennesker, som er blevet fordrevet fra deres hjem i Mellemøsten og Afrika, er det måske værd at tænke over, hvad der har gjort Sveriges forholdsvis generøse flygtningepolitik til en europæisk undtagelse.
Europæiske søvngængere
Jeg tror, at en af forklaringerne er den svenske selvopfattelse, som blev formet efter krigen. Det var den sociale fremgangs, den moralske neutralitets og Den Tredje Vejs selvopfattelse – forestillingen om Sverige som en universel rollemodel og som en national undtagelse. Jeg tror ikke, at der er meget tilbage af de politiske og økonomiske forudsætninger for denne selvopfattelse, og jeg tror heller ikke, at den svenske flygtningeundtagelse vil fortsætte. I hvert fald ikke i et Europa, hvor flygtninge- og fremmedfjendske partier og holdninger sætter sig på den politiske dagsorden i det ene land efter det andet. Ikke i et Europa, hvor medlemsstaterne ikke engang kan blive enige om, hvordan de skal fordele 40.000 flygtninge mellem sig – meget, meget mindre end en million.
Hvad skal der ske for at vende denne tendens? Hvad kunne gøre Europas flygtningepolitik lidt mere svensk i stedet for mere og mere dansk?
Et første symbolsk skridt kunne måske være, hvis de europæiske ledere mindede sig selv og deres vælgere om fiaskoen ved Évian-konferencen i 1938. Man skal huske på, at det Europa, som på det tidspunkt var ude af stand til at påtage sig et humanitært og juridisk ansvar over for mennesker, der søgte beskyttelse, heller ikke formåede at stoppe den fortsatte moralske og politiske ydmygelse af Europa. På et tidspunkt, hvor Europas søvngængere synes at være på vej imod et nyt Evian, kan det være godt at vide, at det er netop det, vi er. Og så måske prøve at vågne op – før det er for sent.
Oversat af Mads Frese
© Göran Rosenberg og Information

