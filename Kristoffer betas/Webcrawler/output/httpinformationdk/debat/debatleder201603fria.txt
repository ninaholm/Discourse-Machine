Til fri afbenyttelse
LEDER


 Folketingets ombudsmand frygter at komme til at politisere den politiske proces på Christiansborg. Derfor har han valgt at sætte sin undersøgelse af fire ministeriers brug af offentlighedsloven i bero.
Det er formelt forståeligt, men reelt diskutabelt. Formelt ønsker ombudsmand Jørgen Steen Sørensen selvfølgelig ikke at gribe forstyrrende ind i en møderække, tre forligspartier bag loven – De Konservative, SF og De Radikale – har tvunget justitsminister Søren Pind (V) til at gennemføre.
Men reelt får ombudsmandens beslutning jo politisk konsekvens, om han vil det eller ej. Nemlig den konsekvens, at forhandlingerne sker på et mindre oplyst grundlag. Gæt selv, hvem der har størst politisk interesse i det?
Denne avis tager gerne over, hvor ombudsmanden foreløbig har valgt at slippe. Allerede ved årsskiftet gennemførte vi den hidtil grundigste undersøgelse af konsekvenserne af særligt offentlighedslovens mest problematiske paragraf – 24 – der handler om såkaldt ministerbetjening. Paragraffen udelukker offentlighedens indsigt i dokumenter, der har været – eller vil kunne – indgå i rådgivning af ministeren. Hvad vil ikke det?
