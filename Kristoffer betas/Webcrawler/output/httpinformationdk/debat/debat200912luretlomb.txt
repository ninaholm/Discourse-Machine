Jeg har luret dig, Lomborg
Som et veltilrettelagt mediestunt på klimatopmødets sidste dag, beder du om ordet og meddeler, at alle de sparede milliarder dollar på klimabesparelser nu vil blive overrakt til udviklingslandenes delegationer til fordeling


 Til lykke, Lomborg!
Du vandt. Dit forslag til prioriteringer på klimaområdet er blevet slavisk fulgt af førende politikere og økonomiske rådgivere over hele verden fra 1990 til i dag.
Der er til dato ikke brugt penge af betydning på at  forebygge klimaskader. Der er godt nok opstillet en del vindmøller, lavet elbiler og isoleret en masse bygninger, men disse investeringer har allerede efter få år tjent sig ind igen, så det er jo udgiftsneutralt. Og det har hverken stoppet klodens opvarmning eller stigningen i atmosfærens CO2-indhold.
Du fik din vilje
De virkeligt effektive tiltag mod drivhuseffekt og  klimaskader koster penge, mange milliarder af dollar i ren udgift. Det har du selv beregnet.
Gennem snart 20 år har vi hvert år sparet svimlende beløb, sådan som du anbefalede fra starten. Din begrundelse for disse besparelser var, at pengene var bedre givet ud bagefter til at reparere skaderne ved oversvømmelser, tørke, vejrkatastrofer og fejlslagen høst. Det var meget billigere.
Derfor skulle vi beslutte at lappe i stedet for at forebygge. Du fik din vilje.
Nu er tiden så allerede kommet til at realisere næste etape i denne strategi: Der skal betales for skaderne. Lidt hurtigere, end du havde regnet med, men det var en risiko, du erklærede dig  parat til at løbe. Intet forsigtighedsprincip her.
Nu er der millioner af mennesker, som har mistet deres land, deres huse, deres dyrkningsjord. Nye nationer af miljøflygtninge, som søger nyt hjemland. Hundreder af millioner, som lider under tørke og fejlslagen høst som følge af varmere klima. Floder, søer og brønde, der udtørrer. Oversvømmelseskatastrofer på grund af smeltende gletschere. Tropesygdomme og parasitter, som pludselig kan trives, hvor det før var for koldt. Plante- og dyrearter, der uddør. Verden råber på hjælp og penge til at lappe på skaderne.
Nu venter verden kun på dine utrættelige, kvikke,  medievenlige bestræbelser på at tage dette næste, afgørende skridt i din globale strategi for velfærd og menneskelig lykke.
For du har jo selvfølgelig selv overbevist om, at dette valg mellem forebyggelse og reparationer havde hold i virkeligheden. Det var jo  ikke bare et billigt, retorisk kneb, vel?
Det var jo ikke din tanke, at de rige først skulle tjene hurtige og lette penge på den fossile energi og bagefter  bare smide regningen for genoprettelse af skaderne til de fattige og dine venners børn? Selvfølgelig ikke.
Jeg tror, jeg har regnet din plan ud! Det skal komme som et veltilrettelagt mediestunt på klimatopmødets sidste dag. Da beder du om ordet for en vigtig bemærkning, træder op på talerstolen og meddeler, at du og dine nobelpristagere i økonomi ved, hvor alle de sparede milliarder dollar befinder sig, og at de nu vil blive overrakt til udviklingslandenes delegationer til fordeling. Under stående bifald har du dermed genetableret din egen troværdighed og respekten for Copenhagen Consensus.
Din og Danmarks ære er reddet.
Troels Holm er biolog

