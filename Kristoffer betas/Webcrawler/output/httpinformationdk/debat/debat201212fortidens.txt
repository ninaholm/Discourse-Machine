Fortidens stemme(r)
Ridderslag fra Bertel Haarder til Informations klummist, der kaldes en fortidig røst


 Politiken inviterede forgangne lørdag en lille håndfuld borgerlige politikere til at formulere deres syn på den danske værdidebat, som de ifølge egne samstemmende udsagn har vundet. Venstrefløjen og kulturradikalismen har derfor tabt.
SSFR-regeringen og det nye flertal ændrede ikke tone og indhold fra VK-O-regeringens dage, forklarer de borgerlige. Ingen siger dem mere imod. Siger de borgerlige. Det kulturradikale meningstyranni og eneherredømme er ikke vendt tilbage, modstanden er borte, siger de. Én af dem, Bertel Haarder tilføjer:
»De sidste krampetrækninger ser man i Information hver weekend, hvor Georg Metz minder mig om de gode gamle dage. Han er fortidens stemme. Jeg gemmer hans klummer, fordi, jeg synes, de er så søde, og det kan være, at jeg på et tidspunkt også vil svare på dem og tage dem med i en kommende bog. Men han er fortidens stemme.«
Når en førende personlighed på den sejrende fløj ophøjer en i øvrigt vedholdende kritiker af både ham og hans meningsfæller i hin fortids liga, der udgør en verdens, et lands og et folks spirituelle arv, må dette nødvendigvis give overtegnede anledning til at kippe med flaget for således udvist ånds- og historiebevidsthed.
Det er ikke hver dag, man fra den kant ser sig føjet til Kulturens historiske nævneværdige og havner som udklip i Bertel Haarders kommodeskuffe. Måske som anført endda kommer med i endnu en bog af Bertel Haarder om Bertel Haarder. Få politikere som Haarder i så mangeårigt virke på ledende ministerposter har formået på én gang at gå imod strømmen, som han selv beskriver karrieren, og samtidig bestemt strømmens fart og retning. Også dét fortjener en kvittering fra det kor af fortidens stemmer, der i større eller mindre grad – sagt i ømhed en hel del i indlysende mindre – har dannet Haarder og gjort ham til den Bertel, han i sin egen grønt lysende selvopfattelse unægteligt er.
Rastløse Haarder
Nu savner han i dag som forhen striden, men anfører i samme åndedrag at de stemmer, han savner, og som bestemt ikke var hans eller den kreative Fogh Rasmussens, jo hører fortiden til. Med andre ord savner han og savner han ikke fortiden. Tankevækkende når en moralist af Haarders rastløse temperament, der ofte og med rette besværer sig over tidens historieløshed henlægger ansvaret for denne brist hos folk og holdninger, han hører som fortidens stemmer. Hvori det fortidige i øvrigt manifesterer sig, og om det fortidige pr se er en ekskluderende egenskab, holder Haarder og de øvrige borgerlige som en velbevaret hemmelighed. I denne skribents optik forekommer imidlertid det at kunne regnes som røst fra fortiden, bliver nævnt i denne egenskab og altså ikke være glemt i utide, som en ære.
Ude af trit med samtiden
I sparsomt udvalg og vilkårlig kronologi og nationalitet tilegnet Bertel Haarder i omtalte taknemmelighed for ophøjelsen i den øverste kreds ihukommes herved en stribe af andre modsigelseslystne datidsrøster, hvis karakter af opponenter ofte blev dem bebrejdet af deres samtids Bertel Haardere: Altså i flæng:
Paulus, Augustin, Dickens, Emile Zola, Victor Hugo, Thomas af Aquinas, Abélard, Seneca, Oehlenschläger, Herder, Goethe, Georg Brandes, Herman Bang, Johannes V. Jensen, B.S. Ingemann, Aristoteles, Platon, Maimonides, Kant, Heidegger, Niels Bohr, Montesqueiu, Thomas Moore, Erasmus, Luther, Melanchton, Voltaire, H.C. Andersen, Søren Kierkegaard, Goldschmidt, Ludvig Holberg, Montaigne, Schopenhauer, Linné, Charles Darwin, Thomas Jefferson, Newton, Simone de Beauvoir, Borges, Brecht, Burke, Weber, Zweig, Marx, PH, Aakjær, Gustav Wied, Nexø, Erik Arup, Baggesen, Le Corbusier, Churchill, lord Keynes, Ewald, Hjemslev, Rahbek, Heiberg – han og hun, Rasmus Rask, Pontoppidan, Gropius, Descartes, John Stuart Mill, Leibnitz, Ibsen, Drachmann, Dr. Dampe, Bernstorff, P.V. Glob, Alf Ross, Johannes Brøndsted, Tom Kristensen, Piet Hein, Otto Gelsted, Ove Rode, Viggo Hørup, Pio, Marcus Rubin, Leif Panduro, Axel Olrik, Svend Grundtvig, P. Munch, Edvard Brandes, Cicero, Engels, Einstein, Isidor af Sevilla, Diderot, Huxley, Horats, Orwell, Hobbes, Herodot, Harald Høffding, Martin du Gard, Demokrit, Bjørnson, Marc Bloc, Roland Barthes, Shakespeare …
Dertil kunne man nævne andre flere af dem ude af trit med en nøjeregnende samtid:
Dan Turéll, Anders Sørensen Vedel, Børge Outze, Worsaae, H.C. Ørsted, Malthus, Fridtjof Nansen, Bertrand Russel, Jean Paul Sartre, Adam Smith, Spencer, Spinoza, Freud, ja, glem ikke Freud, La Rochefoucauld, Locke, Klopstock, Hannah Arendt, Victor Borge, som ofte fik at vide, at han havde sagt alle vittighederne før, Johan Herman Wessel, der gik sine støvlehæle skæve, Bellmann, der også drak sig ihjel, Strindberg, Saul Bellow, Blicher, der også drak sig ihjel, Ghandi, Rosseau, Julius Bomholt, Tycho Brahe, som de færreste begreb, Wittgenstein, Ortega Y Gasset, Hartvig Frisch, Hans Bendix, Heinrich Böll, Frederik Dreier, Storm P., som ikke kom med i kanonen, Bacon – Roger og Francis, Knud Rasmussen, Arnold Toynbee, Richard Tawney, hvis analyser af kapitalismen var så præcise, at han blev opfattet som fortidig, Herbert Tingsten, Gunnar Myrdal, A.J.P. Taylor, Jung, Popper, John Lennon, Pablo Neruda, Olof Palme, Martin Luther King, Marcuse, Otto Jespersen, Egon Friedell, Svend Auken, der før andre danske politikere fattede klimaets betydning, Chomsky, Adorno, Jesus, Grundtvig, Georg Metz …
Måske Bertel Haarder engang, når han har skrevet sin næste bog, kan hænde med righoldige citater af sine gemte Informations-klummer selv finder sin plads i dette udsøgte selskab af fortidens røster. Sikkert er det bestemt ikke.

