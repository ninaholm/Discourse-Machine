Mikkelsen og sandheden



 »Det brede samarbejdende folkestyre er erstattet af et koldt og hårdt system, hvor løgn og manipulation er en del af dagligdagen.«
Retsordfører Karen Hækkerup (S)
Regeringen og justitsminister Brian Mikkelsen (K) i særdeleshed bliver ofte beskyldt for at manipulere og direkte lyve i deres argumentation for politiske sager. Således kunne Information i går liste en række sager op, hvor justitsministeren har omgået sandheden med en vis lemfældighed. Aktuelt er der Mikkelsens påstand om, at demonstranterne under den store klimademonstration sidste lørdag kastede »bomber«, hvilket retteligt var kanonslag. Så var der angrebet på juraprofessor Henning Koch, som fandt tuneserloven grundlovsstridig. Mikkelsen opfordrede en journalist til at tjekke, hvor mange gange, Koch har taget fejl. Så var der påstanden om, at nedsættelsen af den kriminelle lavalder flugter med FN’s anbefalinger, hvilket udløste protester fra FN’s Komite for Børns Rettigheder. FN anbefaler faktisk det modsatte. Så var der påstanden om, at der sker et kurve­knæk for de 14-åriges kriminalitet, hvilket berettiger en nedsættelse af lavalderen, mens Rigspolitiets statistik viser, at kriminaliteten er jævnt stigende over ungdomsårene. Og endelig i den mere muntre ende er der den gamle sag, hvor Brian Mikkelsen hævdede, at en senere ledende medarbejder ved DR i 70’erne havde truet Per Stig Møller med at blive klynget op i en lygtepæl. Det blev senere afsløret som en spøgefuld bemærkning. 
Ovenstående eksempler er ikke beviser for, at Brian Mikkelsen har en brist i forhold til sandheden. Man kan diskutere deres substans i en uendelighed. Brian Mikkelsen er en moderne politiker på godt og ondt. Hans facon er udtryk for, at han – som Karen Hækkerup er citeret for herover – er en del af en forrået politisk debatkultur, som er ny i dansk sammenhæng. Den nedstammer fra, at regeringen på områder som rets- og udlændingepolitikken har et klippefast politisk flertal bag sig. Brian Mikkelsen og andre skal bare huske på, at ministre også sidder på et informationsmonopol, som betyder, at de har adgang til oplysninger og et stort embedsværk, der producerer viden og argumenter for dem. Derfor hviler der en særlig forpligtelse på ministre til at holde sig til sagligheden. Det er ikke ligegyldigt for en professor, at en minister har dømt ham utroværdig, for hvor stammer hans informationer fra? Er det Justitsministeriet eller polemikeren Brian Mikkelsen, der er af den opfattelse? 
Det klippefaste flertal betyder, at Brian Mikkelsen ikke behøver at læne sig op ad eksperter og anbefalinger, men kan gennemføre den stramme politik, som man nu mener passer sig bedst. Når denne ofte ideologisk motiverede politiske kurs udsættes for ekspertise og saglige modargumenter, så kommer justitsministeren og hans kollega Birthe Rønn Hornbech (V) ofte til kort. Ud af det springer desperate overdrivelser og hurtige påstande, som ikke tidligere passede sig for en minister.

