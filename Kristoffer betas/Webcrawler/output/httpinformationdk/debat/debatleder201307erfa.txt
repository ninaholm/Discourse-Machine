Erfaringernes region



 
'Penge alene vil ikke være nok … Vi har også brug for mere jobmobilitet i Europa.'
 - Den tyske kansler, Angela Merkel, i den græske avis Kathimerini

	Øget jobmobilitet internt i EU er i manglen på vækst og jobskabelse blevet det desperate håb, som Europas statsledere nu mere og mere højlydt fremhæver som løsningen på kontinentets katastrofale ledighedsproblem. Men mens migration utvivlsomt kan være med til at løse ét problem – arbejdsløsheden – kan den samtidig være med til skabe andre. Som vi har set på vores rejse gennem Letland og Polen i de seneste uger har den masseudvandring, som de nye EU-lande i Øst har oplevet siden 2004, ikke været uden omkostninger.

	Én trist konsekvens er effekten på familien – især børnene – når forældre rejser ud for at finde beskæftigelse eller bedre løn i Vest. Resultatet er omkring en halv million såkaldte ’euro orphans’ i EU – børn, der er blevet efterladt hos bedsteforældre eller anden familie. Adfærdsproblemer og et fald i ambitionsniveau bliver nu konstateret hos mange af dem. Endnu flere børn oplever, at én forælder rejser ud. Ud over savnet resulterer fraværet alt for tit i skilsmisser og splittede familier.

	Et andet problem for de enkelte lande er den hjerneflugt, der er en konsekvens af migrationen. På sigt vil masseudvandringen »komme til at slå med en forhammer i form af et demografisk problem« – som økonom Morten Hansen fra Stockholm School of Economics i Riga siger – når meget små årgange skal forsørge en langt større ældre generation.

	En anden negativ konsekvens, som eksperterne fremhæver, er, at overførslen af penge fra Vest til Øst har bidraget til en afhængighedskultur. Polen er nu – siger migrationsekspert Krystina Iglicka – et af de lande, der har flest inaktive borgere. Hvis de, der udvandrede, vælger at vende hjem igen, er problemet ofte, at de ikke længere føler, at de passer ind – andre kan ikke finde arbejde, fordi de har vasket tallerkener frem for at få erfaring inden for deres fagområde.

	Disse kendsgerninger bliver bekvemt glemt, når politikerne opfordrer ledige europæere til at se ud over hjemlandets grænser efter job. Det er en fejl, for kun ved at se migrationens negative konsekvenser i øjnene kan den næste generation EU-migranter – og nye afsenderlande som de kriseramte sydeuropæiske lande – lære af dem, tage forhåndsregler, forebygge og lindre. For trods disse negative konsekvenser er arbejdskraftens fri bevægelighed internt i EU på mange måder en gave, der åbner nye muligheder, som tidligere generationers ledige eller underbetalte ikke havde.

	De positive konsekvenser – for den enkelte, for afsenderlandene såvel som modtagerlandene – er nemlig ligeledes mange: For den arbejdsløse, der finder beskæftigelse; for den underbetalte, der finder et bedre betalt job og kan sende penge hjem og forbedre tilværelsen for de efterladte; for den studerende, der tilegner sig ny viden, kontakter og sprogkundskaber; for den nysgerrige, der bliver klogere på livet og verden. For et kriseramt afsenderland – som for eksempel Letland, der i 2008 var på fallittens rand – betyder migration, at trykket på jobmarked og de offentlige budgetter mindskes. Og i Polen er der en interessant tendens til, at brain drain bliver til brain gain, i takt med at udrejste vender hjem igen med nye ideer og erfaringer. Modtagerlandene kommer vi til senere i serien, men som den polske analytiker Konstanty Gebert påpeger, så er det »de bedste og de mest begavede«, der rejser ud.

	For EU som helhed er migrationen unægteligt et gode. Studier viser nemlig, at de, der migrerer internt i unionen, føler en stærkere tilknytning til EU end de, der ikke er mobile. Knap 50 procent af Europas 12,8 mio. EU-migranter føler således en national tilknytning både til fødelandet og det nye land, og at de tilhører EU.
	Med andre ord: De seneste knap 10 års erfaringer med øst-vest-migration inden for Den Europæiske Union er på mange måder en succeshistorie. Hvis vi lytter til og lærer af de negative erfaringer, kan de næste 10 års migration forhåbentlig være med til at løse ikke kun EU’s ledighedsproblem, men også bidrage til at styrke den europæiske integration.

