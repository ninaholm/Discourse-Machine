Opbrud i amerikansk politik



 DER ER LANG VEJ til valgdagen, og alt kan ske i amerikansk politik, men denne uges primærvalg i fire delstater satte streg under en tendens, som de seneste måneders meningsmålinger og ophidsede Tea Party-protester også har afsløret: USA rykker (igen) mod de politiske yderfløje.
Flere moderate, forsvarende senatorer har allerede meddelt, at de ikke genopstiller i november. To er slået ud af vælgerne til fordel for kandidater længere ud på fløjen, først republikanske Bob Bennett i Utah og i denne uge demokraten Arlen Specter i Pennsylvania. Og endnu flere erfarne politikernavne er i farezonen de kommende uger.
DER KAN SPEKULERES fra nu af og til november i, hvorvidt vælgernes protest mod alt, der bare dufter svagt af establishment og Washington, mest bliver en fordel for Demokraterne eller Republikanerne. Men tager man den langsigtede perspektivbrille på, så er der også – allerede nu – en lektie at læse på for præsident Obama. Han gik til valg som en midtsøgende kandidat, der ville bygge bro over midten og forandre Washington. 
Men paradoksalt nok ser vælgerne, blot to år senere, ud til at foretrække kandidater endnu længere ude på fløjene end dem, de har i forvejen. Så det bliver næppe nemmere at bygge bro i Washington fremover.
Allerede i denne uge har begge USA’sstorepartierfåetenforsmag på, hvad der venter dem: I Kentucky er den nyslåede republikanske senator-kandidat Rand Paul omgående kommet i problemer med udtalelser til tv-værten Rachel Maddow på MSNBC, hvor han ikke tog afstand fra virksomheder, der i 1960’erne mente, de havde ret til at raceadskille kunderne. Paul er som sin far, tidligere præsidentkandidat Ron Paul, en rendyrket såkaldt libertarian, for hvem individets frihed er helt central, og det er næppe sidste gang, der bliver opstandelse omkring hans udtalelser.
I Senatet mislykkedes det onsdag for Demokraterne at samle et vigtigt flertal, der ville have sendt en af Obamas topprioriteter, den storstilede finansreform, videre til den afsluttende afstemning. Hvorfor? Fordi to demokrater, Maria Cantwell fra Washington og Russ Feingold fra Wisconsin, svigtede deres partifæller og stemte nej. De følte ikke, at loven ervidtgående nok og krævede mere tid til at debattere og ændre. Demokraterne forsøgte igen i aftes med en ny afstemning efter redaktionens slutning, og det er sandsynligt, at reformen kan stemmes hjem i løbet af de næste uger. Men signalet er klart: I en tid, hvor vælgerne afskyr Washington, er politikere på begge fløje nødt til at stå fast på de sager, vælgerne går op i lokalt. Der er tilsyneladende ingen stemmer i at bøje af og sikre den bedst mulige løsning.
MAN KAN HILSE DENNE uges primærvalg velkomment som et frisk pust. At der kommer friske kræfter til, kan måske netop medvirke til at kickstarte en ny kultur i Washington, viske tavlen ren og søge nye løsninger. Også for demokratiet selv er der godt nyt. Hvis vælgerne skal engagere sig og deltage i politik, er det vigtigt med klar tale og tydelige alternativer. Men når det er sagt, så er der også grund til at stå vagt om det midtsøgende og om kompromisog forhandlingsviljen, så enhver, der søger samarbejdet på tværs, ikke omgående bliver straffet for det. Det er altid de mest politisk aktive og ophidsede, der deltager og stemmer ved primærvalg, men det er det store grå flertal af midtervælgere, som der er flest af, er mindst lige så nødvendige på valgdagen som aktivisterne.
MENS OBAMA KÆMPER videre for sin reformdagsorden, er han nødt til at tænke over, hvad der blev af løftet om et forandret Washington? Radikalisering og flere fløjkandidater var næppe målet. Præsidenten har brug for en ny strategi i forsøget på at forandre den politiske kultur og indgyde vælgerne ny tillid til den politiske elite.
Det er blevet krisetid i både USA og over det meste af kloden. Det er forståeligt og forventeligt, at vælgerne er vrede og straffer de siddende ledere. Men netop i en krisetid har ansvarlige politikere et særligt ansvar for ikke at hoppe med, ikke lade sig jage langt ud på fløjen, men stå fast på deres ret til at samarbejde og til kompromis. Vælgerne går muligvis efter nye ansigter og klar tale, men når valgdagen er ovre, vil de først og fremmest se og mærke resultater.
Vores samfund er i opbrud og forandrer sig hurtigere end før, mange vælgere aner ikke, hvad de skal tro og bliver skræmte. Så meget desto mere erderbrugforansvarligeledere,som står fast på deres ret og vilje til at samarbejde på tværs. Hvis der var en god ting ved Bush-årene og recessionen, så var det, at de medvirkede til valget af Obama og et stort demokratisk flertal. Enhver krise fører til en oprydning og en frisk start.
Tænk, hvis Obama og Kongressen brugte dette års krise for eliten i Washington, ikke til at rykke ud for at stå og råbe på fløjen, men at viske tavlen ren, lægge strategien om og gøre alvor af løftet om en ny politisk kultur.

