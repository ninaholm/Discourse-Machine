Er Socialistisk Folkeparti socialistisk?
Ja, hvad siger Marx? Og hvad siger Skattekommissionen?


 For at tage gårsdagens hotteste historie på hjemmefronten først: Skattekommissionens reformforslag. Som ifølge Ritzau "forventer, at samfundet efter reformen vil forurene mindre. Udledningen af drivhusgasser ventes at falde med 1,9 millioner tons, energiforbruget vil falde med 1,3 procent og kvælstofudledningen vil falde med 30 millioner kg." 
Sammenhold det med den trafikreform, som alle Christiansborgs partier med undtagelse af Enhedslisten lige har vedtaget, og som i lørdagens leder (her i bladet) fik bl.a. disse ord med på vejen: 
"Martin Lidegaard, formand for den grønne tænketank Concito, der også tæller trafikforskere, kalder trafikaftalen 'noget makværk', der indebærer reel risiko for stigende CO2-udledninger i kraft af de nye motorveje. Lidegaard peger på det absurde i, at man i dag beslutter motorvejsudbygningen uden at kende effekten på trafikmængden af de kommende kørselsafgifter. Lige så absurd, som at man forhandler og vedtager trafikaftalen uden nogen form for CO2-konsekvensberegninger."
Hvilket bliver så meget mere gådefuldt, som Det Radikale Venstre, som Martin Lidegaard, tidligere har været folketingsmedlem for, og det Socialistisk Folkeparti, der i den grad insisterer på at være grønt, også er med i trafikforliget. 
Revolutionær proces?
Men forklaringen på de manglende forurenings- og energiberegninger kan måske være, hvad lørdagslederen noterede: "I den rundspørge, Information i dag præsenterer på forsiden, siger 9 af 13 danske trafikeksperter, at den ny trafikaftale, så vidt de kan bedømme, ikke vil få den danske transportsektors CO2-udledninger til at falde. Kun én tror på et fald."
Nu vil i hvert fald Socialistisk Folkeparti, som den 14. februar i år fejrer sin 50-års fødselsdag, dog forklare sig nærmere. Hvilket har medført mindst to Ritzau-historier. Det første fra i søndags: "SF's hovedbestyrelse har enstemmigt vedtaget et nyt reformprogram, som skal gøre det klart, hvad SF står for samtidig med, at partiet arbejder tættere sammen med Socialdemokraterne for at vælte regeringen under Anders Fogh Rasmussen (V). Programmet skal endeligt vedtages på landsmødet i foråret. I det nye reformprogram for Socialistisk Folkeparti står der ikke noget om en 'revolutionær proces, hvor et flertal i befolkningen gradvist afskaffer kapitalismen'. Sådan står der i principprogrammet, der nu konkretiseres af reformprogrammet. Næstformand Jakob Nørhøj afviser, at det nye reformprogram betyder en højredrejning."
Tidlig mandag morgen forelå imidlertid et nyt Ritzau-bidrag, hvor "SF får det røde stempel (tilbage, el.). Venstre satte omgående det røde stempel 'klassisk socialisme' på det reformprogram, som ledelsen i SF vedtog i går som led i kampen for at vælte den borgerlige regering sammen med Socialdemokraterne. Venstres politiske ordfører Inger Støjberg mener, at Socialistisk Folkeparti er rykket markant til venstre. Hun hæfter sig ved, at medarbejderne skal være med til at bestemme, hvordan virksomhederne skal bruge overskud til at videreudvikle produkter. 'Det er at tvangsindføre socialisme i landets virksomheder,' siger Inger Støjberg. Hun vender sig også stærkt imod idéen om, at staten skal drive en samfundsbank. 'Det er klassisk socialisme,' siger Inger Støjberg om reformprogrammet." 
Medarbejderdemokrati
Af Ritzau forstår man nu pludselig, at reformprogrammet slet ikke opgiver håbet om en 'revolutionær proces, hvor et flertal i befolkningen gradvist afskaffer kapitalismen', men tværtimod forklarer det med ønsket om "at udbrede demokratiet, så det i højere grad også omfatter økonomien og arbejdslivet. SF vil arbejde for at medarbejdernes viden, evne til at tænke nyt, handle og beslutte skal udnyttes bedre - både af hensyn til medarbejderen, men også for at skabe nye produkter og mere effektiv og fleksibel produktion. En del af virksomhedens overskud skal afsættes til en pulje, som medarbejderne bestemmer over. Pengene kan bruges til at videreudvikle virksomhedens produkter, øge medarbejdernes kompetencer og sikre udviklingsmuligheder for medarbejderne. Lønmodtagerfonde, herunder arbejdsmarkedspensionsfonde, skal have bedre muligheder for at investere i og oprette medarbejderstyrede virksomheder. Reglerne om medarbejderrepræsentanternes deltagelse i bestyrelsesmøder udvides og tages med på råd ved alle vigtige beslutninger. Økonomiske fordele til virksomheder, som styrker medarbejderdemokratiet."
Hvorfor Venstres politiske ordfører absolut vil kalde denne andelsorganiserende ansvarliggørelse af medarbejdere for socialisme er også en gåde - men det skyldes måske, at Inger Støjberg kan sin Marx? Som udtrykkeligt i forbindelse med 1. Internationales dannelse i 1864 fastslår, at "vi sigter til den kooperative bevægelse, især produktionsforeningerne... Værdien af disse store sociale eksperimenter kan slet ikke overvurderes."
Er Venstre (blevet) modstander af andelsbevægelsen?


