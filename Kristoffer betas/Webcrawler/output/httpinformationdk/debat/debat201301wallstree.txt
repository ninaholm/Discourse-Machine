Wall Streets finanselite kan regne med straffrihed
Hvorfor holder Obama-administrationen hånden over de bankchefer, der styrtede verden ud i den finanskrise, som millioner af mennesker stadig lider under?
Foto: Scanpix


 Hvorfor er ikke så meget som én Wall Street-bankchef til dato blevet retsforfulgt eller bare anholdt for medansvar i det systemiske bedrageri, der udløste finanskrisen i 2008 – en krise, som snesevis af millioner af mennesker verden over stadig lider under?
En ny tv-dokumentarfilm, The Untouchables, produceret af PBS Frontline har svaret: Her dokumenteres det, at Lanny Breuer, chef for justitsministeriets kriminalkontor, aldrig har så meget som overvejet at gøre forsøg på at drage nogle af disse topkriminelle til ansvar.
Hvad Obamas justitsembedsmænd gjorde i stedet er præcis det, som de også gjorde i forhold til nogle af Bush-æraens værste forbrydelser så som tortur og systematiske aflytninger uden dommerkendelse: Nemlig at beskytte nogle af samfundets mest magtfulde grupper trods overvældende beviser for deres implikation i alvorlig kriminalitet. Men ikke blot er den finansielle elite reelt blevet tilstået immunitet for deres bedrageri. De kan også fortsat berige sig som resultat af de samme bedragerier, mens almindelige amerikanere fortsat må lide under følgerne af denne krise.
Samtidig med at Obamas embedsmænd i retsvæsnet både skærmer og feterer Wall Street-oligarkerne (der bidrog med overvældende støtte til Obamas præsidentkampagner), retsforfølger og fængsler de magtesløse amerikanere for langt mere trivielle overtrædelser. Som Harvard-juraprofessor Larry Lessig udtrykte det ved internetaktivisten Aaron Swartz’ selvmord: »Vi lever i en verden, hvor arkitekterne bag den finansielle krise jævnligt inviteres på middag i Det Hvide Hus. Eller som det hedder i The Untouchables: »Mens ingen Wall Street-topchef er blevet retsforfulgt, er der anlagt et utal af sager imod små realkreditmæglere, lånesagsbehandlere og boligkøbere.«
Rent bedrageri
Talrige dokumenter beviser, at ledere fra de største banker, kreditvurderingsbureauer, og realkreditmæglere mod bedre vidende opreklamerede investeringstilbud, som var det rene junk – selve definitionen på bedrag. Som Wall Street-analytiker Yves Smith skriver i bogen ECONned: »Hvad der foregik hos Lehman og i AIG for slet ikke at tale om alle de kneb, der blev lavet med CDO-sikkerhedsobligationer, var efter alle begreber kriminelt.«
Og New York Times skrev i august på lederplads: Justitsministeriets undskyldning for ikke at retsforfølge Wall Streets ledere – at det ville blive for vanskeligt at få nogen af dem dømt »har altid stridt imod sund fornuft – så meget desto mere i dag, hvor der er begyndt at tegne sig et mere fyldestgørende billede af bankernes vifte af uforsvarlige og lovløse aktiviteter, herunder rentemanipulation, hvidvaskning af penge, svindel med værdipapirer og overdreven spekulation.« Journalisterne bag tv-dokumentaren har talt med tidligere statsanklagere, Senat-embedsmænd og lovgivere. Alle siger de utvetydigt det samme: Det er utænkeligt, at det amerikanske justitsministerium ikke kunne vinde en retssag imod i det mindste nogle højtstående Wall Street ledere – hvis man altså havde forsøgt. The Untouchables indleder med at skildre de massive økonomiske ødelæggelser, som krisen i 2008 bevirkede; »økonomien lå i ruiner, og det var bankchefernes skyld«, hvorefter det hedder: »I 2009 var Wall Streets bankfolk trængt i defensiven, bekymrede over, at de kunne blive draget til et strafferetsligt ansvar for bedrageri. Med den nye administration (Obamas første regering, red.) forventede bankfolk og deres advokater, at det ville komme til undersøgelser og i det mindste nogle retssager.«
Dengang var der i både Washington og i landet generelt en bred opbakning til at retsforfølge Wall Street. Men ikke desto mindre er der fire år senere ikke foretaget så meget som én anholdelse af nogen ledende Wall Street-medarbejder.
Bankernes magt
En af heltene i The Untouchables, den tidligere demokratiske senator Ted Kaufman, arbejdede utrætteligt for at give det amerikanske justitsministeriums bagmandspoliti finansiel rygdækning til at gennemføre en grundig strafferetslig efterforskning og pressede ustandselig på for at få ministeriet til at sætte den i gang.
Men hver gang han og hans stab mødtes med Breuer og justitsministeriet topembedsmænd, henviste de stolt til de mindre realkreditmæglere, som de var i gang med at retsforfølge, hvorefter Kafuman og hans stab protesterede: »Vi interesserer ikke for nogle småbedragere i Californien. Det her handler om at undersøge, hvad der foregik Wall Street ... Vi taler om at undersøge Wall Street-ledere på højeste niveau, på bestyrelsesniveau.«
Grunden til, at der ikke er kommet pres ovenfra for at indlede retssager, er indlysende. Den tidligere banktilsynsmand og nuværende økonomiprofessor Bill Black udtalte allerede i 2009: »Finansminister Timothy Geithner og hans folk i administrationen er i fuld gang med at mørklægge affæren for at hindre os andre i få at vide, hvad der gik galt.« Og Senatets næsthøjest placerede demokrat, Dick Durbin, indrømmede i 2009, at bankerne »rent ud sagt ejer det her sted«.
Modviljen imod at drage Wall Street til ansvar gør enorm skade på den amerikanske retskultur, fordi incitamenterne til at begå lignende forbrydelser i fremtiden bliver fastholdt. At tillade de rige og magtfulde at begå destruktive forbrydelser ustraffet, er ikke blot groft uretfærdigt.
Det undergraver også demokratiet og retssystemet, når lovens sanktioner over for en person bestemmes – ikke af personens handlinger, men af hans magt, position og prestige.
Tv-dokumentaren ’The Untouchables’ kan ses online ved at følge dette link
Glenn Greenwald er prisbelønnet journalist, tidligere tilknyttet New York Times
Lanny Breuer, chefen for justitsministeriets kriminalkontor, som kritiseres i filmen har i sidste uge meddelt, at han trækker sig fra sin stilling
© The Guardian og Information. Oversat af Niels Ivar Larsen.

