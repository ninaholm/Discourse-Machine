Pressen ingen adgang
LEDER


 
	Tirsdag valgte Jes Stein Pedersen at træde ud af Statens Kunstfonds Legatudvalg for Litteratur. Det var det eneste rigtige valg. Magtkoncentrationer, som den vi ville få, hvis litteraturredaktøren, der uddeler hjerter i Danmarks vigtigste kulturavis Politiken, også skulle uddele statens penge, er uacceptable. Rollefordelingen mellem staten og en forhåbentlig evig kritisk presse bør være krystalklar. Og hvis potentielt alvorlige habilitetsproblemer ikke kan udelukkes, bør kandidaten. Tak til Jes Stein Petersen for at lukke debatten om hans person ved at træde tilbage.

	Men debatten om de mere principielle problemer knyttet til udvælgelsen af personer i de vigtige udvalg bør ikke lukkes med hans afgang. For sagen afspejler, at der er et behov for at genbesøge den velafprøvede debat.

	Forsvaret for litteraturredaktørens plads har nemlig igen tyet til et andedamsargument om, at vi i et lille land aldrig kan komme ud over, at alle kender alle i det litterære miljø. Og at man derfor nødvendigvis må stole på det anstændige menneske, der evner at se ud over personlige eller andre professionelle interesser. Men det er simpelthen ikke godt nok. Hvis konflikten slet ikke har berørt kulturminister Marianne Jelved (R) – der kaldte det »helt irrelevant« at tale om Jes Stein Petersen magtophobning – må man spørge, hvor grænsen så går. Ved Gyldendals direktør Johannes Riis? Ønsker vi et kunststøttesystem må dem, der forvalter det, sætte barren højere.

	Kunststøtten skal til stadighed diskuteres. For kunststøttens skyld. For afvises kritik med pragmatiske negligeringer eller som fjendtligsindede rindalistiske stormangreb, kridtes banen for de interesser, der fra en ideologisk position – eller bare i den almindelige kamp om statens finanser – ønsker den reduceret. Det hedder at elske noget ihjel. Lige nu bør opgaven – og det behøver ikke være con amore – være at skabe klarest mulige kriterier for, hvem vi ønsker i udvalgene.

