Opfinderspirer bliver udnyttet

Det kan koste dyrt at opfinde, når Patent- og Varemærkestyrelsens kundecenter prakker opfinderspirer dyre - og ofte overflødige - serviceydelser på.


 Patent- og Varemærkestyrelsens kundecenter er pålagt at sælge ydelser til kunderne for millioner om året. Ofte har kunderne dog slet ikke behov for disse ydelser. 
Patent- og Varemærkestyrelsen (PVS) er pålagt selv at tjene pengene til de myndighedsopgaver, som udføres. Derfor sælges erhvervsservice-ydelser. Ordningen befordrer en konstant effektivisering og et højt fagligt niveau, som dags dato er i verdensklasse. 
Under min selvvalgte opsigelse fra Patentafdelingen på PVS, fik jeg muligheden for at skifte til Kundeservice i tre måneder. Det er på baggrund af disse erfaringer, at jeg udtaler mig om nedenstående problemstilling. 
Ringe vejledning
I Kundeservice er det primært HK'ere, som vejleder og servicer de kunder, der måtte ringe. Da ingen besidder fagtekniske kundskaber, betyder det, at medarbejderne trods deres erfaring har svært ved at vurdere opfinderens behov. Alligevel sælges der ydelser til almindelige mennesker, som kontakter myndigheden i håb om eksempelvis opfinder-vejledning.
Til min overraskelse erfarede jeg, at hver medarbejder er pålagt at sælge ydelser for cirka 40.000 kr. om ugen. Hver uge cirkulerede derfor et excel-ark med medarbejdernes salgstal. Dette mener jeg er problematisk, fordi hver gang telefonen ringer, tvinger salgskravene først og fremmest medarbejderen til at presse salg igennem. 
En ydelse kunne for opfinderens vedkommende være en nyhedsundersøgelse. Den er temmelig dyr (10.000 - 15.000 kroner) og er ikke nødvendig for at få udstedt et patent. Den giver blot et overblik over tilsvarende patenter, som måtte forhindre opfindelsen i at blive patenteret. 
Jeg fremlagde disse problemstillinger for både chefen i kundeservice og selve patentafdelingen. Det korte svar var, at man ikke var villig til at ofre ingeniører til kundeservice. Patentfaglig viden er dyrebar og PVS tjener mange penge ingeniørernes erhvervsservice ydelser. 
At føre en idé ud i livet, er et projekt af dimensioner og uhensigtsmæssig vejledning i startfasen kan kuldsejle projektet. 
Derfor bør regeringen udarbejde hensigtsmæssige retningslinjer, eksempelvis for PVS, så opfinderspiren (og de mindre virksomheder) ikke bliver udnyttet til at opnå kortsigtede salgstal. Opfinderne skal sikres en fagligt funderede vejledning.
Søren Falk, cand. scient. og har netop startet patentguiden.dk, som fokuserer på rådgivning til private opfindere

