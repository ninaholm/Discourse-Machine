Historisk dag i Georgien



 Da 36-årige Mikheil Saakashvili strøg til magtens tinde i kølvandet på Georgiens fredelige Rosenrevolution i 2003, var det på et løfte om at indføre demokrati i den tidligere Sovjetrepublik.
Han holdt sit løfte, men havde næppe regnet med, at han som tak – ni år senere – ville blive offer for selvsamme demokrati.
Tirsdag måtte præsident Saakashvili imidlertid erkende, at slaget var tabt, og at hans parti, Den Forenede Nationale Bevægelse, havde mistet sit flertal i parlamentet til koalitionen Georgisk Drøm og dermed retten til at udpege landets næste premierminister.
Nederlaget ved søndagens parlamentsvalg – og Saakashvilis accept af det – er historisk, fordi det baner vej for det første fredelige magtskifte i landet siden Sovjetunionens fald. En lovændring, der træder i kraft næste år, når Saakashvili træder af som præsident efter to valgperioder, vil nemlig føre til, at mange af præsidentens magtbeføjelser vil blive overført til den siddende premierminister. Den mand vil om kort tid være lederen af Georgisk Drøm: Bidzina Ivanishvili.
Forklaringen på, hvordan en mand, som kun få kendte til for kun et år siden, kunne besejre helten fra 2003-revolutionen er kompleks, men har lige så meget at gøre med Saakashvilis personlighed, som det har at gøre med hans resultatliste og Georgisk Drøms politiske program.
Der er ingen tvivl om, at Saakashvili og hans inderkreds af unge, vestligt-uddannede mænd har opnået imponerende meget på mindre end 10 år. Da de overtog styringen af landet, var Georgien ifølge iagttagere en forfejlet stat. I dag er det et moderne land, formet efter vestligt forbillede. Væksten i 2011 i det som The Economist beskriver som et »laboratorium for frihandelspolitikker« var på syv procent.
Men – for der er ét men – trods vækst og modernisering har alt ikke været rosenrødt under den unge præsident. Landets nye rigdomme er ulige fordelt, og fattigdommen og arbejdsløsheden er stadig høj, især uden for Tbilisi. Saakashvilis antirussiske retorik førte i 2006 til russisk boykot af georgisk vin, frugt og vand, hvilket har ramt producenterne hårdt. I 2008 førte Saakashvilis fejlkalkuleringer landet ind i en katastrofal krig med Rusland, hvilket kostede landet de to små provinser Sydossetien og Abkhasien.
Endelig er der Saakashvili selv, der i løbet af sin regeringstid har anlagt sig en stadig mere autokratisk ledelsesstil og har slået hårdt ned på protester og opposition. Det er især dette, som Bidzina Ivanishvilis – og hans koalitionspartnere – har angrebet og som motiverede den ellers anonyme forretningsmand til at gå ind i politik som 56-årig.
Men hvad vil han så, Georgiens nye, stærke mand – der kommer fra fattige kår, men i dag er en af verdens rigeste mænd og filantroper, der har doneret millioner til velgørende organisationer, byggeprojekter som hospitaler og legater til kunstnere i hjemlandet?
Hans formue – omkring fem mia. euro svarende til ca. halvdelen af Georgiens BNP – tjente han i 1990’ernes Rusland og at genetablere forholdet til Rusland – samtidig med, at han vil fortsætte landets stræben efter medlemskab af NATO og EU – er omtrent de eneste politikker, han har afsløret ud over et vagt løfte om at bekæmpe fattigdom og korruption. Manglen på politikker kan meget vel hænge sammen med, at den koalition, han står i spidsen for, er en løs alliance af seks meget forskellige partier beskrevet af The Economist som bestående af »frihandelsliberale, xenofobiske nationalister og dem, der længes efter æraen før 2003«.
Imidlertid vandt koalitionen, og dermed har det lille land på godt 4,5 mio. indbyggere nu ikke kun én stædig, excentrisk leder, men to. Den store udfordring for de to bliver at ære befolkningens demokratiske beslutning og samarbejde det næste år, indtil Saakashvilis præsidentperiode udløber. For selv om landet nu går en svær tid i møde i lyset af Ivanishvilis langtfra stabile koalition, så viste søndagens valg, at georgierne har taget demokratiet til sig og vinket farvel til den æra, hvor man automatisk satte kryds ved den siddende leder.
To årtier efter Sovjetunionens sammenbrud er det en vigtig milepæl på landets vej mod demokrati.

