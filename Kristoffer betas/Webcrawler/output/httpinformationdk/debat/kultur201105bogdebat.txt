Bogdebat
Læserbreve fra dagens bogtillæg


 Demokratiets oprindelse
af Ove Korsgaard, professor, DPU
I forlængelse af Martin Burcharths omtalte af Francis Fukuyamas nye bog The Origins of Political Order (Politiske Systemers Oprindelse) i Information 13.5.11, hævder David Gress, at forfatteren fejlagtigt placerer Danmark sammen med England i kategorien 'politisk demokrati'  i det 18. århundredes Vest-europa: »Det er simpelthen usandt. I den periode levede Danmark under et af de mest enevældige kongedømmer i Vesteuropa«, sagde han. Læser man den danske enevældes forfatning, Kongeloven  af 1665, for pålydende, har David Gress ret. Danmark blev ligefrem kaldt et despoti af franskmanden Montesquieu i midten af 1700-tallet  til stor fortrydelse for Holberg. Men kan man på baggrund af, hvad der står i forfatningen, udlede hvordan det politiske system fungerer i praksis? I hvert fald ikke når det gælder den danske grundlov, hvor der flere steder står, at kongen gør dit og kongen gør dat. For det første har vi ikke en konge, men en dronning. For det andet er det hverken kongen eller dronningen, der handler, men regeringen. Der kan således være stor forskel, hvad der står i forfatningen, og hvordan systemet fungerer. Noget tilsvarende gælder for Kongeloven. I hvert fald fra slutningen af 1700-tallet, hvor vi fik, hvad der kaldes opinionsstyret enevælde. Ligesom der findes forskellige former for demokrati, findes der forskellige former for enevælde. Tidligere byggede enevælden på den opfattelse, at kongen fik sin magt af Gud. Men senere betragtede man folket som den instans, der have overdraget magten til kongen.  Selv om Danmark ikke fik en fri forfatning i samme periode som USA og Frankrig, blev der i slutningen af 1700-tallet gennemført en række reformer inspireret af de samme ideer, som lå til grund for den amerikanske og den franske revolution. Det gælder ideen om statsborgerskab, medborgerskab, trykkefrihed,  offentlighed, civilsamfund og personlig frihed  alt sammen centrale ideer i det moderne demokrati.
Fukuyamas pointe er, at  demokrati bygger på en  række forudsætninger, som må udvikles før et demo- krati kan få fodfæste.
Benhårdt  enevælde frem til 1780'erne
af David Gress, forfatter, samfundsdebattør
Ove Korsgaard har helt ret i at nuancere, hvad der står i forfatninger som eksempelvis Kongeloven eller Grundloven. Det er netop ét af de mest spændende forhold i den europæiske historie set fra demokratiets synspunkt,
at frihed, herunder retten til at tale magthavere imod, faktisk trivedes mange steder, hvor man efter forfatningernes indhold skulle tro det umuligt.
Alligevel vil jeg mene, at Danmark indtil den opinionsstyrede enevældes tid,
hvilket i Danmark vil sige tiden omkring de store Landboreformer i 1780'erne, lå under et mere fasttømret enevældigt styre end næsten nogen anden stat i Europa.  Hverken Frankrig eller Preussen, de store enevældige forbilleder, var så stramt styret helt ned på sogneniveau som Danmark.  At
dette ændrede sig hurtigt  efter 1780'erne var manges fortjeneste, ikke mindst de oplyste adelsmænds i landboreformkredsen.
Jeg giver Korsgaard og Fukuyama helt ret i,  at demokrati i moderne forstand bygger på forudsætninger, der er vokset frem gennem århundreder.  Det er en pointe, jeg har understreget i adskillige af mine egne værker, sidst i Velstandens kilder, så her behøver jeg sandelig ingen belæring.  Af samme
grund bør vi være skeptiske over for fænomener som 'Det Arabiske Forår', for
hvad betyder pludseligt  demokrati i samfund, der  ikke har disse århundredgamle forudsætninger.
Seriøs debat om Arena-modernisme
af Anders Juhl Rasmussen
Det er altid opmuntrende, når andre viser interesse for det, man arbejder med. Mindre sjovt er det imidlertid, når man bliver misforstået af folk, man ellers respekterer. Kristen Bjørnkjær og Klaus Rifbjerg reagerer skarpt i Information d. 13. maj på et interview med undertegnede i samme avis d. 6. maj, hvor jeg redegør for nogle af de nye indsigter i min ph.d.-afhandling om Arena-modernismen. Frem for bare at affeje deres kritik som overfladisk vil jeg gerne opholde mig ved tre vigtige kritikpunkter.
Kan det lade sig gøre at rekonstruere Arena-modernisme som en distinkt position i nyere dansk litteratur?
Spørgsmålet kan naturligvis ikke besvares udtømmende i denne sammenhæng, men jeg mener, og har i min afhandling udførligt argumenteret for, at det faktisk er tilfældet. Arena-modernister som Peter Seeberg, Poul Vad, Per Højholt, Jens Smærup Sørensen, Henrik Bjelke og Peer Hultberg eksperimenterede med prosaen i forlængelse af en europæisk prosamodernisme hos Samuel Beckett m.fl. Når Kristen Bjørnkjær skriver, »i samme tradition skrev Villy Sørensen og snart efter Svend Åge Madsen«, er det efter min mening kun delvis rigtigt. Villy Sørensen tilhørte en anden modernistisk tradition og havde andre udenlandske forbilleder. Det er dog ikke tilfældigt, at Svend Åge Madsen sendte sine første noveller til Arena. Madsens tidlige forfatterskab er nemlig i klar overensstemmelse med, hvad jeg kalder Arena-modernisme.
Var Arena-modernisterne et geografisk selvbevidst interessefællesskab, der positionerede sig over for de københavnske institutioner?
Bjørnkjær afviser al snak om dette og henviser til rent økonomiske forhold i forbindelse med Arenas flytning til Jylland. Denne forklaring har jeg meget detaljeret redegjort for i min afhandling. Men den pragmatiske løsning på forlagets økonomiske krise udelukker jo ikke en geografisk selvbevidsthed hos Arena-modernisterne, der alle havde og bevarede tætte relationer til det jyske. Rifbjerg hævder, at Seebergs nej til medlemskab i Akademiet var begrundet i, at han ville være solidarisk med Thorkild Hansen, som aldrig fik en invitation. Denne udlægning har Rifbjerg allerede fremsat i sin nekrolog over Seeberg i Politiken i 1999. I min afhandling kan jeg imidlertid også citere Seeberg for at have sagt følgende til Per Højholt: »Når man læser virkelig god litteratur, så er det fuldt af nåle, som stikker. Man kan mærke dem, som man mærker blindskrift. De nåle har Akademiet ikke sans for, og derfor er jeg ikke medlem«. Dybest set tror jeg ikke, at Seeberg var fornærmet over, at han fik Akademiets store pris så sent som i 1977, han var nok temmelig indifferent over for den slags ofte vilkårlige prisuddelinger. Ikke desto mindre var Seebergs etablering af Den Litterære Institution uss i 1983 tænkt som et alternativ til Akademiet i København.
Spillede det nogen rolle for modernismen, at Arenas stifter K.E. Hermann under Anden Verdenskrig var medlem af nazistpartiet?
I min afhandling dokumenterer jeg, at Hermann i 1940 meldte sig ind i DNSAP, og dette omtales også i Hans Hertels respektfulde nekrolog over Hermann i Politiken i 2003. Når Rifbjerg afslutter sit indlæg med følgende svada, er det en perfid forkortning af mit synspunkt: »Helt galt går det, når Anders Juhl Rasmussen finder det interessant, at det er to gamle nazisympatisører, Ole Wivel og K.E. Hermann, der introducerer modernismen i Danmark. Her koges der suppe på den nazistiske pølsepind endnu engang, eller mener AJR virkelig, at modernismen har sine rødder i nazismen, uanset om den kommer fra Fredensborg, Viborg eller København?« Hvad jeg mener, er, at det måske ikke er helt tilfældigt, at netop Wivel og Hermann uafhængigt af hinanden satte sig for at etablere nogle principielt upolitiske fora for litteraturen i 1950'erne. Især Hermann ønskede at distancere sig fra 1940'ernes politisk ophedede klima, hvilket på lidt længere sigt banede vejen for (Arena-) modernismen i dansk litteratur.
Arena-modernisterne har alle oplevet en individuel re- og opvurdering igennem de senere år, men ingen har hidtil forsøgt at forstå Arena-modernismen som en specifik position i nyere dansk litteratur. Jeg forsøger i al enkelhed at lave en ny konception af litteraturhistorien, som man kan forholde sig til med afvisning eller tilslutning. Men hvis diskussionen skal være seriøs, så skal man altså forholde sig til min afhandling og ikke til et kort interview. Det burde vi hurtigt kunne blive enige om.
Styrket forskning i børnelitteratur
af  Mette Thunø, dekan, Arts, Aarhus Universitet
I sit åbne brev til Folketingets Uddannelsesudvalg, trykt i Information den 6. maj, undrer Jens Raahauge sig over, at videnskabsministeren har udtrykt tillid til Aarhus Universitet og de faglige argumenter, der ligger til grund for flytningen  af Center for Børnelitte- ratur (CfB) fra universi- tetets campus i Emdrup  til campussen i Aarhus.
Beslutningen er en del  af en omfattende udviklingsproces, som omfatter alle Aarhus Universitets fagområder. Universitetets nye organisering giver færre barrierer for dets forskere og studerende ved at sikre en større kontaktflade og nye muligheder for at udvikle deres faglighed på tværs af universitetet.
Det gælder også for CfB. Centeret har  som Jens Raahauge også er inde på  en stærk tilknytning til det pædagogiske miljø i Emdrup. Men Raahauge overser, at samme miljø i lang tid har haft en stærk tilstedeværelse i Aarhus, hvor 40 pct. af studieaktiviteterne finder sted, og hvor man i fremtiden desuden vil opruste de pædagogisk-faglige aktiviteter. Der er tale om en styrkelse af børnelitteraturforskningen og forskerne vil efter flytningen til campus Aarhus også få en meget tættere forbindelse til forskning i f.eks. dramaturgi, musikvidenskab, medievidenskab og andre æstetiske fag.
Raahauge omtaler også, at 51 børnelitteraturforskere har indsendt støtteerklær- inger til CfB. Erklæring- erne omhandler først og fremmest den omfattende samling af børnebøger,  som er placeret i det pædagogiske bibliotek i Emdrup. En særskilt arbejdsgruppe  er nedsat for at overveje  organiseringen og placeringen af Aarhus Universitets mange biblioteker, og der  er endnu ikke truffet nogen beslutning herom. Alle danske bøger, også børnebøger, pligtafleveres til Statsbib-lioteket i Aarhus, som har  en samling på over 20.000 bind. Desuden kan bøger  fra begge biblioteker naturligvis udlånes til hele  landet.
Formålet med forskning  i børnelitteratur er ikke  alene at bedre danskundervisningen i landets skoler,  og børn læser på mange andre platforme end blot den fysiske bog i papirformat. Aarhus Universitet ønsker  at styrke forskningen i både børnelitteratur og i hele det børnekulturelle felt, og det mener vi sker bedst ved at knytte forskningen i børnelitteratur med forskningen  i de tilgrænsende fagfelter.



