Tak for rådene, Ruben
Ruben Svingholm Schulze-Berge gav i kølvandet på 8. marts velvilligt kvindebevægelsen en opskrift på øget succes og efterlyste samtidig en mere sober kønsdebat. Måske skulle han begynde med at rydde op i sine egne argumenter og forestillinger


 Ruben Svingholm Schulze-Berge gav den 9. marts uopfordret feminister et par »gode råd« med på vejen. Tak! Muligvis bliver jeg »skinger og ucharmerende«, men hvad er sigtet? Ønsker Schulze-Berge at ligestillingssagen skal opnå større resultater, eller ønsker han fred og ro i sit facebook-feed? Fred og ro fra Dansk Kvindesamfund, ligestillingsministeren, Amnesty og andre aktører, der forsøger at sætte voldtægstkultur og voldtægtslovgivning på dagsordenen, selv om det efter Schulze-Berges mening »efterhånden bare er uinteressant«? Mon de kvinder, der oplever, at deres voldtægtsmand bliver tildelt nedsat straf, fordi han kendte sit offer forud for den seksualiserede voldshandling, eller fordi offeret var ude af stand til at forsvare sig, vil være enig med Schulze-Berge i, at voldtægtsdebatten er uinteressant – eller vil de måske snarere mene, at den er traumatiserende og respektløs?
Det er dejligt, at Schulze-Berge mener, at »ligestillingen gavner os alle«, men jeg er i tvivl, om Schulze-Berge helt har forstået debatten? Hvis man vil en reel ligestilling, er man nødt til at erodere ’jer og os’-retorikken.
Når Schulze-Berge skriver om »lyserøde sejl«, og »socialdemokratisk smålighed, der synker ned i sin rødeste tid på måneden«, bærer han med sin tilstræbt morsomme, kønnede nedladenhed ved til det ulmende bål, der så tydeligt flammede op i forbindelse med DR-programmet Ti Stille Kvinde, og som han ellers påstår, at han godt kan se rimeligheden i at slukke. »Husk på, at folk generaliserer, og at dumme udtalelser smitter af på opfattelsen af helheden,« skriver han … Ja, husk på det.
Mandens privilegium
Schulze-Berge beklager, at han ofte bliver skudt i skoene, at han skryder fra en »privilegeret snabel«. Skal han så lade være med at blande sig i debatten, fordi han er mand?
Nej da. Men manden har et kulturgivent privilegium. Det har forskning bevist igen og igen. Det er kun 100 år siden, danske kvinder fik valgret. Og at kvinders position verden over ikke ligefrem er privilegeret fremstår klart, når man ser på antallet af kvindelige fostre, der aborteres provokeret; kvindelige babyer, der bortadopteres; børnebrude; syreangreb og voldtægter.
Schulze-Berge har ligeledes privilegiet, at han ikke skal lægge krop til graviditet, fødsler og amning. Når kvinder tager ammedebatten, er det måske, fordi mange bruger år af livet med børn ved brystet. Vi skal ikke holde os ude af ammedebatten af frygt for at blive kategoriseret som »mødremaskiner«. Tværtimod skal flere mænd med i debatten og give respekt og opbakning.
Det er 2015, men mænd savnes i store træk stadig, når der skal afholdes barsel og barnets første sygedag. Hvis vi skal udligne fordelingen af bopælsforældremyndigheden, skal mænd på banen lang tid før skilsmissen.
Og nu vi er ved børnene, så vil Schulze-Berge, gerne have indført juridisk abort, blandt andet for kvindernes skyld, fordi »det vil beskytte kvinder, da mænd ikke længere skal ty til vold og trusler for at undgå at skulle forsørge et uønsket resultat af et one nightstand i 18 år.« Øh, mænd ’skal’ ikke ty til vold og trusler. Og slet ikke for at undgå at tage konsekvenserne af egne handlinger.
Arbejdende kvinder
Schulze-Berge mener, at offerrollen anvendes flittigt. Prostituerede gøres til ofre. Ja, fordi prostituerede hver eneste dag er ofre for betalte overgreb. Følger man prostitutionsforskningen, vil man vide, at mange prostituerede ender med PTSD og fysiske mén. Og man vil vide, at muligheden for at købe sig til seksuelle overgreb er med til at skabe og opretholde et misogynt kvindesyn.
Feminister skal også undlade at påpege den skævvridning, der er i erhvervslivets top, mener Schulze-Berge. Selv om tallene taler deres helt tydelige sprog: der er færre kvindelige erhvervsledere, bestyrelsesformænd og forskeransatte. Og der er en lønulighed imellem kønnene. Er det virkelig kun, fordi vi ikke opfører os »som mænd plejer at gøre« – hvordan det så end er. Eller skyldes det mon nogle af de forhold, vi har været inde på ovenfor? At mænd ikke kan blive gravide, ikke skal amme, tager mindre barsel, og færre af barnets sygedage, og derfor er mere attraktive i erhvervslivet? Vi kan ikke give mænd en livmoder og kvinder testikler, så måske skal vi alligevel se på, om der kan være noget rimeligt i at skubbe udviklingen i gang ved at lovgive os lidt ud af nogle af ulighederne?
Tine Gudrun Petersen er iværksætter

