Vi tager piller i stedet for at tage debatten
Antallet af depressionssygdomme stiger, og folk får deres første depression langt tidligere i livet. Medicinalindustrien får skylden, mens de syge får besked på at tage sig sammen. Men hvor blev samfundskritikken af?
Der er brug for en debat om, hvorvidt det er indretningen af samfundet, der gør folk psykisk syge, mener Poul Videbech, overlæge og professor ved Aarhus Universitet.

Depression er en folkesygdom, og antallet af diagnoser er steget eksplosivt for derefter at flade ud på et markant højere niveau end for bare fem årtier siden. I Danmark anslås det, at over 400.000 tager antidepressiv medicin. Samtidig viser amerikanske undersøgelser, at hvor mennesker tidligere fik deres første depression i 40- eller 50-års-alderen, får de den nu i starten af 20’erne.Til trods for at alle advarselslamper blinker, uden at man rigtig ved, hvad årsagerne til stigningerne er, skydes der på medicinalindustriens kommercielle interesser i at sælge mere psykofarmaka. Senest har professor Peter Gøtzsche, direktør ved Det Nordiske Cochrane Center ved Rigshospitalet, i en kronik slået til lyd for, at al psykofarmaka helt tages af markedet.»Enten får medicinalindustrien skylden, som det for eksempel også var tilfældet i DR’s store satsning om lykkepiller sidste år. Eller også siger man som visse toneangivende samfundsforskere, at depression stort set ikke findes, og at det bare handler om, at vi vil være konstant lykkelige. Men hvad nu hvis der ligger nogle samfundsforandringer til grund for stigningen, så er det meget alvorligt, at man bagatelliserer sygdommen,« siger Poul Videbech, overlæge og professor i psykiatri ved Aarhus Universitet, hvor han forsker i depression. Årsagerne til stigningen i depressioner kan være ekstremt svære at undersøge videnskabeligt, påpeger Videbech. Men at der ligger samfundsfaktorer bagved, er professoren ikke i tvivl om.»Det har intet at gøre med, at mennesker bare skal tage sig sammen. Det handler om, at stress og udstødelse på arbejdsmarkedet fører til flere depressioner. Det er jeg ikke et sekund i tvivl om. Og det gør mig gal, at akademikere antyder, at det er luksusproblemer, som handler om navlepilleri, selvudvikling, og at folk stiller for store krav til sig selv,« siger Poul Videbech, der har set massevis af patienter som for eksempel den nedslidte pædagog eller kassedame, som går fra at være stresset til at blive sygemeldt med depression. Han henviser ligeledes til, at den hyppigst forekommende årsag til nye førtidspensioneringer er psykiske sygdomme.»Vores arbejdsmarked er blevet mere og mere intolerant, og der ikke plads til folk, der ikke fungerer 110 procent hele tiden. Hvis du får en depression som 50-årig, er det utrolig svært at komme tilbage igen. Ligesom de unge oplever, at kravene til at finde fodfæste på arbejdsmarkedet er blevet større: Hvis de er væk et halvt års tid på grund af en depression, har de utrolig svært ved at komme igen og få fuldført deres uddannelse,« siger Poul Videbech.Professoren understreger, at han også er bekymret over det stigende medicinforbrug, og han er helt enig i, at der ikke bør udskrives antidepressiver til milde former for depression, sådan som Sundhedsstyrelsen også fraråder.»Men det er de lavthængende frugter, man plukker, når man kun går efter medicinalvirksomheder, eller enkelte psykiatere bliver afsløret i at fejlmedicinere. Man forfalder til kun at beskæftige sig med enkeltsager og er blevet for ukritisk i forhold til at diskutere de større sammenhænge. Det er som om, vi næsten ikke længere tør sige, at det også er ’samfundets skyld’,« siger Poul Videbech, der selv har deltaget i debatten om psykiske lidelser i mange år.SymptombehandlerePsykolog og forfatter til flere bøger om samfund og stress, Nadja Prætorius, er enig med psykiateren. Hun er på vej med en artikel i psykologernes fagblad, der opfordrer til, at psykologerne som faggruppe skal tage ansvar for at kommentere den samfundsudvikling, de kan se konsekvenserne af hos deres patienter.»Skal vi som psykologer bare være symptombehandlere af psykiske lidelser og ubalancer, mens antallet af nye psykiske lidelser vokser? Jeg savner, at der bliver sat fokus på de overordnede samfundsmæssige betingelser, som mennesket lever under på arbejdsmarkedet og i uddannelsesverdenen,« siger Nadja Prætorius, der henviser til daglige historier i pressen om for eksempel gymnasielever med stress og søvnmangel eller udstødelse af arbejdsmarkedet. Historier, der ikke fører til en dybere debat om menneskets livsbetingelser i det, hun kalder ’konkurrencesamfundet’.Hun oplever, at hendes patienter – der kommer fra alle samfundslag – er udsat for et markant større pres og mistrivsel på arbejdspladsen end tidligere. »Grundlaget for konkurrencestaten er jo at gøre folk langt mere effektive og konkurrenceorienterede, så vi kan opnå større produktivitet og vækst og dermed sikre landets konkurrenceevne. Når folk får stress, er det jo ikke, fordi de ikke gider arbejde. Men det er meget nemmere at sige, at folk er blevet mere psykisk sårbare og derfor udvikler depression,« siger Nadja Prætorius.Hun forklarer, at det er vigtigt at skelne mellem de psykiske sygdomme, som altid har eksisteret, og så de lidelser, som relaterer sig til samfundsforandringer.»Det kan være en meget svær sondring at foretage. Men når et ellers sundt og rask menneske får stress og depression, så er det en forudsigelig reaktion på en ubærlig menneskelig situation, de udsættes for. Vi kan ikke tåle at blive afskåret fra at være reflekterende, tænkende væsner, at være kreative, indfølende og empatiske og kun blive set i et nytteperspektiv,« siger Nadja Prætorius, der mener, at behovet for at indrette mennesket, så det gør mest samfundsnytte, bør modsvares af en diskussion af, hvordan vi indretter samfundet bedst for borgerne. »Men det har vi glemt, hvilket er paradoksalt i et demokratisk system,« siger hun.Poul Videbech ser også resultaterne af effektiviseringerne af arbejdsmarkedet blandt patienterne, og han nævner sundhedsvæsnet som et konkret eksempel.»Hospitalerne er forandret til en pølsefabrik, hvor korte og effektive patientforløb er kommet i højsædet, hvilket presser personalet hårdere og hårdere. Så kan jeg godt komme og sige, at vi skal have færre stressdiagnoser, men det her hænger jo nøje sammen med, hvor regningen skal betales: Vi sparer en masse penge på effektiviseringer, men skal betale regningen et andet sted, når udgifterne til førtidspension stiger,« siger Poul Videbech.Også han opfordrer sin egen og andre faggrupper til at tage en åben debat om samfundsudviklingen: »Vi skal have psykologer, sociologer, læger, arbejdsmarkedsforskere og mange andre faggrupper til at deltage. Imens er vi nødt til at lindre med de midler vi har, og det er blandt andet medicin eller psykoterapi.«Lidelser individualiseresEn af dem, der har gjort sig til talsmand for, at det ikke kan passe, at knap otte procent af danskerne er klinisk depressive, er Svend Brinkmann, professor i psykologi ved Aalborg Universitet. Han har blandt andet redigeret bogen ’Det diagnosticerede liv’, og lige nu er han i gang med et forskningsprojekt om, hvad folks diagnoser betyder for dem.Han mener ikke, at han bagatelliserer depression og fastholder, at der kan være mange forklaringer på stigningen i depressionsramte.»Jeg tror, forandringer på arbejdsmarkedet er én faktor blandt mange andre. For eksempel kan arbejdsbetingelser ikke forklare, at 25 procent af de ældre over 80 tager antidepressiver. Det er jo ældre mennesker, der har forladt arbejdsmarkedet. Der er måske tale om mennesker, der er gamle og ensomme, og som mangler nærvær og menneskelighed,« siger Svend Brinkmann.Han er dog enig i, at der mangler en dybere diskussion af samfundsudviklingens betydning for udviklingen af psykiske lidelser:»Hjerneforskningen og den biologiske forståelse af mennesker har været med til at individualisere psykisk lidelse, og på den måde trænger vi til en samfundsdebat. Men vi skal holde tungen lige i munden og spørge os selv om, hvorfor vi også er et af de lykkeligste, mest rige og lige samfund i verden. Måske er vi blevet mindre tolerante over for tilværelsens modgang.«Poul Videbech afviser imidlertid Brinkmanns henvisning til ældres depressioner som et eksempel på mennesker, det ikke tidligere ville have fået en depressionsdiagnose.»Når debutalderen for depression bliver tidligere, og depression har en tendens til at vende tilbage, når man først har fået én i sit liv, må der selvfølgelig blive flere gamle deprimerede. Samtidig viser min forskning, at depressioner kan udløses af en række tilstande. For eksempel forhøjet blodtryk, sukkersyge, arteriosklerose og tobaksrygning via en bestemt type læsioner i hjernen, som ikke giver andre symptomer, og som ophobes med alderen. Det betyder helt enkelt, at eftersom vi lever længere, vil flere få disse problemer, der er knyttet til høj alder, og derfor vil der naturligvis også være flere, der skal have behandling for det,« siger han.
