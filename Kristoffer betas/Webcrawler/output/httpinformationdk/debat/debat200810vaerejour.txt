Jeg vil være journalist men...

Måske er muslimer også bare personer, der også bekymrer sig for miljøet, skatter, velfærd og benzinpriser. Har medierne tænkt over det i deres ensidige fremstilling af os?


 Når indvandrerbanderne skyder på hinanden og affaldscontainerne står i brand, rykker journalisterne ud. Og Nørrebro er endnu engang centrum for en mediestorm, der omhandler indvandrere og kriminalitet. 
Som nydansk muslim har jeg ofte følt en afmagt og frustration over for mediernes unuancerede dækning af etniske minoriteter og ukritiske gengivelse af politikkernes hetz mod os. Jeg savner nuance, jeg savner at kunne afspejle mig selv i mediebilledet.
 De danske medier, politikere, eksperter og meningsdannere snakker om indvandrerne og deres efterkommere som aldrig før, men hvornår bliver vi hørt? 
Der går ikke en dag uden at flere avisoverskrifter refererer til æresdrab, bandekriminalitet, skyderier og islamisme blandt nydanskere. De negative historier om nydanskere præger nyhedsavisernes forsider og tv-stationernes primetime sendetid. 
Og politikerne kommenterer på det som bier om et stykke honning. Det har skabt en debat om, hvorvidt, der køres en hetz mod nydanskerne; og især muslimerne heriblandt. Den danske befolkning er ekstrem påvirkelig over for politikernes og mediernes hetz mod nydanskere og muslimer. Det skyldes, at den daglige kontakt mellem gammeldanskere og nydanskere er meget begrænset og kontakten derfor kun finder sted gennem diverse medier. En undersøgelse fra Gallup fra 2006 viste, at kun 2,9 pct. af den etnisk danske befolkning har daglig kontakt med muslimer, 6,2 procent har ugentlig kontakt, 6,7 pct. har månedlig kontakt, 24,5 pct. sjældent kontakt, og 60 pct. har aldrig kontakt til muslimer. Vi har alle som borgere i Danmark et ansvar for at ændre denne sørgelige tilstand. 
Indsprøjtning
Som forhåbentligt kommende journalist vil jeg være med til at nuancere mediebilledet. Så de danske borgere, der ikke har daglig kontakt med muslimer og minoriteter kan få forskellige historier af nydanskere som medborgere i stedet for modborgere, som nogle, der også bekymrer sig for miljøet, skatter, velfærd og benzinpriser. 
Jeg vil være journalist, fordi jeg gerne vil være med til at afdække samfundsproblemerne på en mere nuanceret måde, men jeg er bekymret for at hetzen fortsætter. Der er næsten ingen journalister med anden etnisk baggrund i Danmark. Jeg mener, at det er nødvendigt med en mangfoldig indsprøjtning til de forskellige redaktioner, da de som de ser ud i dag er alt for homogene. Mangfoldigheden vil skabe en større pluralisme blandt journalister, der så vil stille dækningen af indvandrerrelaterede emner i et mere kritisk lys.
Det er nødvendigt, at journalister og kommende journalister forholder sig kritisk til den pølsefabrik, som mediebranchen til tider er. Vi skal være med til at udvikle medierne ved at kræve den kritiske, dybdeborende og fair journalistik tilbage.

