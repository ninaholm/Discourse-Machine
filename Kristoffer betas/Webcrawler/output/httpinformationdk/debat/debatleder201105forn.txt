Fornemmelse for økologi
Problemet med at omsætte den omfattende videnskabelige indsigt i de truende globale klimaændringer til handling er, at det er for abstrakt og for fjernt. Både i tid og rum. Det er ikke noget, der tydeligt og øjeblikkeligt påvirker den enkelte borger, endsige politiker


 Når internationaleautoriteter som formanden for FN's Klimapanel, Rajendra Pachauri, den ledende klimaøkonom lord Nicholas Stern og lederen af det tyske Potsdam Institute, Hans Joachim Schellnhuber, appellerer til vestlige forbrugere om at spise mindre kød for at skåne klimaet, så er der ikke mange, der tager konsekvensen og lægger kostvanerne om. Problemet er for fjernt, afstanden mellem bøffen på tallerknen og de smeltende isbjerge i Arktis for stor.
Men når den færøske arbejdsmediciner Pál Weihe og de færøske myndigheder siger til gravide og ammende kvinder i det lille samfund, at de skal holde op med at spise det hvalkød, der har været del af øernes identitet og livsgrundlag i tusind år, men nu er overbelastet med kviksølv, så lyttes der. Kvinderne – og andre med dem – lægger kostvanerne om. Fordi det er meget tæt på. Det handler om deres egne børn.
Problemet med at omsætte den omfattende videnskabelige indsigt i de truende globale klimaændringer til handling er, at det er for abstrakt og for fjernt. Både i tid og rum. Det er ikke noget, der tydeligt og øjeblikkeligt påvirker den enkelte borger, endsige politiker.
Udtrykt på en anden måde: Vi mangler fornemmelse for den sårbare økologi, vi selv er del af, og som binder hændelserne i kulturen og naturen sammen.
Gennem adskillige års intenst arbejde har en stor gruppe arktiske klima- og miljøforskere gjort en enestående indsats for at skabe og formidle indsigt i de komplekse sammenhænge og processer, der i disse år foregår i den arktiske og globale økologi. I regi af Arktisk Råds miljøprogram AMAP mødtes 400 af forskerne i den forgangne uge i København for at fremlægge et overflødighedshorn af nye målinger, analyser og modelstudier om udviklingen i nord. Samtidig offentliggør AMAP i disse dage to nye rapporter om klimaændringerne i Arktis og belastningen af de arktiske økosystemer med tungmetallet kviksølv. Tilsammen et materiale, der i kraft af sit opsigtsvækkende indhold og den eksemplariske formidling kan blive den savnede øjenåbner omkring de foruroligende forandringer, menneskeheden er ved at påføre økosystemerne i nord og derigennem sig selv.
Foruden AMAP's nye vurdering af de CO2-betingede havstigninger, der menes at kunne blive tre gange så store som hidtil antaget, er den store nye ahaoplevelse formidlet af forskerne informationerne om, hvordan klimaændringer og forurening med farlige miljøgifte spiller sammen. De arktiske fødekæder er længe blevet forurenet med bio-akkumulerende tungmetaller som kviksølv fra bl.a. kulkraftværker og svært nedbrydelige organiske industriprodukter som DDT, PCB, dioxin og mange andre med indviklede navne tilsammen kaldet POP'er (persistent organic pollutants). Nogle af kilderne til disse farlige stoffer, der kan være hormonforstyrrende, kræftfremkaldende og skadelige for nerve- og immunsystem, er ved at komme under kontrol, andre er det ikke, men det nye er indsigten i, hvordan opvarmningen og de ledsagende klimaforandringer kan øge transporten af miljøgiftene til Arktis og øge ophobningen af dem i de arktiske fødekæder.
Ét enkelt eksempel fra AMAP-rapporterne: Jo mere den isfri periode i havet nord for Canada forlænges på grund af opvarmningen, desto højere koncentrationer af kviksølv måles i ringsælens kød antagelig fordi sælen tvinges til at ændre fødevaner, når isen er væk. Ringsælen er føde for både isbjørne og mennesker, og derfor kan den øgede belastning ende der.
Mange arktiske befolkninger har i dag langt højere niveauer af POP'er og kviksølv i kroppen end mennesker på de breddegrader, hvor stofferne er produceret, anvendt og udledt. En række undersøgelser har vist reelle sundhedsskader på udsatte arktiske befolkningsgrupper herunder færøske børn som konsekvens af forureningen, og frygten er nu, at belastningerne via klimaændringerne kan tage til, selv om udledningerne for en del af stoffernes vedkommende er på vej ned.
Pointen er, at althænger sammen i økologien. Og det på komplekse måder, som kan være umulige at forudse og svære at årsagsforklare, selv når effekterne bliver åbenlyse. I Arktis handler det om det, forskerne kalder det store, menneskeskabte faseskift: Dét, der hidtil har været fast is og permafrost bliver i kraft af opvarmning flydende, så alt dét, der hidtil har været forsvarligt 'indefrosset' tungmetaller, POP'er, metan ... pludselig bliver mobilt og tilgængeligt. Læg dertil de selvforstærkende feedbackprocesser, som forskerne nu kan iagttage i funktion, og man har et billede af et stykke stærkt truet økologi, som kalder på en øjeblikkelig beskyttelsesindsats. AMAP-forskerne har gjort, hvad de kan for at fremme fornemmelsen for den skrøbelige økologi. På torsdag mødes udenrigsministrene fra landene omkring Arktis i Arktisk Råd for at drage deres konklusioner på grundlag af den ny opsigtsvækkende viden. For bordenden sidder p.t. Danmarks udenrigsminister Lene Espersen (K) – hendes tale ved afslutningen i fredags på forskermødet giver de værste anelser om, at ministeren først og fremmest har fornemmelse for de økonomiske perspektiver i skibsfart, turisme, mineral- og olieudvinding i et isfrit Arktis.

