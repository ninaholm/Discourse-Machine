Lærdom, ikke grå arbejdskraft




 I oktober var 23 procent af dimittenderne ledige. Studerende ved det. Studiejob er en af vejene ind på arbejdsmarkedet, hvilket blandt andet en undersøgelse fra AC, dokumenterer.
Men relevante studiejob kan være svære at få, og mange vælger at tage et praktikforløb.
Praktik er en mulighed for både at få kompetencer man ikke kan læse sig til, netværk og den erhvervserfaring som nærmest er blevet et krav til nyuddannede. Samtidig kan dygtige praktikanter vise arbejdsgivere, hvad akademikere kan bruges til på netop deres arbejdsplads, og måske bane vej for flere akademikerstillinger.
Der er dog mindst tre alvorlige faldgruber ved praktik. For det første udnytter nogle praktiksteder at der er rift om praktikpladserne, og tilbyder praktikker blottet for fagligt indhold, men med masser af kaffebrygning og kopiering.
For det andet arbejder to ud af tre praktikanter ulønnet. Hvis praktikken samtidig ikke er meritgivende, får praktikanten ikke SU. Så bliver praktik kun en mulighed for dem, har opsparing eller lån i banken.
For det tredje betyder krisen og den høje ledighed, at flere studerende føler sig tvunget til at skaffe erhvervserfaring.
De tager praktik, også selvom den ikke er meritgivende, dvs. at praktikken ikke indgår i uddannelsen. Det er problematisk, fordi praktikanten så reelt bare er gratis arbejdskraft som tager job fra dimittender.
Bør give merit
For at undgå praktik-faldgruberne bør universiteterne, samt private og offentlige arbejdspladser indgå i et forpligtigende samarbejde om at skabe og formidle relevante praktikstillinger. Praktik bør være meritgivende og hver praktikant skal aflevere en evaluering af praktikstedet.
Hvis arbejdsgivere ønsker dimittender med erhvervserfaring, må de også tænke i at oprette praktikpladser som man lærer noget af. Ligesom vi ikke får dygtige håndværkere uden lærepladser, får vi ikke erhvervserfarne dimittender uden relevante studiejob og praktikpladser.
Praktikforløb kan være udbytterigt for både studerende og arbejdspladser, og måske skabe flere akademikerjob på længere sigt. Men det kræver, at universiteter og praktiksteder påtager sig ansvar.
 
Magnus Pedersen er formand for Danske Studerendes Fællesråd

