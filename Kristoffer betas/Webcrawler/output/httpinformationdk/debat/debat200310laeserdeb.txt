LÆSERDEBAT



 Åbne ild
*I luften over Afghanistan flyver danske piloter og kaster bomber mod afghanere.
I Århus har en afghansk familie flere gange oplevet ildspåsættelse af deres lejlighed.
Er der en sammenhæng? Ondskab eller dumhed?
Mikael Witte
Nærvær
*En bedstemor i alle kroge
og sød solbærsyltetøj
bogfinken i hendes fløjte
vandkandens trippeskridt
gennem en barndom på landet
og tiden
Nærvær tager en generation
at nedbryde og pludselig
står vi uden.
Ann Mari Urwald
Dumt
*Uddannelse en god ting. Men det ser ikke  ud som om vi generelt bliver klogere af den. Det synes som vi bruger vores evner og kvalifikationer til at nedbryde livet; vi stresser os selv syge i kampen for at overforbruge Jorden sønder sammen.
Bo Richardt, Espergærde
Hvad gør man som krænket?
*Anders Møller-sagen bør ses i relation til det offentliges ligestillings- og personalepolitik. Der er brug for en politik på området ude på arbejdspladserne, specielt de offentlige. Og en sådan politik kan passende indarbejdes i den personale- som ligestillingspolitik, der lokalt er gældende.
Det drejer sig om beredskab: Hvad kan man som ansat gøre, hvis man er vidne til sex-chikane? Skal man intervenere, og i så fald hvordan? Hvad gør man, hvor man som ansat selv føler sig krænket, fysisk eller verbalt? Eller hvis man er uvis på, om man selv har optrådt krænkende over for en kollega?
Og hvad er chefens check-liste, hvis anklager eller mistanke om seksuel chikane når frem til hans skrivebord?
Hvis kommunerne og arbejdspladserne ellers har det fornødne mod til at formulere en sådan politik, vil man give den krænkede part en langt bedre mulighed for at rejse sig og gå ud af sagen med oprejst pande. Med retten på sin side.
Og uden at det vel at mærke skal ende ved domstolene, som det så ofte sker.
Hvor er i øvrigt mændene i denne debat? 
Kristian Kristiansen
Odense V
Statsminister klædt af
*Jeg undrer mig lidt over, at det ikke er kommet frem, hvem der skal være statsministerens nye rådgiver/taleskriver/spin-doctor på undervisningsområdet.
Man kan da næppe blive på posten efter at have klædt sin statsminister så grundigt af til åbningstalen.
I et øjebliks mareridt kan jeg forestille mig, at statsministeren slet ikke har brugt rådgivning, men har forladt sig på sin egen paratviden.
Hvordan står det mon så til på de andre områder?
 
Ole Kropp
Bagsværd
Om »Moderne mænd«
*Morten Kristensen skriver her i avisen  den 20. oktober om moderne manderoller.
Det er altid rart at høre fra mænd der blander sig i ligestillingsdebatten, og det viser at også mænd er trætte af at blive sat i kønnenes trange båse.
Dog tager Morten Kristensen fejl i sin analyse, når han spørger om ligestillingen ikke er gået for vidt, når også mænd som forbrugere skal presses ind i skønhedsindustrien.
Svaret er nej.
Det, Morten Kristensen beskriver har nemlig intet med ligestilling at gøre, højest fælles undertrykkelse, frembragt af en industri der spinder guld på at fostre utopiske skønhedsidealer.
Mænd må gerne være mænd på alle de måder de har lyst til at være mænd. På samme måde som vi kvinder ønsker at være kvinder på vores egne betingelser.
Ligestillingen er ikke gået for vidt, der er faktisk lang vej at gå endnu.
Lad os starte med at tage hul på ligestillingsdebaten endnu en gang, med alt hvad det indebærer af kønsrolle- og lønforhandlingsdiskussioner. Det private er stadig politisk!
Nina Wegener
2610 Rødovre
Ja  eller Ud af vagten?
*Konventets udkast til forfatningstraktat for EU rummer både positive og negative sider. Men hver gang de positive forekommer mig mest tungtvejende, hører jeg råbet om, at et Nej vil være ensbetydende med udtræden af EU (senest i AGs leder den 20. okt.) Og så svinger mit pendul brat over til Nej-siden. For i så fald kan vi jo ikke tage nogen EU-traktat alvorligt. Et af argumenterne for Danmarks tiltrædelse af  Romtraktaten var, at den kun kunne ændres, hvis alle var enige. Men nu får vi at vide, at traktaten godt kan ændres uden enighed; hvis Danmark er den uenige, gennemføres ændringerne alligevel, og vi bliver bare sparket ud!
Helt parodisk, ja næsten uhyggeligt blev det, da jeg forleden hørte TV 2s Flemming Dalgaard forklare, at hvis et land som Frankrig (hvis statsminister har luftet tanken om folkeafstemning, og hvor Maastricht kun slap igennem med et meget knebent flertal) stemmer Nej, vil hele traktatforslaget være bortfaldet, og man må forhandle forfra om et nyt forslag, for EU kan selvfølgelig ikke leve uden Frankrig. Men hvis lille Danmark stemmer nej, skal man da ikke tro, at de andre med 95 procent af indbyggerne vil starte forfra af den grund, nej, så må Danmark ud af vagten! Man forstår, at alle er lige, men nogle er meget mere lige end andre.
Dalgaards ord afspejler vel, hvad nogle snakker om i Bruxelles. Det er pinligt. Man må håbe, at de ikke afspejler virkeligheden, og at EU i virkelighedens verden vil reagere på samme måde, uanset om det er Danmark eller Frankrig der stemmer nej  og tager som udgangspunkt, at den nye traktat først er vedtaget, når alle har sagt Ja, og at et Nej fra en eller flere betyder genforhandling under en eller anden form (om traktaten som helhed eller om særaftale med Nej-landene). Men under ingen omstændigheder udelukkelse af foreningen.  (Udelukkelse er slet ikke hjemlet i traktaten, det er derimod suspension, men kun for krænkelse af »unionens værdier«.)
De, der truer med, at et Nej betyder farvel til EU, placerer EU i klasse med den tyske rigskansler, der sagde, at en traktat jo bare et en lap papir. Jeg tvivler på, at den går i vore dage.
I 1972 var det en hovedindvending, at traktaten ikke kunne opsiges. Det har Konventet rettet: »Enhver medlemsstat kan i overensstemmelse med sine forfatningsmæssige bestemmelser beslutte at udtræde af Den europæiske Union,« lyder det i forslagets art. 59.
Hvis art. 59 stadig er med, når vi en gang skal stemme om den nye traktat, betyder den, at et Ja ikke nødvendigvis er det sidste ord. Det kan omgøres. Der er ingen fælde, der klapper i.                            
Gert Petersen
tidl. formand for SF

