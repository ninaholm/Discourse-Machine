Djøf er hverken højlydt eller tavs



 
	Jens Peter Thomsen påstår den 11. september, at Djøf har forholdt sig tavs til de seneste års ændringer på universiteterne. Påstanden må betyde, at Thomsen er uvidende om Djøfs tiltag i de senere år for at generere en politisk forståelse for betydningen og finansiering af samfundsvidenskabelig og humanistisk forskning og uddannelse.

	Et af de mest synlige eksempler på dette er taxameterløftet på de samfundsvidenskabelige og humanistiske uddannelser. Et løft som Djøf arbejdede intenst for gennem flere år. Men også gennem mindre presserettede indspil til universitetsreform, høringssvar på lovforslag og meget andet har Djøf for eksempel peget på betydningen af medarbejderindflydelse i ledelsesbeslutninger og behovet for flere fastansættelser.

	Aftalen om en ny stillingsstruktur på universiteterne, der blev indgået med Finansministeriet før sommerferien, er et nyligt eksempel på Djøfs medvirken, og jeg kan i øvrigt ikke genkende Thomsens billede af splittelse blandt universitetslærerne.

	Stærkt fagligt samarbejde

	I Djøf har vi et rigtig godt samarbejde med de øvrige organiserede universitetsansatte, herunder specielt den store Universitetslærerafdeling i Dansk Magisterforening.

	Samarbejdet mellem universitetslærerne udfoldes også i bladet FORSKERforum, som udkommer ni gange årligt. Det formelle samarbejde mellem universitetsansatte finder sted gennem Akademikernes Centralorganisation, hvor en fælles gruppe orienterer og forhandler med ministeriet.

	I de seneste 30 dage har der været seks artikler i Information, hvor både ordene ’universitet’ og ’Djøf’ indgår. Alle artikler er måske ikke alle lige relevante – for eksempel Jens Peter Thomsens indlæg – men de omtaler blandt andet Djøfs undersøgelse blandt studerende og Djøfs modstand over for ideen om at lægge vægten på uddannelse af bachelorer fremfor kandidater.

	Djøf er måske ikke larmende, men Djøf er heller ikke tavs.

	 

Karsten Boye Rasmussen, formand for Djøfs Universitets- og Forskningsudvalg

