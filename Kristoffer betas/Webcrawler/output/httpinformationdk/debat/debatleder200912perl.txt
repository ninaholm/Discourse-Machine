Per Larsens København



 LEDER | Efter den store demonstration i lørdags med omkring 100.000 deltagere og de efterfølgende mindre manifestationer i de københavnske gader, er der ikke længere megen tvivl om, hvad der er politiets strategi over for demonstranterne. I modsætning til tidligere, hvor politiet bevidst har holdt sig i baggrunden for ikke at provokere unødigt, så satser man nu på en anden og langt mere synlig tilstedeværelse. Overalt, kampberedt og klar til konfrontation af enhver art. Politiet demonstrerer magt - endda en overvældende magt og nul tolerance over for ballademagere.
København er i disse dage pakket ind i politi, hollændervogne, hjemmeværn, vandkanon, helikoptere og betjente i selvlysende veste. Med udvidede beføjelser til at tilbageholde demonstranter, intensiv overvågning, infiltrering, genindført grænsekontrol og trusler om store bøder for at opholde sig det forkerte sted på det forkerte tidspunkt er presset på de tilrejsende og hjemlige demonstranter, som måtte være ude på ballade, gjort maksimalt. Og indtil videre ser det ud til at virke. De voldelige optøjer er udeblevet med undtagelse af et par mindre episoder.
Den hidtil usete hårde linje fra den danske ordensmagt resulterede dog lørdag i, at knap 1000 mennesker blev anholdt og fikseret på gaden for senere at blive transporteret til politiets »klima-fængsel« i Valby. I op til fire timer blev demonstranterne tvunget til at sidde på den kolde asfalt uden mulighed for at få noget at drikke eller at gå på toilettet. Chefpolitiinspektør Per Larsens forklaring er, at hvor der handles, der spildes. En mindre gruppe stenkastere med kanonslag og andet havde gemt sig i mængden. Uskyldige blev tilbageholdt, men det kunne ikke være anderledes, hævder politiet, og det står dem frit for med justitsministerens ord at klage og endda modtage en erstatning. Kun 20 har til gengæld modtaget en sigtelse, og hele operationen er dermed et skoleeksempel på hensigten med regeringens lømmelpakke. Det er nemlig ikke meningen, at disse potentielle uromagere skal sigtes. De skal bare holdes væk fra gaden i op til 12 timer.
Prisen for den hårde linje og den massive tilstedeværelse i gaderne er et billede af København som en brutal og ikke særligt gæstfri værtsby. De spegede forhandlinger i Bella Center er formentligt ganske uberørt af, hvad der foregår uden for i de københavnske gader, men København er nu en gang vært for andet end diplomater, interesseorganisationer, erhvervsledere og stats- og regeringschefer. COP15 er nok så meget en global folkelig manifestation, et møde mellem folkeslag og en verdensomspændende dialog om et meget vigtigt tema. Derfor er demonstrationerne essentielle og muligheden for, at alverden kan give deres mening til kende og debattere er lige så vigtig som forhandlingerne i Bella Center.
Og derfor er det ikke ligegyldigt, hvordan politiet opfører sig og griber opgaven an. Politiet er og bliver det mest håndgribelige udtryk for det danske værtskab, som de titusinder af klimaaktivister fra hele verden møder. Om massearrestationerne lørdag var en overreaktion eller et nødvendigt - omend lidt klodset - indgreb for at forhindre vold og ødelæggelser, må eftertidens offentliggørelser af politiets videooptagelser afgøre. Hvad der er gået verden rundt - nemlig billederne af hundredvis af uskyldige demonstranter siddende i 'futtog' med fikserede håndled - er der mindre tvivl om. Verdens øjne er rettet mod København og hvert et knippelslag og hvert et stenkast går kloden rundt. Et af de mere sarkastiske udsagn fra en demonstrant, Georgy Forshall, hvis kammerater var blevet tilbageholdt, stod at læse i britiske The Observer søndag: »Politiet siger, at folk kaster med sten. Men mine to venner har et ko-kostume på. De er ikke i stand til at kaste med sten.«
Politiets forberedelser til topmødet har været i gang længe, og strategien om en overvældende magt og nultolerance har for længst været klar - ikke mindst efter talrige studier af, hvordan andre værtsbyer har grebet indsatsen an. De store skræmmeeksempler er topmøderne i Genova og Gøteborg, som endte i voldsomme gadekampe, der helt kom til at overskygge den politiske del. Udfordringen er, at en lille del af de aktivister, som demonstrerer i København, udelukkende er interesseret i konfrontation med politiet - af ideologiske årsager, på grund af gamle uafsluttede opgør eller andet. Hvordan isolerer man dem fra alle de andre? Den hårde kerne er helt uden for pædagogisk og enhver anden rækkevidde, deres oprør er ikke rettet mod den konkrete sag, så der er ikke nogen mulighed for at imødekomme dem med dialog eller særlige ordninger, de vil slås, og de vil smadre for at skabe så megen opmærksomhed som muligt. Det er en ulykke, at de på den måde har adgang til at ødelægge en markant folkelig manifestation, men det er også en ulykke, at politiet entydigt har valgt en fremgangsmåde, der forstærker spændingerne og tegner et billede af en politistat. 

