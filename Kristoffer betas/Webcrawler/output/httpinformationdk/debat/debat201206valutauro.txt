Valutauro er bedre end euroen
Vi kan ikke redde os ud af de økonomiske vanskeligheder, euroen har skabt, ved blot at indføre mere eurofællesskab. Eneste udvej er at opgive hele europrojektet


Da den græske økonomi gik op i flammer, var det tydeligt, at gløderne let kunne blæse til både Spanien, Portugal og Irland. Renterne på eurolandenes statsobligationer, der siden euroens indførsel lå tæt op ad hinanden på et historisk lavt niveau, begyndte i 2008 at divergere, så især Grækenland, men også Irland, Spanien og Portugal, måtte betale markant højere renter på deres obligationsfinansierede statslån.Før euroen blev indført, førte renteforskellene til en løbende devaluering af de nationale valutaer, men da valutajusteringer ikke længere kan lade sig gøre, er der opstået en ny situation, hvor statsgælden vokser endnu hurtigere end de tidligere valutaer devaluerede.Grækenlands eksempel illustrerer tydeligt, at der kan være tale om en katastrofe, der truer hele europrojektet i sin helhed.Europlan på vejFor at sikre euroens overlevelse vil EU’s økomomikommissær, Olli Rehn, efter sigende stramme båndet om euroland og spinde de 17 eurolande ind i en bankunion, en finansunion og generelt mere politisk union. Vejen fra finanspagt til finansunion kan således blive særdeles kort for de 17 eurolande, der kan se frem til at hæfte kollektivt for deres statsgæld og en fælles finanspolitik.Det længe ventede knæfald for EU, hvor de 17 eurolande endegyldigt bliver til euroland, kan således blive en realitet i den nærmeste fremtid. Når de 17 lande falder på knæ for Olli Rehn og sværger evigt troskab til EU’s økonomistyring, reduceres den nationale autonomi effektivt til noget, der passer bedre til en kommune end til en nationalstat.I Information 10. juni kunne man under den interessante overskrift ’Friis: Finansunion er realistisk mulighed’ læse, at Venstres livlige EU-ordfører, Lykke Friis, mener, at der er tale om et »helt nødvendigt skridt for de kriseramte eurolande«.Samme dag afslørede TV 2, at Margrethe Vestager ser positivt på enhver stabilisering af økonomierne i eurolandede, og hermed er det tydeligt, at de radikale og formodentligt den danske regering sædvanen tro vil støtte ethvert forslag, der fører til yderligere europæisk integration på vejen mod den europæiske federation.Alt peger altså på en finansunion, der skal redde de dårligste euroøkonomier og hermed selve europrojektet.Problemet er bare, at det var euroen, der antændte det europæiske gældsbål, så mere euro vil være benzin på bålet.Fra små slag til knock-outI den efterhånden eventyrligt uvirkelige ’før euro’-tid blev dårlig økonomistyring straffet med devalueringer, der på mange måder sendte sorteper videre til de velfungerende lande. Virksomheder med tilgodehavender i f.eks. Grækenland måtte se værdien af dem falde i takt med de hyppige devalueringer af den svage drakmer. Derfor tog man naturligvis sine forholdsregler, og konsekvensen blev en forholdsvis lav økonomisk aktivitet i de lande, der ikke kunne levere en sund økonomistyring. Ineffektivitet og korruption førte til lav aktivitet, mens effektivitet og ærlighed førte til høj økonomisk aktivitet. Samlet set var økonomien ramt af en uendelig valutauro med kontinuerlige men små stød, der ramte, når valutaerne blev korrigeret.I dagens euroverden kan lande som Grækenland, Spanien og Portugal ikke devaluere, og i stedet må regningen for den dårlige økonomistyring sendes videre til de rige onkler i de øvrige eurolande. Konsekvensen er ikke som i gamle dage, at den økonomiske aktivitet i de pågældende lande falder – den går snarere helt i stå. Har man ubetalelige gældsbyrder, er der ikke kun få, men ingen, der gider investere. Arbejdsløsheden vokser med en hast, der fører tankerne tilbage til mellemkrigsårene, velfærdsstaterne synker i grus, og uligheden vokser i et mere og mere integreret Europa. Tidligere tiders mange, men små stød er således med euroen ændret til ét stort slag, der truer med at slå hele eurozonen knock-out.Grækere bliver aldrig tyskereTiltag, der ikke tager hensyn til det afgørende faktum, at grækere, Iirere, spaniere og portugisere ikke er tyskere, og hverken kan eller vil opføre sig som tyskere, vil udelukkende gøre krisen værre. Det er sandt, at EU kan bruge sin nye finanspolitiske magt til at få ’styr’ på de uregerlige og ineffektive medlemsstater, men der er tale om en ødelæggende hestekur. Bivirkningerne vil langt overskygge de tiltænkte virkninger. Hele folkeslag vil i kulturel forstand gå til grunde, når de livsnydende sydeuropæere skal marchere i takt til den tyske arbejdstromme, der forkynder budskabet, at ’arbejde gør fri’.Euroen må falde. Jo før des bedre. Det vil ikke blive et kønt syn, men det er, med Lykke Friis’ ord i den omvendte betydning, et »helt nødvendigt skridt for de kriseramte eurolande«.
