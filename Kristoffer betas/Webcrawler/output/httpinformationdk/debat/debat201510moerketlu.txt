I mørket lurer trolden
Hvornår har du sidst læst et kommentarspor fyldt med konstruktiv debat? Hvornår har du sidst tænkt, at det var godt, vi fik indblik i facebookbrugernes holdning til en given artikel?


Mærkede du skælvet? Tekopperne klirrede i den virtuelle verden. Først i USA, så med kort forsinkelse i lille Danmark. Til november beriges vi med en ny app: Peeple. En slags Trustpilot for mennesker med stjerner, anmeldelser og hele pibetøjet. Gys. Knap havde de entusiastiske, lettere udflippede bagkvinder udsendt deres første reklamevideo på Youtube, før ramaskriget begyndte at gjalde. En tjeneste, der direkte opfordrer brugere til at komme med deres uforbeholdne mening om andre mennesker &ndash; det var ikke alene uetisk, men også potentielt juridisk forkasteligt. Øv, fristes man til at indskyde, vi må heller aldrig noget.Hvordan kan noget, der ikke engang er lanceret endnu, vække så stor afsky? Appen er jo ikke i sig selv ond. Den er bare en bunke tal sat i system. Det, vi frygter, er, hvad mennesker kan gøre ved hjælp af appen. Vi ved jo udmærket, at sådan et redskab er som skabt til systematiseret mobning og chikane. Så godt kender vi trods alt os selv.Lad os lege med tanken: Det ville da være vidunderligt at få let og direkte adgang til den type sladder, man enten måtte bruge flere timer på Google for at op- støve eller spendere litervis af rødvin på at lokke ud af fjerne bekendte. Al den klamydia, man kunne være sparet for, alle de platugler, man kunne undgå. Mødte man omvendt en person, der ved første øjekast virkede usympatisk, kunne man få fornyet håb af en femstjernet anmeldelse og et: &raquo;han er faktisk rigtig sød, når man sådan lige kommer ind på livet af ham&laquo;. For slet ikke at tale om, hvad andre mennesker dog kunne komme med af brugbar feedback om ens egen person ...Nej, vel? Helvede, det er andre menneskers meninger. Desværre er det det, internettet er bygget af (foruden kabler og rør). Andre menneskers meninger, uden filter. Nu er vi naturligvis voksne og ordentlige mennesker, vi der læser Information, men om ikke andet har vi alle prøvet at være teenagere. Og på internettet er vi alle teenagere. Den tynde fernis af pli, blufærdighed og dekorum, som vi til daglig iklæder os, forsvinder som dug for solen, det sekund vi sidder alene foran en skærm. I mørket lurer trolden. I mørket lurer den sygelige selvoptagethed, der får os til at google os selv regelmæssigt, og den grådige nyfigenhed, der sender os fire år tilbage i fremmede menneskers facebookhistorik for at fange blot en flig af, hvad der egentlig lurer dybt i dem. De andre.Vi vil så gerne ind i hovedet på hinanden. Gennemskue hinanden. Her i en tid, hvor vi i forvejen har åbnet dørene ind til privatlivet på vid gab. Det er den ene side af sagen. Samtidig vil vi gerne ytre os om andre &ndash; hele tiden. Alt står til diskussion, alt kan kommenteres. Ligesom Peeple er det ikke i sig selv en dårlig ting.Men hvornår har du sidst læst et kommentarspor fyldt med konstruktiv debat? Hvornår har du sidst tænkt, at det var godt, vi fik indblik i facebookbrugernes holdning til en given artikel? Don&rsquo;t read the comments, lyder en af internettets grundsætninger. Men man kan heller ikke lukke kommentarsporet, for så lukker man jo for ytringsfriheden. Trolde har også ret til deres mening.Måske har internettet bare forstærket vores iboende trang til ondsindede ytringer. I gamle dage skrev man hinandens telefonnumre og mere eller mindre gennemtænkte udsagn med sprittusch i busskuret. Christina lugter af fisk, kunne der stå. Rasmus har en lille pik. Fuck systemet! Og så videre. Med tiden vaskede regnen det væk, eller det blev overmalet af friske svinere. På internettet bliver det affotograferet, dissekeret og delt. Som frisørsladder i verdens største landsby, hvor alt, hvad du nogensinde har sagt og gjort, kan og vil blive brugt imod dig. Hvor vi både frygter, faciliterer og mæsker os i kommentarsporets kloak.Seneste nyt om den allerede famøse Peeple-app er i øvrigt, at den måske blot har været en stor, fed and, opdigtet og iværksat af en eller flere personer med sylespids fornemmelse for, hvad der skræmmer os allermest. Det er vist for alvor det, man kalder trolling.Mikka Tecza er studerende ved IT-Universitetet og medredaktør på DenFri.dk. Klummen er udtryk for skribentens egen holdning
