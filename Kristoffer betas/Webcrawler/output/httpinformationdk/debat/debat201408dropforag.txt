Drop foragten for manuelt arbejde



 Der eksisterede engang en vision blandt socialister om det klasseløse samfund, hvor alle var lige uanset arbejde eller position i samfundet – økonomisk som socialt. Men visionen har trange kår – især efter, at næsten alle i den politiske elite efterhånden har taget en videregående uddannelse.
I årevis har vi fået tudet ørene fulde af, at livet kun handler om højere uddannelse, og hermed højere status og højere løn – uden hensyn til, at samfundet ikke kan fungere uden skraldemænd og kassedamer.
Eliten kan ikke forstå, at man kan leve et godt og fuldbyrdet liv som håndværker, chauffør, lagerarbejder eller rengøringskone – og at der blandt dem findes folk med større viden og indsigt end dem selv. Hvis de selv eller deres børn skulle ende der, opfattes det som en klar social deroute.
Visionen om social lighed havde en kort opblomstring på venstrefløjen fra 1968 og nogle år frem – klassemødet havde sin korte gyldne stund, da borgerskabets og middelklassens børn kastede sig over bryggerierne, B&W, rengøring og andet fabriksarbejde i solidaritet med arbejderklassen. Der var forståelse – lige indtil de fleste gik tilbage til deres studier og endte i deres eget hjemlige miljø.
Hvor blev tanken, om at alle er lige uanset positionen i samfundshierarkiet, af? Og hvorfor danser venstrefløjen nu efter den samme fløjte, hvor vi alle som én skal op ad karrierestigen? Hvor blev respekten for al arbejde som værende lige værdigt uanset uddannelsesniveau af?
Løn og prestige
Jeg bliver ophidset hver gang politikerne hyler op om, at det ikke kan betale sig for lavtlønnede at gå på arbejde. Giv dem meget mere i løn frem for at presse overførselsindtægterne i bund – for hvorfor skal deres nyttige og uvurderlige arbejde vurderes så lavt, at det i sig selv betyder, at deres arbejde ikke har prestige?
Social mobilitet har i 50 år kun handlet om at flytte underklassen op i en højere rangeret samfundsgruppe, men aldrig om at middelklassen eller overklassen skulle ryge nedad – for det er jo en ubærlig skam.
I dag er middelklassen blevet den dominerende faktor i dansk politik. Det har resulteret i, at klassens historiske iboende foragt for manuelt arbejde og arbejdsløse slår i gennem i alle politiske tiltag – fra socialpolitik til uddannelsespolitik.
Konsekvente socialister som jeg går ind for samme løn til alle, i et samfund hvor alle har lige muligheder livet igennem for at udvikle sig og skabe – uanset hvem de er, og hvad de laver.
Hanne Schmidt, København

