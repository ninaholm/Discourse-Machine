I sidste uge var det Thanksgiving i USA
Det er den højtid, som samler flest amerikanere på tværs af race, etnicitet og religion. Dagen kalder på refleksion – for hvad er man egentlig taknemlig for?


 Hvorfor har man fri, fordi man skal sige tak,« spurgte min yngste forleden. Det spørgsmål ville han ikke have stillet, hvis han var amerikaner, men nu er han halvt dansk, halvt britisk og født i Paris. Den syvåriges spørgsmål vedrørte Thanksgiving, grunden til at han havde to dage fri fra skole i sidste uge. Jeg fortalte, at Thanksgiving for længst har løsrevet sig fra sit kristne udspring om at takke for Guds gaver, og at helligdagen i dag mere handler om at samles med familie og venner; og også om at inkludere de mennesker, der ikke har så meget at glæde sig over. Stort set alle de amerikanere, overtegnede har mødt, har igennem deres liv inviteret mennesker, de ikke kendte, indenfor. Fra fattige, hjemløse, fjerne bekendte, udvekslingsstuderende eller sågar en dansk journalist og hendes store familie. For Thanksgiving handler også om at dele og dele ud.
Det havde den lille ingen problemer med at forstå. Og det er der i øvrigt ikke nogen, som har her til lands. Thanksgiving er den helligdag i USA, som samler flest mennesker på tværs af racer, religion og etnicitet. Meningsmålinger viser, at over 95 procent af amerikanerne spiser kalkun på dagen – her blegner de danske, ret solide, juletraditioner fuldstændigt.
Denne Thanksgiving var jeg sammen med venner, der har rødder i forskellige lande: Storbritannien, Etiopien, Tyskland, Estland, Libanon, Peru, Pakistan, Frankrig og Marokko. En blandet landhandel og de voksne diskuterede hen over den stegte kalkun, de søde kartofler, rosenkålen, tranebærsovsen og de efterfølgende frugtpies, hvad de var mest taknemlige for. Vi fik hurtigt overstået de oplagte (godt helbred, søde børn, tålelige ægtefæller, et hæderligt arbejde og adgangen til hus, biler og swimmingpools, hvilket synes at være et must her i kvarteret). Herefter blev det ganske interessant.
De fleste var nemlig taknemlige over var at have turdet noget på et tidspunkt i deres liv. Richard fra det sydlige England fortalte om, hvordan han hver dag i 10 år havde taget »det samme tog fra Oxford til Central London. 06.48. Dag ud dag ind. Samme tog – hver morgen. Mit eneste oprør var, at jeg af og til satte mig på et andet sæde. Så sølle. Indtil den dag, jeg besluttede, at nu var det nok.« Så søgte han væk og endte i Amerika med sin hustru og tre børn. Han var taknemlig over modet, der langt om længe fik ham til at gøre det uventede. Andre delte historier, der var mere dristige eller farefulde. Min estiske ven fortalte om forhandlingerne om dannelsen af sit nye land efter løsrivelsen fra det kollapsede Sovjetunionen. Han var taknemlig for at leve i frihed. Min marokkanske veninde fortalte om sin skilsmisse fra sin 40 år gamle mand, efter at hun selv som 17-årig havde født to børn. Hun er relativt fattig i dag. Men hun føler sig fri og stærk – og glad. Alle for-tællingerne havde en portion mod eller i hvert fald handlekraft til fælles.
Jeg kunne ikke rigtig bidrage. Jeg har meget at være glad for. Men jeg er ikke særlig modig. Jeg er flittig. Men mit arbejdsliv i udlandet, som udefra kan se om ikke modigt, så i hvert fald eventyrligt ud, skyldes i udgangspunktet mere et fravalg af Danmark end et tilvalg af resten af verden.
Mens jeg tænkte over mit manglende mod, der også tit har fået mig til at finde mig i ting, jeg ikke burde have accepteret, trøstede jeg mig med, at jeg i det mindste kan bryste mig af at være en ganske ærlig og venlig, ligefrem rummelig sjæl. Og en god og loyal ven synes jeg selv.
Men sådan har det ikke altid været. Hvorefter tanken gled tilbage til én af de gange, jeg har opført mig mest usselt. Da jeg i 1985 gik ud af døren og min kæreste stod ved vinduet og græd. Men jeg gik uden at se mig tilbage. Fordi det var vigtigt »at være sig selv, og ingen ejer hinanden, og jalousi er borgerligt, og den personlige ejendomsret må afskaffes.«
Jeg er taknemlig for, at jeg ændrede mig.
Og til dem der begræder, at tidsånden er overfladisk, selviscenesættende og individualistisk ud over enhver grænse, vil jeg sige: vær blot taknemlig over, at vi ikke er blevet hængende i senfirserne. Dengang rasede egotrippet også – men var især på venstrefløjen ofte forklædt som oprør mod borgerlige normer, selv om det nok så meget handlede om egen tilfredsstillelse. Det er faktisk mere ærligt i dag. Det kan man godt være taknemlig for.
 
Annegrethe Rasmussen er udenrigskorrespondent i Washington DC og blogger på USAnu.dk

