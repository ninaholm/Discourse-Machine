Køn og klasse på den globale arbejdsplads
I Kina er kapitalistisk praksis afhængig af reguleringen af klasse- og kønsrelationer


 Kina feberen raser i Danmark og i den vestlige verden. Trods den igangværende finanskrise er forventningerne til Kina som det forjættede land stadig høje. Der bliver håbet og kalkuleret både med kineserne som billige arbejdstagere og som købedygtige forbrugere. Mange danskere har i de senere år som turister og professionelle stiftet bekendtskab med Kinas forvandling. Det er svært ikke at blive fascineret af dette sammensatte land, og den begejstrede og optimistiske Kina mania diskurs har da også for nuværende omtrent fuldstændig overlejret og marginaliseret den kritiske Kinadiskurs med fokus på demokrati, menneskerettigheder og social ulighed. 
Det er lige præcist denne kritiske Kina diskurs, som den kinesiske forsker Pun Ngai giver både kød og blod og teoretisk tyngde i bogen Made in China. Bogens fokus er dagongmei - den store gruppe af kvindelige migrant arbejdere fra Kinas landdistrikter, som er både forudsætning for og resultat af udviklingen i Kina i de seneste årtier. 
Kønskonstruktioner
Konstruktionen af den moderne kvindelige migrantarbejder skal ses som kontrast til Mao-tidens kønsneutrale byarbejder, der med en privilegeret klassestatus var nationens herre og arbejdede for den socialistiske stat. Reformperiodens fabriksregime har skabt en ny type kønnede migrantarbejdere. De kvindelige dagongmei arbejder for den private kapital, og deres arbejde er blevet en vare, der handles i markedsøkonomien. Dagong betyder 'at sælge arbejdskraft' og mei, som betyder 'yngre søster', angiver ikke kun køn, men også lav status som ung og ugift. I markedsøkonomiens Kina er arbejderen ikke længere en ukønnet krop defineret af klasse, men derimod et kønnet subjekt. For fabrikken spiller reguleringen af den kønnede krop en væsentlig rolle som kontrolmekanisme. Det, der med en Foucault term, hedder fabrikkernes biomagt, er ikke kun interesseret i at forme en generel arbejder, men en særlig feminin krop, der tilpasses fabriksdisciplinen. Også den moderne populær- og forbrugskultur bidrager som et vigtigt forhandlingsfelt for nye kønskonstruktioner, hvor subjektive forhandlinger og globale markedskræfter tager hinanden i hånden. 
Bogen Made in China bygger på forfatterens etnografiske feltarbejde i midten af 1990'erne i den særlige økonomiske zone Shenzhen, et nexus for den nye kinesiske modernitet. Feltarbejdet foregik på elektronikfabrikken Meteor, en prototype for det nye industrielle fabriksregime i Kina med omkring 500 arbejdere. Omkring 75 procent var kvinder, hvoraf de fleste havde de laveste jobfunktioner ved samlebåndene. Generelt er omkring 70 procent af arbejderne i beklædnings-, legetøjs- og elektronikindustrierne unge kvinder.
Social revolution
Pun Ngai rejser i bogen og i sit senere arbejde en usædvanlig skarp kritik af den kinesiske stat og de internationale virksomheder, som amputerer almindelige rettigheder og medborgerskab i byerne. Migrantarbejderne kan kun få midlertidig opholdstilladelse i byerne, og kun når de har arbejde. Ligeledes kan de, når de har arbejde, bo i sovesalsbygninger, som ofte ejes af staten og lejes til den enkelte fabrik. Staten og virksomhederne regulerer således strømmen af arbejdere via kontrol med boligsystemet og opholdstilladelser. 
Dagongmei kan i konteksten af kulturmarxisme og nyere kønstorier ses som en kondenseret identitet, som fortæller historien om, hvordan det statssocialistiske system banede vejen for den kapitalistiske verdensøkonomi, og om hvordan kapitalistisk praksis er afhængig af reguleringen af klasse- og kønsrelationer. Som arbejdersubjekt foregriber dagongmei nye konfigurationer af social modstand og opkomsten af en tavs 'social revolution' fra neden. Sovesalssystemet er både grundlaget for kontrol og regulering af en ny arbejderklasse, og det er udgangspunktet for udviklingen af en akut klassebevidsthed.
Pun Ngai forelæser på Københavns Universitet i morgen fra 14 til 16 på Center for Sundhed og Samfund 
Hilda Rømer Christensen er lektor på Sociologisk Institut, Københavns Universitet og Cecilia Milwertz er seniorforsker på Nordisk Institut for Asienstudier

