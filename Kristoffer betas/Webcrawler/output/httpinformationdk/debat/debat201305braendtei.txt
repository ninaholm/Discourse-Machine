Der brændte en ild
To år før 70-årsjubilæet for befrielsen skal besættelsen finde nye rammer


 I årene efter fortaltes i skolen og ved festlige lejligheder at Danmark 1940-45 havde stået distancen – i det frederiksbergske skolevæsen tolket som et nationalheroisk udslag af folkelig trods mod politikernes afvæbning af hæren op til tyskernes overfald. P. Munch var en skurk, Christmas Møller og frihedskæmperne helte, men ikke kommunisterne der overfaldt Ungarn. Holger Danske – solgt til Skjern – var herefter vågnet. Aldrig mere en 9. april, lysene i vinduerne 4. maj markerede sammenholdet i de fem forbandede år snigløbet af landsforrædere, ludere og lommetyve.
De første skød man eller puttede i spjældet, de andre klippede man håret af eller gav tæsk og foragtede.
Retsopgøret var ikke Danmarks finest hour, om end det i brutalitet og konsekvens langt blev overgået af andre mere mishandlede nationer.
Få dage før den særlige dato i dag brændte som bekendt museumsbygningen der rummede besættelsestidens effekter. Det enkle hus på Esplanaden blev i sin tid tegnet af arkitekten Hans Hansen (1899-1958).
Som en skæbnens ironi byggede Hans Hansen ydermere den ligeledes nedbrændte og nu genopføringsopgivede KB-Hallen. Et par andre hovedværker er Tivolis (let ferske) Koncertsal samt 4. Maj Kollegiet i Frederiksberg Have, hvor stilen matcher Frihedsmuseets idé og som dette, med museets centrale vikingehal og rigeligt tømmerværk, udviser danskhed, i kollegiet med røde danske tegværksmursten i mængde og åbne hvide gavlgallerier af træ. National efterkrigstidsstil med frihedskæmperarmbind i farve og grundtone. Men behersket og til at holde ud. Arkitekt Hansen var i øvrigt selv frihedskæmper.
Allerede nu stilles rimelige politiske krav om at få museet igen. Hverken en påsat eller en tilfældig brand skal selvfølgelig afgøre om Danmark har eller ikke har et museum for den mest skelsættende begivenhed i landets nyere historie. Kravet tidligt ude fra politikere som Dansk Folkepartis værdiordfører lyder at museet skal genopføres samme sted i Churchillparken foran Kastellets symbolske volde, hvilket kan diskuteres. Også om en ny museumsbygning skal gentage Hans Hansens hus fra 1957 som en pastiche eller kopi. Højstemt fædrelandssind ser museet som dansknational helligdom, hvor alting efter skal være som alting før.
Kulturradikal arkitekt
Man kan af gode grunde ikke spørge arkitekten; men det er knap så givet at Hans Hansen ville have brudt sig om tanken. Arkitektur var i den boldgade, Hans Hansen kom fra, først og sidst funktion. Hansen var – pudsigt nok når man nu ved hvordan Dansk Folkeparti har det med de kulturradikale – i høj grad af de vederstyggeliges art; blev tidligt ansat på PH’s tegnestue, hvor han blandt andet fintegnede de berømte lamper, samt skrev til PH’s, Otto Gelsteds og Hans Kirks Kritisk Revy. Senere åbnede Hans Hansen egen tegnestue, hvor en opgave blev funkisæresboligen til statsminister Stauning på Valeursvej i Hellerup.
Dette moderne hus var lidt af et finurligt opgør med småborgerligheden i Socialdemokratiet og dannede kontrastfuld ramme om Staunings indbo af borgerlig tyngde fra det officiøse hjem i pamperkvarteret Kanslergade.
Partiet har aldrig overvundet denne konflikt i form og indhold der til stadighed nærer et stort vælgersegments utryghed og under en retningsdiffus ledelse som nu yderligere destabiliserer partiets politiske kompasnål og tvinger tallene i bund.
Hans Hansens liv og værk i let opposition må siges at være rigeligt af lige netop hvad den neonationalkonservative bevægelse godt 50 år efter arkitektens død tager så heftig afstand fra.
I Hansens og radikalismens ånd – herom kan man være nogenlunde sikker – bør man tegne et nyt museum, eventuelt overveje en mere indlysende placering.
Holger Danske rejser sig imidlertid næppe i sin vælde fra det nye værested i hovedlandet, såfremt kravet om en totalgenopbygning af museumsbygningen bliver imødekommet. Regeringen kan falde fra hinanden eller bare falde, et andet støtteparti få indflydelse igen og traditionalismen sejre.
Mere væsentligt er museets indhold. Den lykkeligvis frelste samling blev i udvalg opstillet i 1995, 50 år efter befrielsen og afløste en næsten 40 år gammel udstilling.
Efterkrigstiden
Men 1995 er længe siden for besættelseshistorie. Bølgerne går fortsat højt, historien om besættelsen er lige så meget historien om historien om besættelsen. Hvem ejer den?
Et særligt afsnit i en nyopstilling kan passende vies til hele eftertidens anvendelse af perioden og dermed få de seneste 20 års historiedebat sat i perspektiv med den genoptagne dyrkelse af den såkaldt store fælles fortælling. Anders Fogh Rasmussens kreative historietime i talen til søofficererne i 2003, da den daværende statsminister ville i krig, bør køre i sløjfe og sættes i sammenhæng med andre politiske misbrug af danmarkshistorien.
Befriende på et nyt frihedsmuseum ville det være at få belyst eftertidens forvanskning af samarbejds- eller forhandlingspolitikken. Den neokonservative romantiske tradition hævder som Rasmussen gerne dennes sammenbrud takket være folkets vilje i august 1943.
Til landets bedste, som man sagde, fortsatte departementscheferne imidlertid kontakten til besættelsesmagten og lirkede i løbende forståelse med politikerne i kulissen landet nogenlunde intakt igennem.
Modstand og samarbejde var ikke kun den umulige modsætning som myten gerne hævder. Eftertidens påstande og påstandes modpåstande, ammestuehistorier og direkte usandheder kan blive hovedmotiver i en nyopstilling med anledning til reverens for det kulturradikale element i fundamenterne under såvel modstandskamp som Hans Hansens nedbrændte bygning.
 
 

