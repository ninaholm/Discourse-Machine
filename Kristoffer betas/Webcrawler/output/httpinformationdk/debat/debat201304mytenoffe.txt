Myten om den offentlige byrde



 »Det er den private sektor, der tjener pengene hjem, så vi har råd til velfærden i den offentlige sektor«. Sådan lyder det igen og igen fra højrefløjens politikere, når de argumenterer for nye gaver til erhvervslivet. Det er ikke desto mindre det rene og skære vrøvl.
For det første er det i et moderne velfærdssamfund absurd at beskrive forholdet mellem den offentlige og den private sektor i termer af yderen og nyderen. Afhængigheden mellem de to sektorer er helt igennem gensidig.
Det er offentlige skoler, der uddanner den fremtidige arbejdskraft til den private sektor. Det er offentlige børnehaver, der sikrer, at arbejdskraften er tilgængelig samtidig med, at den reproducerer sig.
Det er også offentlige hospitaler, der behandler de privatansatte. Og det er det offentligt betalte politi, der sikrer den private sektor mod kriminalitet. Uden en offentlig sektor, ville der ikke være en privat værdiskabelse.
Højrefløjens påstand er også i strid med økonomisk fornuft. Både offentligt- og privatansatte skaber med deres arbejde varer eller ydelser, der er efterspørgsel på. I det ene tilfælde bliver disse værdier solgt via markedsmekanismerne, i det andet betaler vi for værdien via vores skattesystem.
Højrefløjens påstand om, at det kun er den private sektor, der skaber værdi ville jo indebære, at et hospital, der blev privatiseret, med ét ville overgå fra at være en udgift for samfundet til at være en indtægt for samfundet. På trods af, at det leverede præcis de samme ydelser som før.
Del af samfundets velstand
Sådan kan man naturligvis ikke opgøre værdiskabelsen, der finder sted på arbejdsmarkedet.
Den værdi, der bliver skabt på offentlige arbejdspladser, er i samfundsøkonomisk henseende ikke mindre værd end den, der skabes i den private sektor.
Det er jo også derfor, at den værdi, der bliver skabt i det offentlige, tæller med, når vi med bruttonationalproduktet (BNP) opgør samfundets samlede velstand.
Den offentlige sektor bidrager til at skabe vores velstand, akkurat ligesom den private sektor. Det ved højrefløjens politikere selvfølgelig godt. Men myten om den offentlige sektor som en byrde, er effektiv, når man har et ideologisk projekt, hvis formål er at lade den private sektor vokse på bekostning af den offentlige velfærd.
Pelle Dragsted, politisk rådgiver i Enhedslisten

