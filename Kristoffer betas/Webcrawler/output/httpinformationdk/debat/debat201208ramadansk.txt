Ramadansk
Når man ligefrem sammenligner


Dansk Folkepartis repræsentant i DR’s bestyrelse, Ole Hyltoft, jævnførte forleden DR’s dækning af hjemlige muslimers ramadanafslutning med naive danskeres hyldest af Hitlerjugend i sin tid. Hvilke naive fortidsdanskere, Hyltoft havde i tankerne, var ikke klart. Måske datidens uniformerede, støvlesparkende KU eller bøndernes militante sammenslutning LS eller Dansk Folkeparti, som et ekstremt højreparti også dengang kaldte sig. Udtalelsen vidner om Hyltofts åndelige slægtskab med præstefætrene, Trykkefrihedsselskabet og Mogens Camre og blev imødegået af flere som idiotisk samt tilbagevist af DR’s bestyrelsesformand, Michael Christiansen og DR-direktør Morten Hesseldahl. Selvfølgelig ligger det inden for DR’s forpligtelser at afspejle 250.000 medborgeres religiøse og kulturelle virkelighed. Ole Hyltoft overskred sine beføjelser: Han må som næstformand i DR’s bestyrelse ikke blande sig i udsendelsesdispositionerne og slet ikke på forhånd. Spontan var udtalelsen næppe, snarere natmørkt velovervejet, såfremt man vover at anvende det sidste udtryk om lige netop Ole Hyltoft.Argumentet for sammenligningen af islam og Hitlerjugend (!), akkurat som andre af samme slags verbale overgreb, finder Hyltofts åndsfællesskab i den historiske kendsgerning, at Muhammed foruden – eller som følge – af sin profetiske virksomhed også var general. Profeten sloges for sin kaldelses udbredelse, nedkæmpede sine fjender og ødelagde deres falske guder. Unægteligt. Her står islam i skærende modsætning til kristendommen, i hvis udbredelseshistorie formet af utallige determinerede fredselskende ufanatiske gemytter med kors i alle legemsdele jo slet ikke på tilsvarende vis kan hamle op med religionskrige, spande af udgydt blod, vandaliserede gudebilleder og afbrændte kættere. Jødedommen er på samme sæt én lang sagtmodig historie om at vende den anden kind til. Når det udvalgte folk altså ikke lige gik og væltede bymure eller slog filistre for panden.At hævde, som Hyltoft, ligheden i fejringen af eid og nazismens forbrydelser svarer til at gøre folk, der holder juleaften medansvarlige for første korstog, massakren i Jerusalem og heksebrændingerne i Salem.Naivt godtroendeHvad angår jøderne, retrospektivt beskuet, har muslimerne i overvejende grad indtaget jødernes plads som skræmmebillede og afsæt for national selvfremhævelse i den nationalkulturchauvinistiske forestillingsverden. Hidsige folk henter yderligere potens i fordringen af et religiøst og kulturelt nationalmonopol. Som i anden fundamentalisme er den herskende religion, her i landet den lutheranske udgave af kristendommen set som kongruent med nationens historie og kultur, eneste adgangsbillet til den danske stamme.Man kan spørge, hvorfor det forholder sig sådan? Hvorfor historien altid er den samme med næsten enslydende konspirationsteoretiske påstande om en sammensværgelse, der kun er ude på at undergrave fædrelandet for siden, når de er mange nok, at udrydde de uskyldsrene stamborgere? Disse forholder sig mestendels, netop som Hyltoft forudsætter, naivt godtroende til den lurende fare; eller er tossegode som Fogh Rasmussen så kreativt tolkede begrebet tolerance. DF’s øvrige folk anvender ligervis disse termer med mindelser om de egentlige fascistiske bevægelser og Den Danske Forening, hvor flere af de senere mere prominente DF-folketingsmedlemmer godhedsfuldt og utvivlsomt i bedste mening lagde deres kontingent. Dette begav sig, inden foreningen blev lidt for meget af det gode domineret af landsbytosser og neonazister.Kun én kulturOle Hyltoft er en dannet mand med fin universitetseksamen og mange års tilknytning til Socialdemokratiet, hvor hans betydning parentetisk sagt måske nok var større i egen end i kritisk streng partihistorisk forstand. Immervæk dog et menneske med en fortid, der for en umiddelbar betragtning ville medføre tolerance og forståelse for den store verden og andre måder. Aber nein. Som Hyltofts madmor Pia Kjærsgaard siger, er der kun én kultur, og det er vores. Dyrebar, uforanderlig og truet. Det kulturbillede, der fremgår af det hyltoftske udfald, antyder igen den dunkle forestilling om en dansk national uskyld anfægtet af de vantros barbariske planer om et verdensherredømme a la Hitler. (Alt andet lige var Hitler ikke udpræget muslimsk). Pudsigt nok har skræmmebillederne – uanset osmannernes imperiedrømme – altid været for hånden i vor egen kulturkreds, uden at nogen behøvede at rejse langt for at finde dem. Det forfærdende barbari, i sammenligning med hvilket islam er ren ramadan, udsprang fra centrum i den kristne verden, den midteuropæiske for ikke at sige lutheranske tradition.Luther, stadig den eneste person ved navns nævnelse i Grundloven, var politisk set en forfærdelig karl, som umuligt kan have inspireret den oprindelige Hyltoft i at agere socialdemokrat. Fra den store reformator stammer legitimeringen af det interne folkedrab, såfremt nogen – som bønderne i 1500-tallet – fik den lyse idé at de uden Guds hjælp ville have mere i løn. Kravet om resignation i kald og stand er hin konservative garanti, Luther &amp; co. leverede fyrsterne i de glade dage i Wittenberg mod at få overleveret kirkemonopolet på et sølvfad.Også hvad angår Danmark. Folk, der modsatte sig dette, blev ikke pænt behandlet og har utvivlsomt, såfremt de besad clairvoyante evner, kunnet finde træk af Hitlerjugends opførsel i de Luther-inspirerede, verdslige myndigheders fremfærd mod dissidenter.Med et minimum af indsigt i egen kulturs forudsætninger skulle man tro, at en dannet mand og hans fæller ville være lidt mere tilbageholdende i deres flagsvingende ramadanskhed.
