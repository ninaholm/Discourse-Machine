Har du ondt af din buschauffør?
Det er ikke kun under-, men også arbejderklassen, som den kulturelle overklasse har ondt af og ringeagter. For hvem kan dog forestille sig at være glad for at være graver, skraldemand eller buschauffør? Risikoen er, at nødvendige job bliver svære at besætte, fordi de ikke giver status og er ringeagtede
Den kloge klasse lever dybest set på en illusion om, at alle på et tidspunkt skal og vil bæres ind i den kreative klasse. Billede af en skraldemand fra Nakskov Renovation.


 Når min søn peger på brandmanden og udtrykker, at netop dét job er hans største karriereønske, tænker jeg som alle andre med en lang uddannelse bag mig: Det går forhåbentlig over. Og jeg er næppe den eneste.
For skønt jeg naturligvis betragter brandmandens erhverv som vigtigt, vil jeg og min klasse sandsynligvis opfatte det som noget med langt mindre værdi. For klasser, det har vi naturligvis i Danmark. Kulturelle klasser, hvor de øverste klasser af journalister, forfattere, sociologer, debattører og ikke mindst politikere ser ned på buschaufføren, sosu-assistenten, rengøringsdamen og kassedamen, fordi de tænker, at deres liv må være det mest forfærdelige, uspændende, nedværdigende og ydmygende, man kan forestille sig.
Googler man disse statusløse stillinger, vil man hurtigt opleve, at ordene i sig selv fortrinsvis indgår i artikler om problemer, ydmygelse, tab og arbejdsløshed. At være en kassedame indbefatter et problem, ikke en karriere. For selve ordene dækker faktisk i nutidens debat over et stigma, der ikke på samme måde knytter sig til journalister, antropologer, reklamefolk, grafikere, kokke og andre med såkaldt ’spændende arbejde’ – skønt der også blandt disse faggrupper til tider er en relativt høj arbejdsløshed, stress, en ofte betydeligt længere arbejdsuge og derfor vel også en grund til at ynke dem en smule?
Alligevel gør vi det sjældent, for de folk har vel noget spændende, de kan tage sig til, alle de der kreative med det fede uddannelser, hvis de nu eksempelvis skulle blive arbejdsløse? Mens rengøringskonen vel er for dum til at gøre andet end at stirre ind i væggen og gå i hundene, når hun først mister arbejdet …
Derfor er der også altid en god historie at hente, når nogen lukker et værft eller et slagteri. Slagteriarbejderen og manden på værftet er gode ofre, når krisen krasser. For det må da gøre dobbelt ondt, når man både har et rædselsfuldt og ukreativt job og så tilmed skal ydmyges med en fyreseddel?
Medlidenhed med arbejderen
Sådan tænker vi i den kreative klasse, og derfor var det også kabinepersonalet, frem for piloterne – som vi snart indså stod i samme situation – der blev spurgt som de første, da rygterne om fyringer i SAS først kom på banen. Den kulturelt dominerende overklasse har ondt af alle dem med manuelle og lavtlønnede jobs, fordi de automatisk antager, at alle rengøringskoner og mejeriarbejdere hellere ville skrive artikler for Information, hvis de fik chancen.
I en nyligt udkommet bog med titlen Det Danske Klassesamfund forsøger fire cand.polit.’er at fjerne fokus fra underklassen, da de mener, at arbejderklassen i virkeligheden er oversete ofre. Bogen rummer flere beskrivelser af livet i arbejderklassen, der sådan set bare er reelle beskrivelser, men tydeligvis møntet på at få højtuddannede mennesker til at føle medlidenhed med dette primitive og ikkeboglige liv med rendegraver og øl i grøftekanten.
Hvad hvis de kan lide deres job? Normalt siger de det ikke højt, men en gang imellem løber munden af med den kloge klasse, som eksempelvis de radikales Rasmus Helveg Petersen kommer for skade at sige, at det ikke er virksomheder som Aalborg Portland, vi skal leve af i fremtiden. Her afslører han, at den kloge klasse dybest lever på en illusion om, at alle på et tidspunkt skal og vil bæres ind i den kreative klasse. Den samme forestilling, der får regeringen til at spille ud med, at 25 procent i fremtiden skal være akademikere – ligesom dem selv. For vejen til paradis er som bekendt brolagt med kandidatgrader.
Ud over at dette åbenbart forudsætter, at fremtidens huse mere eller mindre må bygge sig selv, overser denne arrogante indstilling også én anden meget væsentlig ting: Det kunne være, at disse folk godt kan lide det, de laver – også selvom det forekommer ubegribeligt for nationens fremmeste meningsdannere.
Men måske bliver de ikke ved med at elske deres job. I hvert fald ikke hvis det lykkes de dominerende klasser at eksportere deres nedladende holdninger videre rundt i systemet. De manuelle arbejdsgrupper kan ultimativt ende med at ringeagte sig selv, fordi de, der præger mediebilledet, gør det.
Overklassens snobberi
Det kan betyde, at disse job automatisk nedvurderes, og det er indirekte grunden til, at en mand som ’Dovne Robert’ bliver et så uheldsvangert ’sandhedsvidne’ for overklassens snobberi, når han erklærer, at han hellere vil have kontanthjælp end et eller andet »skod- eller lortejob« på McDonald’s.
De færreste journalister sætter spørgsmålstegn ved denne kategori, fordi de såmænd selv deler den. Også skønt McDonald’s sidste år, endnu engang, blev kåret som Danmarks bedste arbejdsplads af de ansatte.
Det samme snobberi afslørede sig i al sin uskønne ynde også, da beskæftigelsesminister Mette Frederiksen (S), i samme uge som Robert debuterede på tv, blev stillet kritiske spørgsmål fra en DR-journalist om en kommune, der havde krævet af en veluddannet grafisk designer, at hun skulle feje gader og vaske skure i den såkaldte seniorjobordning.
Journalisten havde den aften svært ved at skjule sin forundring, da Mette Frederiksen fastholdt, at det sådan set var ok, for der var ikke noget arbejde, der var finere end noget andet. Det var tydeligt, at journalisten så anderledes på den sag.
I Danmark er ordet ’lavtlønsjob’ i en politikers mund automatisk et ord, der skal fremkalde bekymring og afkræve handling, så dette fænomen på en måde kan begrænses. Men sandheden er jo, at der findes job, der kræver et meget lille omfang af konkrete tillærte evner, hvor arbejdstageren ikke kommer med nogen særlig eksklusiv kompetence, som er ret meget værd, og hvor det output, der produceres, heller ikke ligefrem er nogen guldgrube. Sådanne job belønnes lavt, men det kunne jo sagtens være, at jobbet alligevel havde arbejdstagerens interesse, eller – endnu mere mærkværdigt – at arbejdstageren, modsat normen i den dominerende samfundsklasse, ikke knyttede sin identitet til sit arbejde.
Måske elsker skraldemanden ikke sit job, men bygger drager i den fritid, som den dominerende klasse ofte udfylder med endnu mere arbejde. Det gør ham bare ikke til et offer.
Nej tak til ’taberjob’
Men vi uden for disse erhvervsgrupper fatter det ikke, og derfor beskytter vi også rent sprogligt disse erhverv ved at give dem nye titler, så de lyder finere, end de er. Således at ’renovationsarbejderen’ kan bevare sin stolthed. Et ord jeg i øvrigt vil vædde på ikke er opfundet af arbejderen selv, men snarere af akademikeren fra hans fagforening, der sad og græd ved synet af de stakler nede i gården, der om morgenen bar hans skrald ud og ikke havde nogen varm computer at gå hen til bagefter.
Konsekvensen af dette snobberi bliver, at folk som ’Dovne Robert’ hellere vil have en ærefuld kontanthjælp end et af de ringeagtede ’McJob’, og politikerne egentlig godt kan forstå det, da de heller ikke kunne drømme om at være graver på en kirkegård. Faren er derfor, at de indretter systemet således, at færre og færre behøver at komme i kontakt med opgaver, som de selv synes er taberjob. Konsekvensen er, at der faktisk er ledige job, som ingen tager, at eksempelvis vikarbureauer melder om masser af ledige stillinger, og at polakkerne må tage hertil for at dele vores reklamer ud. For hvem gider have et job, som ingen tilskriver nogen form for ære?
Ultimativt risikerer vi, at de job, vi stadig har brug for, ringeagtes, at der breder sig en manglende forståelse for værdier, vi alligevel ikke kan udrydde, og at der sker en pseudoproblematisering af de mennesker, der ikke ligner de definerende klasser selv.
Dennis Nørmark er antropolog og forfatter

