Indslusningsløn er et wake-up call til venstrefløjen
Venstrefløjen har igen i forbindelse med trepartsforhandlingerne udpeget fagbevægelsen og Socialdemokraterne som skurke. Men måske skulle de dybrøde være mere opmærksomme på de tre fingre, der peger tilbage på dem selv


 Hos tænketanken CEPOS sidder cheføkonom Mads Lundby Hansen og gnider sig i hænderne. En af hans hedeste drømme har i lang tid været at få indført et b-hold på arbejdsmarkedet i Danmark. Et sted, hvor løndumping og forringede vilkår er værktøjerne til at skaffe arbejde til underkvalificeret, udenlandsk arbejdskraft. Og nu er hans ønske tættere end nogensinde på at blive realiseret.
Ikke fordi Liberal Alliance har lavet en snu politisk manøvre. Ikke fordi regeringens blodhund Claus Hjort Frederiksen har trumfet ordningen igennem over for en modvillig fagbevægelse.
Nej. Det er tværtimod fagbevægelsen selv, der med de traditionelle allierede i Socialdemokraterne langsomt begynder at erkende, at lavere løn snart er den eneste udvej til at håndtere det stadigt stigende antal indvandrere og flygtninge, der ikke er integreret på det danske arbejdsmarked.
Den første fagforening, der meldte klart ud, var FOA. For at holde semantisk distance til det forbudte ord ’indslusningsløn’ kaldte formand Dennis Kristensen ordningen for ’elevløn’. Uanset, hvilket ord man bruger, er der imidlertid tale om at give voksne, fuldtidsarbejde mennesker en lavere løn end deres kolleger.
