Svar udbedes
LEDER


 Med forargelsens røst afviser justitsminister Mette Frederiksen enhver snak om, at politiet her snart tre uger efter terrorhandlingen i København 14.-15. februar skal sættes i gang med en redegørelse.
Ifølge regeringen er der tale om oppositionelt politisk plattenslageri og utidig indblanding i politiets igangværende efterforskning af Omar Abdel Hamid El-Husseins angreb mod Krudttønden og den jødiske synagoge. Og såvel Politiforbundets formand som rigspolitichefen istemmer med modstand.
»Vi har endnu ikke fået fuldt overblik over gerningsmandens færden før, under og imellem de to skudattentater,« skrev rigspolitichef Jens Henrik Højbjerg således i går i en pressemeddelelse.
Forelå der et politisk forlangende om, at politiet skal fremskynde den konkrete efterforskning af terrorhandlingen, var såvel forargelse som modstand velanbragt. Men det er ikke tilfældet.
Et flertal uden om regeringen – bestående af de borgerlige partier og SF – har et noget andet sigte: Hvordan var sikkerheden ved arrangementerne i Krudttønden og i synagogen? Ændrede terrorangrebet i Paris i januar sikkerhedsniveauet for danske jøder? Hvordan var myndighedernes håndtering af Omar Abdel Hamid El-Hussein, og hvilken generel indsats gøres der i danske fængsler for at afradikalisere muslimske indsatte?
Der er altså ikke tale om en blotlægning i utide af den konkrete efterforskning. Flertallet uden om regeringen ønsker alene, hvad regeringen selv burde have bedt om: svar på nogle generelle sikkerhedsspørgsmål. Det er vanskeligt at se, hvordan det kan gribe forstyrrende ind i den efterforskning, politiet selvsagt skal have arbejdsro til at færdiggøre.
Uden begrundelse synes det dog, at redegørelsen pinedød skal færdiggøres inden for en periode, der for dele af redegørelsen i går blev udvidet fra tre til seks uger. Det lugter mere af gusten valgkampsspekulation end saglige hensyn. Men det ændrer ikke på nødvendigheden af en sådan redegørelse.

