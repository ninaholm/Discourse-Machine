Splatter: en forhadt filmgenre og et overset kønsperspektiv
Jason er genopstået med sin hockeymaske. 'Fredag den 13.'-filmene har fået endnu en splattet efterfølger. Desværre har ikke alle opdaget, at genren har udviklet sig. Den har grænsesøgende kønsroller, nye heltetyper og Tarantinos taknemmelighed på sin blodplettede samvittighed


 Fredag den 13. hører til i en underkategori af gysergenren, som kaldes slasher. 
De første af slagsen så nattens mulm og mørke i midten af 1970'erne og bar titlerne Black Christmas, Halloween og The Texas Chainsaw Massacre. 
I '80'erne fik genren et boom - ikke mindst på grund af den første Fredag den 13. som spredte uhygge i biograferne i 1980. Slashermorderens ofre er de unge, smukke og seksuelt aktive mænd og kvinder. Den eneste overlevende er den pige, som gennem filmen oplever mest smerte og angst; hun er vidne til sine venners brutale udslettelse, hun flygter, skriger og beder for sit liv. Hun personificerer håbløs fortvivlelse, men er ikke desto mindre den, der slutteligt vender sig imod og tilintetgør monsteret. 
Denne karakter, the final girl, er mindre eller ofte absolut uinteresseret i sex i modsætning til sine venner og veninder. Hun har ofte et drengenavn, og hun er en bogorm, tekniknørd eller spejdertypen. The final girl var en helt ny karaktertype.
Stærke og splattede køn
Slasherfilmens køn er ikke sort-hvide. Morderen og the final girl repræsenterer ikke det henholdsvis mandlige og kvindelige. The final girl-karakteren tilbyder det mandlige publikum identifikation på flere niveauer. Den smerte og lidelse, hun personificerer, tillader den mandlige tilskuer en masochistisk identifikation, så han lystfuldt kan lide og pines. Derudover er der den sadistiske nydelse ved at se en kvinde lide. 
Undersøgelser af publikumsrespons viser, at den mandlige seer skifter frem og tilbage mellem masochismen og sadismen. Identifikationen kan kun realiseres gennem et kvindeligt objekt, da det er uacceptabelt for mænd at udtrykke angst og magtesløshed. The final girl er en maskuliniseret og samtidig feminin, hvilket gør hende til identifikationsobjekt for alle dem, der kigger på.
Det er ikke kun den overlevende pige, som er kønsmæssigt flertydig. Slasher-filmens seriemorder er outsider, ofte maskeret eller deform. Fælles for størstedelen af de psykopater, man møder både i de tidligere gyserfilm og slasherfilmene, er, at de er seksuelle afvigere. 
Fallos bores i ofrene
Morderen borer et udpræget fallossymbol (kniv, syl eller motorsav) dybt ind i sit skælvende offer. Det repræsenterer et udbrud af den undertrykte maskuline seksualitet. Samtidig er morderens manglende maskulinitet i traditionel forstand indiskutabel; det er transvestitter, transseksuelle og frustrerede mænd fastlåst i barndommen, som repræsenterer en begrænset, perverteret maskulinitet - de er feminiserede. Hitchcock-klassikeren Psycho er blevet en klassiker inden for gysergenren, fordi morderen netop rummer alle disse elementer af perversitet, fastlåsthed i barndommen og feminisering.
Morderen og the final girl er både i besiddelse af en iboende maskulinitet og feminitet. Skurken rummer på negativ vis projicering af begge køn, som man kender det fra de klassiske gyserfilm, mens helten positivt tilbyder identifikationsmuligheder for begge køn. Slasherfilmen er ikke just progressiv når det kommer til skurken, som stadig må tækkes med den gamle angst for seksuelt afvigende mænd. Til gengæld har filmene fabrikeret the final girl - en stærk, selvstændig, modig kvinde, som i kraft af sine traditionelt set maskuline og feminine kompetencer gang på gang besejrer monstrene.
Nye boller i blodsuppen
I Fredag den 13., som passende havde premiere fredag d. 13. februar, er historien og karaktererne ikke skåret over præcis samme læst. 
En gruppe feststemte unge er taget på telttur i nærheden af en forladt og forfalden lejrskole. En af de unge kender en vandrehistorie om de unge lejrskolelærere, som ikke var i stand til at redde et af børnene fra at drukne. 
Den druknede drengs mor hævnede sig ved at myrde de unge ansatte i lejren. Men drengen mistede faktisk ikke livet i søen, og efter ønske fra moren fortsatte han hendes ærinde. 
Ingen af de tilhørende rundt om bålet tager vandrehistorien alvorligt, og vælger i stedet at tilbringe aftenen to og to eller på enmandshånd i den mørke skov. De beskrevne 10 minutter er blot optakten til filmen - og optakten giver publikum præcis det, de forventer. Men det er ikke de camperende unge, som filmen kommer til at handle om. 
The final girl er ikke den eneste, som overlever. Hun er rent faktisk slet ikke med i filmen. Figuren Jason er den egentlige hovedrolle i filmen. Det er ham, som det hele handler om - eller rettere den angst, han genererer blandt menneske på lærredet og i biografsalen. Generelt er biroller sjældent komplekse karakterer, og det er de heller ikke her. Karaktererne er stereotype - men det er ikke de samme stereotyper, som for 30 år siden. 
Dengang ville den jomfruelige Jenna have overlevet. Whitney, som ikke protesterer, når hendes kæreste snakker om sex, ville blive myrdet. Clay er en dreng, og derfor ville han uden tvivl blive slået ihjel. Kønsfremstillingen er mere sort-hvid i den nye Fredag den 13. end i de traditionelle slasherfilm. Og måske lige lovligt stereotype, hvad det angår. 
Men det er ikke den mest maskuliniserede dreng og den mest feminiserede pige, som står tilbage som helte. Machomanden og den blonde babe må vige pladsen for det følsomme søskendepar - og på den måde går slasherfilmen endnu engang mod de traditionelle kønsroller i mainstreamfilmen. 
Det er ærgerligt, at filmanmelderne ikke har lagt mærke til kønsperspektivet og udviklingen i den 35 år gamle genre. 
Den nye Fredag den 13. har som sædvanligt kun høstet sløje anmeldelser - af de medier, som overhovedet har valgt at anmelde den. 
I 1996 dekonstruerede filmen Scream slashergenren. En af hovedpersonerne har tygget sig igennem alle de klassiske blodbad og afskårne lemmer indenfor genren. Han ved derfor, hvordan man overlever en monstrøs massemorder, som den, der hærger hans skole. 
Filmen fungerede fint som gyser og samtidig som redegørelse for undergenren, slasher, tilsat vanvittig kirkegårdshumor. 
I dette årtusind har man så småt kunnet opleve en ny trend - sammensætningen af unge, som er anderledes end tidligere. Ikke mindst de heldige overlevende, som ikke alle sammen passer ind på de samme hylder. 
Den nye trend har med Fredag den 13. fundet sine egne ben at løbe panisk rundt på og kan regnes for et nyt element i den efterhånden gamle genre. Seriøsitet og splatgenren har en trofast fanskare. Blandt disse hører den prisbelønnede manuskriptforfatter og instruktør Quentin Tarantino, der står i taknemmeligheds gæld til slashergenren. 
Tarantino står i gæld
En taknemmelighedsgæld, som indfries med intertekstuelle referencer i hans film. Eksempelvis i Pulp Fiction, da Butch (Bruce Willis) er blevet fanget af Zed, og Marsellus blevet voldtaget. Indsmurt i blod griber Butch et sværd, som han på bedste final girl-vis opsøger voldtægtsmanden med. Og ikke mindst i Death Proof, hvor Tarantino dekonstruerer the final girlog gør hende til tre final girls. 
Slasher er en undergenre til gyserfilmen, som bør tages seriøst. Den har siden 1974 haft et fantastisk godt greb om det unge publikum. At kunne levere et gys er ligeså værdifuldt som komedien, der kan levere et grin - og derfor har den sin egen genremæssige plads i biograflandskabet. Udover det er der den opdragende effekt i filmene - som i alle andre kulturprodukter. 
Filmene har åbnet en helt ny verden af muligheder for identifikation på tværs af køn ved at lade the final girl være både dreng og pige på én gang. 
Nu sætter filmen de typiske maskuliniserede og feminiserede filmhelte på prøve igen, ved at lade en ny drenge- og pigetype overleve massakren. Den slags påvirker det store filmpublikum, og kan med tiden afkaste nye måder at agere på. Ikke kun hvis vi skulle møde en kæmpestor eneboer med en maske for ansigtet eller en motorsav i hånden - men i vores generelle opfattelse af køn og identitet.
Dina Amlund er cand. stud. i moderne kultur og kulturformidling og filmanmelder for KultuNaut.dk og klummeskribent

