DF's historieløshed

DF vil have Dronning Margrete den I.-s brudekjole -tilbage- til Danmark, hvor den slet ikke hører til. På billedet ses en rekonstruktion af hendes gyldne kjole fra 1357.


 Dansk Folkeparti har i forbindelse med finansloven atter rejst spørgsmålet om at få svensk krigsbytte tilbage til Danmark. Partiet forlanger bl.a. Dronning Margretes den I's brudekjole tilbage til Danmark!
Hvorfor må dronningens brudekjole ikke befinde sig i Sverige? Kender partiet ikke sin Danmarkshistorie? Åbenbart ikke. Derfor lidt gratis manuduktion: 
I 1388 mødtes udsendinge fra Det svenske Rigsråd med Dronning Margrethe på slottet Dalaborg ved Vänern. Hun kåres til 'Sveriges fuldmægtige frue og rette husbond' - en titel der helt svarede til den, hun havde i Danmark og Norge.
Historien bliver barok
Svenskerne havde fortrudt, at de valgte Albrecht af Mechlenburg til konge.
Margrete bekræftede de svenske stænders privilegier og lovede at regere Sverige i overensstemmelse med svensk lov.
Kong Albrecht blev vred. I februar 1389 stod slaget ved Åsla, hvor Albrecht blev besejret en fælles nordisk rytterhær. To år efter blev Erik af Pommern kåret til de tre landes konge på Kalmar Slot. I 1397 var Kalmarunionen en realitet.
Nu har 'Dansk' Folkeparti ondt af, at dronningens brudekjole befinder sig i Sverige. Hvorfor må den ikke være dér? De valgte hende jo selv!
Historien bliver endnu mere barok, når man tager Margretes politiske visioner i betragtning. Hvad var der sket, hvis hendes projekt var lykkedes? Altså at Kalmarunionens løse føderation var blevet til ét nordisk kongerige? Til Norden? Med Erik af Pommerns nordiske flag vejende fra Nordkap til Gedser: Rødt kors på gul bund?
Var det gået, som dronningen ønskede, var Danmark blevet en geografisk lokalitet på linje med Jylland eller Jämtland. Danmark som nation var forsvundet. Ligesom Norge og Sverige var det. I stedet havde vi fået et Norden, og det havde måske været udmærket. Men et 'Dansk' Folkeparti havde vi næppe set. 
Og til sidst: Skal hendes brudekjole endelig flyttes, så send den dog til Norge. Hun blev dronning, da hun giftede sig med Norges Kong Håkon. 
Men det ved DF sikkert heller ikke en pind om.

