Opsparing til alle



 Det var en af dansk økonomis og den danske models succeshistorier, da regeringen, lønmodtagere og arbejdsgivere under voldsomme sværdslag blev enige om at indføre de såkaldte arbejdsmarkedspensioner i begyndelsen af 1990'erne. Der var tale om fremsynet økonomisk planlægning og rettidig omhu i lyset af den voksende gruppe af ældre, som var og er til at forudse. Opsparingerne betød, at Danmark undgik den eksplosion af offentlige udgifter, som andre europæiske lande med meget stive pensions-systemer kæmper og vil komme til at kæmpe med. Med en kombination at folkepension, ATP, arbejdsmarkedspensioner og private opsparinger blev det danske systemer et af de mest robuste og fleksible i Europa. Men lige siden har det også stået klart, at man efterlod en stor gruppe på perronen, da toget med arbejdsmarkedspensionerne blev sendt af sted - nemlig dem, som har været ledige i lange perioder, arbejdet på deltid eller som har været uden for arbejdsmarkedet på grund af sygdom eller andet. De er aldrig kommet med på opsparingsvognen og må i deres alderdom leve af folkepensionen alene. Det er blandt andet på grund af denne gruppe af fattige ældre, at det har været nødvendigt at indføre en ældrecheck for de allerringest stillede pensionister. 
Det er tale om en skævhed, som er til at få øje på, og som ligefrem forstærkes i pensionisttilværelsen. Derfor foreslår de økonomiske vismænd, at der indføres en tvungen opsparing for de grupper, som i dag ikke sparer op. Hver fjerde 55-årige erhvervsaktive har lige nu ikke nogen pensions- eller anden formue, påpeger vismændene. Den gruppe bliver markant mindre i takt med, at arbejdsmarkedspensionerne udbygges i de kommende årtier, men der vil fortsat være en betydelig restgruppe. Vismændene forestiller sig en model, hvor de automatisk sparer op af deres overførselsindkomster med et fast beløb om måneden, og at staten betaler to tredjedele af opsparingen. 
Forslaget har i lighed med dengang skabt modreaktioner. Hvorfor skal vi nu selv spare op, når pension er en offentlig forpligtelse? Men fordelen ved en personlig opsparing er, at den skaber større tryghed og ligger fast uanset politiske vinde. Derfor er det til alles fordel, at man via opsparing sikrer et solidt tilskud til folkepensionen og ikke for tid og evighed er afhængig af en ældrecheck på finansloven eller skiftende politiske regimers solidaritetsfølelse. Oven i forslaget om tvungen opsparing forestiller vismændene sig, at man sætter ind mod de muligheder, der i dag er for spekulation i pensionsopsparing. Opsparingen er blevet skattebegunstiget for at fremme den - ikke for at velhavere skulle kunne jonglere med indbetalingerne med det ene formål at slippe billigere i skat. Derfor er der al mulig grund til at indhente den milliardgevinst, der ligger for samfundet i at sætte grænser for spekulationsmulighederne. Vismændenes forslag er derfor en nødvendig fuldendelse af de visionære arbejdsmarkedspensioner. Jo hurtigere, de kan gennemføres des bedre.


