Støjbergs sandhed
LEDER


 Det sker ikke hver dag, at vi på denne plads klart kan sige: Hvor har udlændingeminister Inger Støjberg (V) dog ret! Men det er tilfældet, når det handler om oprettelsen af de statslige flygtningelandsbyer. Dansk Folkeparti og Socialdemokraterne har begge forlangt en regeringsplan på området, selv om de to partier har vidt forskellige tanker om flygtningelandsbyernes konkrete indretning og funktion.
Dansk Folkeparti ser primært flygtningelandsbyerne som en måde at isolere flygtningene, indtil de kan sendes hjem igen. Socialdemokraterne ønsker primært at række en hjælpende hånd frem mod landets kommuner, der alene i år skal integrere anslået 17.000 flygtninge.
Men bakket op af en rapport fra sit ministerium afviste Inger Støjberg mandag enhver plan i den retning.
Inger Støjberg afviser flygtningelandsbyer med to begrundelser: De er for dyre. Og de kan stride imod internationale konventioner, fordi flygtninge dermed risikerer at blive afskåret fra de samme rettigheder som andre udlændinge, der opholder sig lovligt i landet.
Det sidste argument vedrører alene Dansk Folkepartis forslag. Socialdemokraternes udlændingeordfører, Dan Jørgensen, har netop påpeget, at de ikke ønsker at afskære flygtninge fra hverken velfærdsydelser eller arbejde.
