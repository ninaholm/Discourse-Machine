Elitens fald
LEDER


 Hvis gårsdagens tyske delstatsvalg var en afstemning om kansler Angela Merkels flygtningepolitik, så står flertallet af tyskerne stadig bag deres kansler. Men protesten var dog temmelig tydelig, da et stort mindretal støttede det erklærede flygtningefjendske Alternative für Deutschland (AfD). Det unge tyske højreparti er lykkedes med samme strategi som Trump i USA: at mobilisere jævne mennesker mod eliten. Især sofavælgerne strømmer til.
Men hvad vil partiets vælgere ud over at være imod flygtninge? Presset af en diffus fremtidsangst ønsker de sig tilbage til 1980’erne, hvis de kunne vælge et trygt favorit-årti. Et kommende tema kan blive den voksende ulighed: Hver femte voksne tysker er sendt ind i en spiral af stadig faldende lønninger. Merkels CDU og SPD har især sagt farvel til de ældre og de lavtlønnede vælgere, og AfD har samlet dem op. Alene i Sachen-Anhalt, hvor lønnen er lav, stemte hver fjerde vælger på AfD.
Alle de etablerede partier mister vælgere: CDU har fået massiv konkurrence fra højre, Die Linke mister mange protestvælgere, SPD’s midtervælgere er vandret mod AfD, FDP får sværere ved at få et landspolitisk comeback, og De Grønne er i flere delstater så tæt på spærregrænsen, at udslettelsen ånder partiet i nakken.
