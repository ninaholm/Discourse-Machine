Læserbreve



 Ungdomspolitik er for navlebeskuende
Frederik Vad Nielsen, medlem af Socialdemokratisk Ungdom
Paletten i det politiske ungdomsmiljø bliver fattigere og fattigere i takt med, at medlemsmassen bliver mere og mere homogen. Det skal vi lave om på.
Den ungdomspolitiske debat burde ikke afhænge af medlemmernes uddannelsesniveau eller sociale baggrund, men jeg oplever alligevel, at vigtige dagsordener bliver glemt.
Et godt eksempel er den manglende diskussion om den største bombe under dansk velstand: den enormt skæve uddannelsesudvikling, som vil resultere i en gigantisk mangel på faglært arbejdskraft, og som er en trussel mod de unge generationers fremtid. Her kniber det med visioner og skarpe tunger hos ungdomspartierne. Til gengæld bliver ’fremdriftsreformen’ meget ofte nævnt. Det samme gør sig gældende for teoretiske og abstrakte diskussioner om frihedsbegrebet og diskurs. Flere og flere politiske dagsordener bliver i dag defineret ud fra en akademisk ramme, som rigtig mange unge ikke kan genkende.
Truer gymnasieelever og universitetsstuderende ungdomsorganisationerne? Ødelægger de debatten? Nej, selvfølgelig ikke. Men flere ungdomspolitikere og debattører burde løfte blikket, se ud over egen næsetip og ikke lade sig døse hen i studiemiljøets konformitet og stive konventioner.
Jeg er selv universitetsstuderende, og pilen peger i lige så høj grad mod mig selv som mod alle de andre. Hvis flere turde løsrive sig fra deres – ofte privilegerede – personlige udgangspunkt, ville vi kunne diskutere, hvorvidt det giver mening at have så mange studiepladser på universiteterne og gymnasierne, alt imens vores erhvervsuddannelser er ved at gå nedenom og hjem. Vi kunne diskutere, om curlingforældrenes snæversyn virkelig ødelægger arbejdsmarkedet og velstanden, eller om de bare burde få et los bagi.
De politiske ungdomsorganisationer risikerer at blive ædt op af en navlebeskuende akademikermentalitet. Vi bruger en større og større del af vores tid på at kæmpe nogle små og ligegyldige kampe, som kun vedrører sidemanden i auditoriet. Fortsætter det, har vi reduceret os til studiekredse. Og så ryger vores eksistensberettigelse.
Flygtningetraumer hindrer integration
Trine Hammershøy, direktør i Det Sociale Netværk, og Flemming Andersen, flygtningekonsulent for Byg Bro
»Danmark er godt rustet til integration af flygtninge,« stod der på forsiden af Information den 30. Januar. Måske er Danmark godt rustet til integration, men hvad med flygtningene?
Flygtninges mentale helbred er et overset problem. Kommunerne har svært ved at identificere de flygtninge, der har behov for hjælp.
Mange flygtninge får ikke det helbredstjek, som de er berettigede til. Og hvis de får det, er fokus ikke på det mentale. Derudover er det et tabu at snakke om psykiske problemer – herhjemme såvel som i ikkevestlige lande. Og tal viser, at der i gennemsnit går 14 år, før flygtninge får behandling for deres traumer.
Mental sundhed er ekstrem vigtig for at sikre en vellykket integration. For hvordan skal man lære og suge til sig, når ens tanker tumler rundt, og ens arrede sind er splittet?
Hvordan håndterer man at have set død og ødelæggelse, at have revet sit liv op med rødderne, at have tabt venner og familie i flugten fra hjemlandet?
Erfaringerne fra halvfemserne viser, at størstedelen af flygtninge bærer rundt på traumer. Alene flugten og den efterfølgende ventetid kan udløse mentale problemer.
Og i en dansk kontekst ved vi, at mentale problemer er en af de største barrierer for at få et job. Derfor skal vi sikre, at flygtninge får forbedret deres mentale helbred – både for den enkeltes og for samfundets skyld. På den måde skaber vi også et bedre grundlag for, at de bliver medborgere med job, der betaler skat.
Vi har ikke råd til at vente 14 år, før flygtningene får behandlet deres lig i lasten. Derfor har vi etableret projektet, Byg Bro, hvor herboende flygtninge hjælper nytilkomne flygtninge med deres mentale helbred. Når flygtninge møder andre flygtninge, kan de bedre bygge bro til det danske samfund ved hjælp af deres eget sprog og kultur. De kan være et bindled til lægen, til kommunen og til samfundet som helhed. De kan skabe håb og tro i et kaotisk sind, og det kommer os alle til gode.

