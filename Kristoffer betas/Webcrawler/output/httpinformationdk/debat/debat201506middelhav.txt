Middelhavets flygtningekrise er et fælles europæisk problem
EU må udvikle en klar og effektiv strategi til bedre at håndtere strømmen af asylansøgere – det forpligter de europæiske værdier os på, skriver Italiens premierminister


 Den jagt på et bedre, mere anstændigt liv, fri for nød og krig, der driver titusindvis af kvinder og mænd, ofte med små børn på slæb, til at sætte livet på spil for at nå Europa, begyndte ikke i dag. Ej heller slutter den i morgen. Forestiller nogen sig, at denne krise kan løses med et tweet eller et Facebook-indlæg, må de bo i et parallelunivers.
Menneskehedens historie er fuld af migrationsstrømme, men nu har oppisket frygt for ’en ny folkevandringstid’ tilladt en overfladisk demagogi – hvis ikke ligefrem for en åben racisme – at tage bolig i Europas politiske liv og endda blive udslagsgivende for nationale valg.
På den frygt må vi reagere med politisk mod.
Det land, jeg repræsenterer – Italien – har i de seneste måneder reddet utallige menneskeliv. Jeg vil gerne hylde mine landsmænd – kvinder og mænd, militære og civile, der i disse måneder udviser solidaritet og mod ved at deltage i operationer, der redder vores medmenneskers liv. På den italienske flådes og kystvagts skibe har de inden for det sidste halve år været fødselshjælpere ved tre nedkomster.
Disse ’havets engle’ gør Europa til et bedre sted. Jeg var, før jeg blev Italiens premierminister, borgmester i Firenze, en by, hvis navnkundighed er skabt af renæssancegeniers mesterværker – fra Michelangelo til Leonardo, fra Galileo til Brunelleschi, fra Uffizierne til Palazzo Vecchio. Men når jeg talte med mine ældre medborgere på cafeer eller Firenzes gader, fortalte de gerne, at det ikke var de gamle mesterværker, de var mest stolte af. Det var derimod, at de havde været med til at redde liv og beskytte kunstværker under Arno-flodens store oversvømmelse i 1966.
De redningsmænd kaldte vi dengang for ’mudderets engle’. I dag er Italien er lige så stolt af sine engle til havs, som Firenze var det af sine engle i mudderet.
Brug for en strategi
Men selv om vi nu redder flere liv, betyder det ikke, at der plads til alle. De, som har ret til asyl, skal være velkomne i Europa – og ikke bare i Italien, uanset EU’s Dublin-forordning (som sikrer, at en asylansøgning indgivet i ét EU-land kun behandles af ét land, red.). Men det er utænkeligt, at et enkelt land kan løse dette problem ganske alene. Ansvar og solidaritet må gå hånd i hånd.
Enhver, der ikke har ret til at forblive i Europa, må hjemsendes. Og i de lande, som de hjemsendes til, må EU – herunder Italien – gøre mere for yde støtte og igangsætte internationale udviklingsprojekter og kulturelle og teknologiske udvekslingsprogrammer.
Men Europa behøver en strategi. Og den må være klar. Dagens usikkerhed er svanger med morgendagens problemer. Det så vi i Libyen, hvor en vestligt ledet intervention satte en stopper for et brutalt diktatur, men uden en klar strategi for at håndtere eftervirkningerne. Som konsekvens af den fiasko betaler vi nu prisen. Over 90 procent af de migranter, der søger mod Italien, stævner ud fra en libysk kyst, der ikke længere bevogtes af de libyske myndigheder.
Problemet er ikke så meget, at Italien står så alene i denne nødsituation. Vi er et stort land, der ikke henfalder til hysteri, bare fordi vi må modtage nogle tusinde flygtninge flere end forventet. Tvinges vi ud i at løfte udfordringen alene, vil vi ikke vige tilbage. Vi vil ikke holde op med at redde liv, for vi står på skuldrene af århundreders civilisation. Vi vil ikke vende ryggen til for at høste fremgang i meningsmålingerne. At redde menneskeliv er vigtigere end populisme.
Europa har langt mere end Italien brug for en samordnet EU-respons. Italien kan udmærket klare det selv i Middelhavet. Men har Europa råd til at overlade det til os? Har Europa ikke brug for at vise, hvilke værdier det tror på og står for? Europa er mere end et bundt af økonomiske bånd. Det er et fællesskab af mennesker, med fælles skæbne og med humanitære idealer. Hvis vores fornemmelse for disse fælles mål forsvinder, mister vi vores europæiske identitet.
Hvis egoismen og frygten sejrer, risikerer vi at miste den ædle idé, som det europæiske projekt hviler på. Vi er nødt til at holde de europæiske værdier i hævd. Det var for dem, EU i sin tid blev grundlagt – ikke for pengepolitik eller stabilitetspagter.
Ignorerer vi disse værdier nu, hvor Middelhavet syder, og børn risikerer druknedøden, er det selve Europa, vi fortaber.
Mur af frygt
Vi står ved en korsvej, og vi er nødt til at beslutte, om begivenhederne i Middelhavet er alles problem, eller kun angår regionens lande. Hvis solidaritet og ansvarlighed sejrer, kan løsninger findes, finansielle som praktiske: Fra antallet af mennesker, vi modtager, til deres identifikation og repatriering.
For min generation begyndte Europas identitet med Berlinmurens fald. Jeg var 14 år dengang. I dag er min søn 14, og jeg ønsker ikke, at et nyt symbol på europæisk identitet skal være en mur mellem Ungarn og Serbien eller en mur af mistillid mellem de europæiske lande.
Vi har brug for klare regler, og vi er nødt til at respektere dem. Enhver, der har ret til at blive hos os, må hilses velkommen. Enhver, der ikke har den ret, må sendes hjem.
Men alle skal reddes og hjælpes. For os, i Italien, bør Europa være ledestjerne for civilisationen. Ikke gemme sig bag en mur af frygt.
Matteo Renzi er Italiens premierminister og formand for centrumvenstrepartiet, Partito Democratico. 
© The Guardian og Information Oversat af Niels Ivar Larsen

