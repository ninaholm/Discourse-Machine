Der er alternativer til Noma og lørdagskylling
Debatten om Det Nye Nordiske Køkken er endt i skyttegraven. Og mens debattørerne dunker hinanden i hovedet med Big Macs og lammefjordsgulerødder, går kapitalismekritikken i glemmebogen
Kapitalismekritik var udgangspunktet for Slow Food-bevægelsen, der tog sin begyndelse som et projekt undet det italienske kommunistparti, men den antikapitalistiske kritik er svær at finde i den danske version af Slow Food. Arkiv


 I den seneste tid har sociologen Ulla Holm tordnet mod Det Nye Nordiske Køkken i såvel Politiken som Information. Hun kritiserer, at Det Nye Nordiske Køkken lugter slemt af elitisme, nationalisme – grænsende til det fascistiske – og fetichering af det lokale og ’autentiske’.
Holm gør ret i at påpege, hvordan Det Nye Nordiske Køkken bygger på en illusorisk forherligelse af det, vi forstår som det traditionelle og oprindelige. Fører den globale anerkendelse af Det Nye Nordiske Køkken til andet end selvforherligelse? Den overeksponering og hype, som følger, når Noma kåres til verdens bedste restaurant, eller når Michelin udgiver sin årlige restaurantguide, er tydelige eksempler på elitismen i den danske madverden.
Spørgsmålet er dog, hvor kritikken fører hen? Hos Holm bliver den nemlig samtidig et forsvar for den industrielle fødevareproduktion eksemplificeret ved McDonald’s, Pizza Hut, lørdagskyllingen og dybfrosne Aldi-kyllinger. Ligeledes giver hun fødevareindustrien æren for øget levetid og kvindernes frigørelse. Der bliver dermed sat lighedstegn mellem det industrielle fødevaresystem og vores frigørelse fra et traditionelt samfundssystem kendetegnet ved undertrykkelse og helbredsrisici. Holm er altså talsmand for en idealisering af industrisamfundet, der ikke er fundamentalt anderledes end idealiseringen af det traditionelle og oprindelige. Men findes der virkelig ikke andre muligheder end Noma og lørdagskyllingen, når det handler om fødevaresystemer?
Burgerens bagside
Symbolanalyse og idékritik af den danske gourmetandedam bør hilses velkommen, men det er samtidig nødvendigt, at spørgsmålet om materiel politisk økonomi får en central placering. Såvel fortalerne for som kritikerne af Det Nye Nordiske Køkken går ofte for let hen over de globale uligheder, som dominerende fødevaresystemer producerer og reproducerer. I stedet bliver det til en diskussion om, hvad der udgør gastronomi og ’god’ mad for forbrugeren.
Det er ikke uinteressant at diskutere, hvorvidt McDonalds bør betegnes som kvalitetsmad eller gastronomi, men det er et problem, når diskussionen skygger for, at McDonald’s og det kapitalistiske fødevaresystem skaber miljømæssige, sociale og økonomiske uligheder.
Når man dekonstruerer en Big Mac solgt i USA, står det klart, at den kun kan sælges til under 4 dollar, fordi der må spares nogle andre steder – f.eks. på lønnen til de illegale migrantarbejdere, som plukker salaten, agurken og tomaterne. De udgør 80 pct. af arbejdsstyrken i det amerikanske landbrug. Mange af dem var tidligere landmænd i deres hjemlande, men pga. ufavorable konkurrencevilkår har de måttet rejse fra jord og familie for at slide i de nordamerikanske marker. Migrantarbejdere udgør også en stor del af arbejdsstyrken i de enorme industrislagterier, der anses som de farligste arbejdspladser i USA. Man kan også pege på de tusindvis af McDonald’s-medarbejdere verden over, for hvem burgerkæden aktivt modsætter sig faglig organisering. Dertil kommer, at McDonald’s-modellen er dybt afhængig af sprøjtemidler og kunstgødning produceret fra fossile ressourcer, som fører til omfattende miljøproblemer og klimaforandringer.
Det industrielle fødevaresystem fører også til enorme helbredsmæssige problemer med social slagside. I dag er næsten to milliarder mennesker overvægtige primært pga. overforbrug af industrielt forædlede produkter.
I USA bliver den nuværende generation af børn den første i landets historie, som forventes at få en lavere levealder end deres forældre pga. fedme og fejlernæring. Det er især de lavere sociale klasser, som lider under fedmeepidemien, da den industrielt forædlede usunde mad oftest er den billigste og lettest tilgængelige mulighed.
Selvoptagede forglemmelser
Hvad angår Det Nye Nordiske Køkken, vil den berettigede kritik for elitisme og nationalisme kunne foldes meget mere ud, hvis den tager udgangspunkt i de globale og lokale uligheder, som det kapitalistiske fødevaresystem producerer. I sin selvoptagede stræben efter international anerkendelse glemmer Det Nye Nordiske Køkken helt denne kritik, som ellers er kernen i lokale fødevarebevægelser i mange andre lande.
Kapitalismekritik var f.eks. udgangspunktet for Slow Food-bevægelsen, der tog sin begyndelse som et projekt under det italienske kommunistparti. Desværre er den antikapitalistiske kritik svær at finde i den danske version af Slow Food. Nogle af pionererne bag Det Nye Nordiske Køkken er sågar ved at opbygge deres egne kapitalistiske madimperier, hvor kontinuerlig vækst og ekspansion som minimum er sidestillet med målet om raffineret gastronomi og høj kvalitet. God mad til alle uanset social klasse synes ikke at være deres vigtigste intention.
Der er ellers masser af inspiration at hente i udlandet. I USA har den lokale fødevarebevægelse en helt anden politisk dimension. Lokal mad er et opgør med det agroindustrielle kompleks og dets sociale, økonomiske og miljømæssige slagsider. I det nordlige Californien har de fleste offentlige skoler nu deres egne køkkenhaver, hvor børnene dyrker, spiser, og lærer om sund mad. Sådanne aktiviteter har haft en tydelig indflydelse på helbredet blandt børn i lavindkomstområder.
I Sydkorea er den lokale fødevarebevægelse en national bevægelse, der inkluderer størstedelen af landbruget og hundredtusinder af forbrugere. De kæmper for tilgang til lokal mad – ikke kun for sundhed og gastronomiske oplevelser, og udøver dermed en fundamental kritik af det moderne kapitalistiske samfund.
Tilbage til kritikken
Globalt har mere end 300 millioner småbønder forenet sig i organisationen La Via Campesina under sloganet ’fødevaresuverænitet’ for at skabe et reelt alternativ til det agroindustrielle fødevaresystem. For dem er kampen for lokal mad en kamp for at bevare adgang til de produktive ressourcer, beskytte naturen og forbedre levevilkårene for de millioner af kvinder, som udgør 70 pct. af verdens arbejdsstyrke i landbruget.
Herudover stiler man mod at brødføde den milliard mennesker, som går sultne i seng hver dag. Der er også tale om en kamp for at beskytte lokale madkulturer og identiteter mod en evigt ekspanderende global fødevareindustri, som giver os det samme at spise, uanset hvor vi befinder os i verden.
Kapitalismekritik er med andre ord bærende for såvel Slow Food som mange andre fødevarebevægelser. Det er en kritik, der ikke begrænser sig til en idealisering af det traditionelle eller forsvar for det kapitalistiske industrisystem. Der bliver arbejdet for en politisk radikal forandring af verdens produktions- og forbrugsrelationer.
Desværre er det svært at finde denne kritik i dansk aftapning. Hverken den lokale mad eller lørdagskyllingen er at foretrække, hvis den kun er forbeholdt eliten eller reproducerer sociale og økonomiske uligheder. Symbolanalyse og kapitalismekritik er ikke hinandens modsætninger. Der er tværtimod hårdt brug for en bredere debat om vores fødevaresystem, som rækker ud over vores lille andedam. Ikke mindst fordi vi ikke må glemme, at Danmark er en landbrugseksporterende nation, hvis industriprodukter sælges globalt – hvilket langtfra altid er til gavn for lokale producenter og forbrugere.
Anders Riel Müller er ph.d.-studerende i Internationale Udviklingsstudier ved Roskilde Universitet og Dansk Institut for Internationale Studier

