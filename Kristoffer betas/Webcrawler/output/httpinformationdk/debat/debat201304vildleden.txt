Den vildledende live-kultur
Breaking news-kulturen, sociale medier og ny teknologi har sænket de journalistiske kriterier og øget risikoen for fejl. Det så vi i Boston, hvor hele verden citerede CNN’s løgnagtige ’nyhed’


 Alle er formentlig enige om, at forskellen mellem rygtesmederi og journalistik er, at sand journalistik bygger på kendsgerninger. Rygter bliver først til facts i kraft af beviser.
Breaking news-kulturen og hurtige netmedier som Twitter har tilsammen ført til en ny ’virkelighed’, der giver os lynhurtige nyheder, øjenvidneberetninger i ord og billeder, som ikke var mulige før. Vi får hurtighed, nærvær og spænding. Vi har adgang til ufiltrerede nyheder døgnet rundt. Prisen for denne virtuelle virkelighed kan være forvirring, kaos, fejlbedømmelser eller direkte løgne.
De sociale medier og 24-timers-nyheder har på afgørende vis bidraget til en nedjustering af traditionelle journalistiske kriterier som væsentlighed og troværdighed. Live-kulturen giver ikke store muligheder for research. Den altid sultne og skrigende nyhedsbaby bliver endnu mere sulten og skriger endnu højere. Det indebærer en reel risiko for en flydende prioritering, hvor små og ubetydelige hændelser bliver store og altomfattende på nyhedskanalen (fordi de for eksempel indeholder spændende billeder). Morgenen efter bliver de til en notits dybt begravet midt inde i en mere nøgternt redigeret morgenavis.
Boston-bomberne – og nyhedsstrømmen omkring dem – har igen sat den moderne nyhedsformidling på dagsordenen. Aldrig før er en begivenhed blevet dækket så tæt, så hurtigt og så intenst. Overvågningskameraer, hundreder af tilskuere med smartphone-kameraer, tusinder med fingeren på twitter-knappen, professionelle tv-kameraer og journalister. Nyheden, teksterne og billederne kom hurtigt på tv og lynhurtigt på nettet. Spekulationer florerede øjeblikkeligt om antallet af dødsofre, sammensværgelser og mulige gerningsmænd. Vi var med fra starten uden de filtre, som gammeldags journalistik og gamle redaktionelle og teknologiske strukturer engang satte ind. Situationen blev mandag beskrevet af den fremtrædende amerikanske mediejournalist Michael Wolff som »en kamp om magten, en grundlæggende konkurrence mellem amatører og professionelle – mellem ny teknologi og gamle infrastrukturer.«
På den ene side en teknologi-industri, der har udstyret enhver smartphone-ejer med de samme værktøjer som de professionelle. På den anden side, skriver Wolff i The Guardian, de professionelle, der forsøger at tilpasse deres infrastruktur til den nye teknologi. Den anerkendte irske journalist Mark Little spørger på sin blog storyful. com: »Når alle og enhver er et øjenvidne, hvad er en journalist?«
Twitter og Reddit (’The front page of the internet’) bugnede med ord og billeder. New York Post og Fox News overdrev antallet af dødsofre, og CNN udbasunerede fejlagtigt, at myndighederne havde anholdt en mistænkt. Over hele verden blev CNN’s ’nyhed’ citeret kritikløst. I Danmark kunne vi på TV 2 News se Jesper Steinmetz stå live fra Boston og spekulere videre på grundlag af CNN’s løgn.
Mark Little, der er en flittig og begejstret bruger af sociale medier, ser dem ikke som en trussel. Truslen kommer et andet sted fra, nemlig fra breaking news-konceptet, skriver han. Den anonyme twitter-bruger, der tankeløst videregiver rygter, er lige så farlig som tv-reporteren, der åndeløst citerer unavngivne kilder. Begge er – ifølge Little – udtryk for den »forfængelige og selvhøjtidelige me-first-journalistik«, og herfra trues det, han kalder den sande journalistik. Hårde ord med mere end et gran af sandhed.
Når begivenhederne indtræffer, fyldes nettet og æteren med støj. Man kan spekulere over, om mange journalisters instinktive, professionelle advarsler om, at »denne oplysning er (endnu) ikke bekræftet«, er tilstrækkelige. Disse advarsler hørte vi også under Boston-dramaet. Den nye mediesituation, hvor amatørismen og den professionelle journalistik kolliderer, kræver andet og mere end blot at holde hovedet koldt. Skærpet redaktionel kontrol, mod til at standse den spekulative tomgangssnak og evne til at filtrere støjen fra.
De sociale medier har udvidet synsfeltet, fordi alle nu er både reportere og kommentatorer. Det kan være en berigelse, der har øget hurtigheden og nedbrudt censur og andre barrierer. Men det er ikke det samme som journalistik.
	 
Lasse Jensen er mediejournalist og vært på P1-programmet ’Mennesker og Medier’.

