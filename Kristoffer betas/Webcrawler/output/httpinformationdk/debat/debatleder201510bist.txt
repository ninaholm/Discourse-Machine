Bistand og interesser
LEDER


 Det gør ondt på udenrigstjenesten, det gør ondt på danske interesser.
- Tidligere udenrigsminister Martin Lidegaard (R) om regeringens beskæring af udviklingsbistanden

Dansk udviklingsbistand er overordnet set styret af to hensyn. Det ene er at hjælpe fattige udviklingslande med at dække nuværende og fremtidige behov igennem finansiel støtte og ekspertise. Det andet hensyn er danske interesser i verden. Her handler det især om samhandel med – eller snarere dansk eksport til – udviklingslandene, der i en række tilfælde er hastigt voksende markeder med vækstrater på seks-syv-otte procent.
I princippet har det altid været sådan. Udviklingsbistand er ikke ren altruisme, og igennem bistandshistorien har der været en lang række slagsmål om eksempelvis, hvad et donorland kunne betegne som bistand, hvor meget donorlandene selv kunne tillade sig at bruge af bistandsmidlerne og hvor meget bistand et rigt land egentlig bør give. Dertil kommer hele debatten om bistandens effekter, hvor kritikere hævder, at udviklingsbistanden i sig selv gavner ganske lidt – hvis den da overhovedet gavner.
Fortalerne for bistand peger omvendt på, at bistanden er livsvigtig for millioner, og hver gang den beskæres, går det direkte ud over x antal mennesker, som ikke længere har til dagen og vejen. Bistanden – både størrelsen, formålet og effekten af den – har altid været til debat.
Det er den i højeste grad også nu. Regeringen vil i sit udspil til en kommende finanslov skære 2,3 mia. af den godt 16 mia. kroner store bistand fra næste år. Det kommer til at gå ud over de private, danske bistandsorganisationer som Ibis, Folkekirkens Nødhjælp og andre, der har en såkaldt rammeaftale med udenrigsministeriets bistandsorgan, DANIDA. De beskæres med i gennemsnit 28 procent i de midler, de modtager direkte fra den danske stat.
Læs også: Dansk udenrigstjeneste svækkes af Venstres nedskæringer på udviklingsbistanden
Et andet sted, hvor der skal findes besparelser på bistanden, er på DANIDA’s egne programmer. Det betyder blandt andet, at bistanden til en række lande udfases helt, og at fire ambassader lukkes. Det gælder ambassaderne i Mozambique, Zimbabwe, Nepal og Bolivia. Samtidig rammes dansk udviklingsbistand helt ekstraordinært hårdt af det enorme antal flygtninge, der er ankommet og forventes at ankomme til Danmark.
I alt afsættes 3,5 mia. kroner af den samlede udviklingsbistand til flygtninge i Danmark næste år.
Der er derfor tale om en historisk nedskæring af dansk udviklingsbistand, hvilket ikke bare rammer de fattige. Nedskæringer af så stor størrelse rammer også de danske interesser i udviklingslandene, som tidligere udenrigsminister Martin Lidegaard bekymret konstaterer i lørdagens Information.
Ser man på de danske interesser indlejret i den danske udviklingsbistand, er der flere områder, hvor udviklingsbistanden i dag bruges aktivt. Ét er adgang til nye vækstmarkeder. Her er der ingen tvivl om, at mangeårig dansk kendskab til eksempelvis Kenya i dag medvirker til at åbne døre for danske virksomheder. At der samtidig er en dansk ambassade i landet gør, at danske handelsdelegationer hyppigt frekventerer landet vejledt af kyndige eksperter fra det danske diplomatkorps. Danmark åbnede sidste år en ambassade i vækstlandet Nigeria af samme årsager.
Et andet område er klima. Politisk bruger Danmark de gode forhold til en lang række udviklingslande til at skabe alliancer mellem Danmark, EU og de fattigste lande. Under klimatopmødet i Durban i 2011 blev alliancen mellem EU og verdens fattigste lande, LDC-landene, således skabt med dansk mellemværende. Det var Martin Lidegaard, dengang som klimaminister, der ’fødte’ alliancen. International klimapolitik og dansk eksport hænger i øvrigt rigtig godt sammen.
Endeligt er der naturligvis målet om at udvikle ikke mindst det afrikanske kontinent for at fjerne presset af indvandrere, som vist også er i dansk politisk interesse.
Danmark kan ikke lave udvikling alle steder eller have ambassader i samtlige lande, det giver sig selv. Derfor skal der tænkes strategisk. Spørgsmålet er bare, hvilke strategiske tanker, der ligger bag Venstres finanslovsudspil og bebudede besparelser på bistanden? Frem for strategi ligner det snarere kortsigtet tænkning iblandet et dryp gammelideologisk had til udviklingsbistand.

