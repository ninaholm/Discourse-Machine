Selv EL er nyliberale



 Der har været stor dramatik omkring skattereformen, og det udlægges som et forræderi fra regeringens side, at den har indgået et ’blåt’ forlig. Det mest opsigtsvækkende er, at skitsen til et ’rødt’ forlig med Enhedslisten var stort set identisk.
Der er reelt kun én politisk blok i Danmark, og alle partier arbejder i praksis for at videreføre status quo gennem aftaler, der kun indebærer marginale omfordelinger.
Set i et historisk perspektiv er det ikke overraskende. Det politiske system formidler den herskende konsensus. Kun i lange og dybe kriser sker der væsentlige politiske forandringer.
Det aktuelle politiske billede udspringer af krisen i 1970’erne. Den nyliberale politik blev indledt i 1980’erne og rodfæstet i 1990’erne. Socialdemokraternes omstilling med Nyrup og Lykketoft ved roret betød, at den nyliberale politik blev strukturerende for hele det politiske felt.
I det nye årtusinde er også SF kommet med på den nyliberale vogn og senest er Enhedslisten blevet en integreret del af det politiske spil. Den nyliberale skattereform illustrerer denne politiske situation. Der er ingen væsentlig opposition. Der er heller ingen grund at forvente politiske forandringer på Christiansborg i den nærmeste fremtid.
Vækstens politik
Vi vil selvfølgelig komme til at opleve store dramaer og spektakulære forløb. Journalister, eksperter og kommentatorer vil få kronede dage. Skuespillet bliver intenst på nettet og tv-skærmene. Men det vil være politisk farveløst og indholdstomt. Nyliberalismen er den uofficielle grundlov.
Den fremtidige politiske omstillingsevne afhænger basalt set af det økonomiske vækstforløb.
Den nyliberale konsolidering i 1990’erne skyldtes det største økonomiske opsving siden 1960’erne. Den siddende regering kalkulerer med en tilsvarende udvikling i de kommende år. Det fremgår af deres 2020-plan. Men denne prognose er uden hold i virkeligheden, hvor krisen breder sig og væksten er kronisk lav.
Det er altså væksttallene, der er den afgørende politiske indikator. Kun hvis krisen og lavvæksten fortsætter, vil den politiske konsensus blive udfordret og det politiske spil grundlæggende forandret sig. Det tyder alt til gengæld på.

