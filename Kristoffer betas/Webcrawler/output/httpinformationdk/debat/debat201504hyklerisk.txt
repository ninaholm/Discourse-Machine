Hyklerisk anklager



 Morten Helveg Petersen, Radikales medlem af Europa-­Parlamentet, forsøger i et modsvar til mig den 13. april endnu engang at placere mig i bås med DF, fordi jeg er så fræk at kere mig om almindelige danskeres interesser – såsom dansk velfærd – som EU gang på gang går til angreb på.
Morten Helveg mener, at jeg er en populistisk DF’er, der ønsker at mure Danmark inde, fordi jeg påpeger behovet for at debattere, at EU rent faktisk er til skade for danske lønmodtagere og det danske velfærdssamfund.
Morten Helveg mener også at vide, at jeg kun vil tale om sager, der påviser EU’s skadelige effekt for Danmark, Europa og verden. Det kommer fra en mand, som totalt ignorerer alt, der sætter spørgsmålstegn ved beslutninger, som træffes i EU; fra en mand, som affejer al EU-kritik som populisme og »DF-retorik«. Det er svært at tage seriøst.
Endnu mere besynderligt bliver det, når man ihukommer, at Morten Helveg jo faktisk er den dansker i EU, der ønsker at bygge de højeste, stærkeste og mest usolidariske mure – nemlig dem om EU’s grænser. Morten Helveg støtter med glæde EU-murene, der tvinger verdens svageste ud på Middelhavet til den sikre druknedød med det ene formål at holde dem væk fra at overskride EU’s grænser. Morten Helvegs verden går lige præcis til EU’s grænser, mens vi er andre, der ved, at verden er langt større end EU.
Rina Ronja Kari, MEP for Folkebevægelsen mod EU

