Nobelprisen til Bob Dylan



 »I kender ham alle sammen. Han er jeres – Bob Dylan.«
Sådan bliver Dylan præsenteret ved hans koncerter i de tidligere 1960’ere. Han gav ungdomsoprøret stemme. I en tid med sociale konflikter, raceproblemer og mordene på Kennedy-brødrene og Martin Luther King var han ungdommens røst, jvf. hans bemærkninger om at »your sons and daugthers are beyond your command«.
Dylan vil være den ultimative spidskandidat til Nobelprisen i litteratur. 
Ikke en af de æteriske kandidater Nobel-komiteen ofte er gået efter – men en sand digter, der er i konstant kontakt med den strøm, der løber gennem alle. Han er poet på mange slags måder. Han er barden og trubadouren, han er ligeså meget beatdigter som en skeptisk, paradokstænkende forkynder. Han er modernist og præst uden kirke. Han er fortælleren, epikeren med stor fornemmelse for eposet med rødder helt tilbage til Homer.
Han er ikke blot en viderefører af folkemusik traditionen, han har selv været med til at definere den på sin helt egen måde med sange som ’The Times They Are A-changing’ og ’A Hard Rain’s gonna fall’.
Han repræsenterer en universel drøm om frihed og er grundlæggende antiautoritær. Selv nu i hans høje alder er det for nylig lykkedes ham at blive sat fast af politiet som hjemløs – »they’ll stone you when you are walking on the street«.
Generationsfænomen
Hørt og set under ét er Bob Dylan en af den moderne sjæls ypperste fortolker. Han har gjort mange af os i stand til at forstå os selv fra stadig nye vinkler. Han har lyst op i menneskesjæle over hele verden og vist nye veje ud. Gennem 40 år har han sat standarder for sangskrivning og sjælelige og åndelige udtryk. Han har skabt nye betingelser for, hvor lang en sang kan være og hvad der kan stå i den.
Dylan gør brug af hele litteraturens rum og rækkevidde, og forholder sig frit til andres digteres udtryk ud fra devisen ’gode digtere låner ikke, de stjæler’. Der er ikke noget hierarki for Dylan, for alting er samtidigt til rådighed og tilstede. Han er med årene blevet flere generationers stemme. Han er et generationsfænomen så universelt, at det giver mening at lade Cate Blanchett optræde som Dylan i filmen I’m not There.
Mine damer og herrer, I ved det, I har selv lyttet og taget ved lære, the one and only Bob Dylan.
Erik Boel og Neal Ashley Conrad er fra Europahøjskolen på Kalø

