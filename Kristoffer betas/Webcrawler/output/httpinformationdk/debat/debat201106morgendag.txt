Morgendagens anledning
Fejring af en længst utidssvarende forfatning
Grundloven af 1915, som den kan ses på Christiansborg.


 En af folkestyrets få vismænd - den radikale veteran Niels Helveg Petersen - blev forleden citeret for en ny  naturlov: Vand løber nedad, men magt stiger til hovedet. Det er også Niels Helveg der har sagt at det skal være endog meget vanskeligt at ændre en grundlov, men det skal ikke være umuligt. For Danmarks Riges Grundlovs vedkommende er det næsten umuligt. I paragraf 88 har grundlovsfædrene foruden tekstens andre såkaldte konservative garantier indbygget én aldeles afgørende  i selve lovens paragraf om  loven:
Vedtager folketinget et forslag til en ny grundlovsbestemmelse, og regeringen vil fremme sagen, udskrives nyvalg til folketinget. Vedtages forslaget i uændret skikkelse af det efter valget følgende folketing, bliver det inden et halvt år efter den endelige vedtagelse at forelægge folketingsvælgerne til godkendelse eller forkastelse ved direkte afstemning. .... Har et flertal af de i afstemningen deltagende og mindst 40 pct. af samtlige stemmeberettigede afgivet deres stemme for folketingets beslutning, og stadfæstes denne af kongen, er den grundlov. 
En regering skal med andre ord i ambitionen om en grundlovsændring først overbevise et flertal i et siddende ting, dernæst vove pelsen og udskrive nyvalg, som i betragtning af befolkningens almindelige konservatisme og ubehag ved forandringer af netop den art, sagtens kan blive tabt med et brag. Herefter, såfremt det lykkes at vinde valget, må regeringen kunne fremsætte det eller de samme grundlovsændringsforslag igen, og herefter risikere at tabe en folkeafstemning, hvor vælgerflertallet skal være på mindst 40 procent af de stemmeberettigede. Selv da lokummet brændte i 1953, og det gjorde det, fordi prins Knud og dennes maskuline afkom ifølge den gamle grundlov fra 1915 (1920) stod til at arve riget frem for kong Frederik og dronning Ingrids udelukkende feminine avl, var det på et hængende hår. Folkeafstemningen, som dengang ifølge 1915-grundloven var sat til et flertal af mindst 45 procent af samtlige vælgere, stemte lige akkurat ændringerne i hus. En margin på 0,76 procent havde begrebet kongehusets problem og slæbte derved også de øvrige forslag med afskaffelsen af Landstinget som det vigtigste, over den høje tærskel.
Skiftet samfundsprofil
Siden er der ikke sket noget bortset fra justeringer af valgretsalderen, der ikke regnes for egentlig grundlovsændring, samt ændring af tronfølgeloven som ved et prokuratorkneb af VK- regeringen også blev fraregnet.
Den uændrede grundlov er således snart 60 år gammel. Danmark har i mellemtiden flere gange totalt udskiftet samfundsprofil. Bevæget sig fra landbrugsland over industriland over informationssamfund til videnssamfund, til hvad Danmark nu er, som ikke er godt at vide. Befolkningssammensætningen er påfaldende meget anderledes end i 1953, da der til stor forbløffelse for københavnerne gik en neger rundt på Vesterbro, da man stadig hældte cikorieerstatning i kaffen, mens sporvognsannoncerne hævdede at det er Richs der driks, men Danmark der duer, og Martin A. Hansen, et godt stykke tid før modernismen tog et tigerspring, fortsat var det halvtrist indadvendte usexede tiårs mest benovet beundrede forfatter.
Grundloven af 1953 blev til i en tid, da Jean Monnet to år før havde fået Kul- og Stålunionen på benene i et behjertet forsøg på at fredeliggøre verdensdelen efter militarisme, fascisme og nazisme, 40 års verdenskrige og siden truslen fra øst.
Grundloven af 1953 er fra en tid, da internationale organer som De Forenede Nationer og Europarådet efter århundredets bitre erfaringer kæmpede en brav kamp for at knæsætte demokrati og menneskerettigheder i en martret verden. Grundloven af 1953 med sin antikke paragraf 20 stammer fra tider, hvor staternes suverænitetsafgivelse i en bedre sags tjeneste end pur national egoisme var et utrygt begreb. Grundloven af 1953 opererer med bestemmelser og begreber, som kun har mening ved en velvillig tolkning af landets statsskik. Kongen udnævner og afskediger således sine ministre, kongen handler på rigets vegne, etc. Diktatorer på besøg siges at have udtrykt grøn misundelse over den danske grundlovs klare placering af magten hos statsoverhovedet.
Grundloven af 1953 foreskriver at kongen, som jo lige så godt kan være en dronning, er medlem af den luthersk-evangeliske kirke. Dette må siges at være en vidtgående direkte menneskeretskrænkende bestemmelse og dét for et hvilket som helst menneske, at man grundet fødsel og menneskeskabt lov er dikteret tilhør til én og kun én guddom i én og kun én tolkning ved en magtliderlig antisemitisk bondehadende frafalden tysk munk i 1400-tallet. Monarken kan det end ikke tillades at være ikke-troende og stå uden for en religion, uanset at majestætens undersåtter i støt stigende antal fravælger guderne og melder sig ud af statskirken.
Grundloven forordner nemlig en sådan, der imidlertid betegnes som folkekirke, men som statsretsligt i realiteten er en statskirke, underlagt både minister og Finansudvalg.
Skæbnesvangre mangler
Grundloven af 1953 fastsætter Folketinget som administrativ og bevilgende instans ved tilkendelse af statsborgerskab, en bestemmelse som har vist sine skæbne- svangre mangler i forkerte hænder, og som i konkret forstand har berettiget den Niels Helveg'sk formulerede naturlov om magtens raske færd fra mavefornemmelser til hovedet. En rigsretssag er formentlig under opsejling mod den minister, der her har forvaltet kritisabelt. I en bedre af alle verdener ville også de folketingsmedlemmer, der her har misbrugt Grundlovens forældede indretning, pålægges strafansvar.
Grundloven af 1953 indskriver ikke de almene og internationale menneskerettigheder i sin tekst. Markerer eksempelvis ikke at tortur aldrig må anvendes, samt er påfaldende distræt i omtalen af varetægtsfængsling, der ikke bør bruges som straf, men som ganske åbenbart bliver det.
Grundloven af 1953 nævner ikke med rene ord ombudsmanden, institutionen er nemlig fra 1954.
Grundloven af 1953 forudsætter som naturlov af samme lødighed som det nedadløbende vand at magtens tredeling er sikret, fordi denne rigtigt nok er angivet. Men magtens tredeling er langtfra sikret, hvilket de sidste ti år vidner om. De udøvende blander sig rask væk i den dømmende magt, og den lovgivende og udøvende er i en foreliggende flertalskonstellation ét fedt.
Grundloven af 1953 fastsætter ikke den frie presse eller public service i rimelig licensfinansieret uafhængighed som en sikret og garanteret fjerde samfundsmagt og som livsnødvendig kontrollerende instans.
Grundloven af 1953 er kort sagt grinagtigt forældet. Alene bestemmelsen at man ikke uden nærmest overmenneskeligt moralsk udstyrede politikere kan forandre noget som helst i teksten, slår den i hartkorn med sent udviklede samfund, man nødigt sammenligner sig med.
En bister håndfuld grundlovsbevarende fanatikere med kerne i Dansk Folkeparti modsætter sig reformer. Kæmper endog med næb og kløer mod initiativer der under ordnede forhold og med et forsvarligt budget ville kunne drøfte en kommende reform. At ville fastholde Grundloven af 1953 for enhver pris og i stædig insisteren på Grundlovens nationale umistelige hellighed er det samme som fornægtelse af altings forandring. En fornægtelse af altings forandring er udtryk for at magten ikke alene er steget fornægterne til hovedet, men også over det.


