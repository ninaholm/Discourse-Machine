Anders' boller



 Bagværk er en alvorlig sag, som ikke kan overlades til enhver. Det må det lille parti Liberal Alliances spidskandidat Anders Samuelsen sande.
Tidligere på ugen havde han inviteret til vælgermøde i sin egen dagligstue i villaen i Horsens. Det er sikkert sket på baggrund af en helt igennem realistisk vurdering af partiets størrelse og opbakning. Og for at understrege det intime gik Samuelsen i køkkenet og bød de fremmødte på hjemmebagte boller.
Men det skulle den pæne mand aldrig have gjort. For en ualmindelig opmærksom borger har med lov om offentlig bespisning i hånd anmeldt den stakkels politiker, der ellers burde have nok at bekymre sig om, meningsmålinger for eksempel, til Fødevareregion Syddanmark. For sagen er, at der ikke må serveres hjemmelavet mad til offentlige møder. Ellers ville alle Smiley-rapporter og - mærkater jo være forgæves.
Om bemeldte borger har deltaget i Samuelsens valgmøde, fremgår ikke. Men hvis han har, er han måske bare kommet for sent til fadet og har derfor besluttet sig for at lave ballade. Som i fastelavnssangen. Det forekommer i hvert fald ualmindeligt pedantisk. Værre endnu er imidlertid, at myndighederne besluttede sig for at tage det glade vanvid alvorligt og i går indkaldte Anders Samuelsen til et forhør, hvor »også den hjemmelavede marmelade og den mængde Kærgården, Samuelsen havde smurt på bollerne, blev endevendt«, som det fremgik af Ritzau.
Samuelsen benyttede så lejligheden til at få tilladelse til at servere friskpresset juice af æbler fra naboens have til næste vælgermøde. Men nu man er i gang, burde man så ikke få undersøgt sagen til bunds?
Har Samuelsen for eksempel sikret ordentlige flugtveje fra dagligstuen i tilfælde af brand? Er der serveret spiritus? Og har han i så fald en bevilling? Er arbejdsmiljølovens bestemmelser overholdt (der var et tv-hold til stede), og var udluftningen i orden? Ja, sagens alvor taget i betragtning burde Folketinget måske hasteindkaldes for at tage stilling til Samuelsens parlamentariske immunitet.
Alvorlig er sagen, mener den ansvarlige fra Fødevareregionen i hvert fald. Han lod ganske vist Anders Samuelsen slippe i denne omgang, men understregede efterfølgende, at »vi skal sikre, at madlavning sker under hygiejnisk forsvarlige forhold«.
Heldigvis har fødevareministeren slået fast, at man skal lade Anders Samuelsen have sine boller i fred. Så freden kan atter sænke sig over villakvarteret i Horsens og sagen forklares som en lille historie om en borger i meget, meget små sko og en lavloftet paragrafrytter, der tager sit arbejde lidt for alvorligt.
Men den er desværre i al sin absurditet også et billede på, at samfundet dynges til med love og regler, der udhuler den tillid til lovgivning og hinanden som borgere, som er nødvendig for, at et samfund og et  civilsamfund kan fungere.
Det er ikke manglen på regler, der får samfundet til at bryde sammen, hvis det skulle ske. Tværtimod.

