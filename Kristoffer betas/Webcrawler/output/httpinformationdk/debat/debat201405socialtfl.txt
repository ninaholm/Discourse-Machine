Socialt flertal spøger i kulissen
Statsminister Helle Thorning-Schmidt (S) spiller højt spil ved at afvise den invitation til samarbejde, som Dansk Folkeparti lancerede på arbejdernes kampdag.


Tulliarder! Så spøgefuldt afskriver statsminister Helle Thorning-Schmidt (S) den gavebod af vidtløftige valgløfter, som Dansk Folkepartis formand Kristian Thulesen Dahl præsenterede i sin 1. maj-tale.Socialdemokraternes formand har tydeligvis ingen tiltro til Dansk Folkepartis forsøg på at overhale SR-regeringen venstre om.I sine taler på arbejdernes internationale kampdag skød Helle Thorning-Schmidt en langstrakt folketingsvalgkamp i gang ved kontant at afvise, at Socialdemokraterne og Dansk Folkeparti kan finde sammen i et såkaldt ’socialt flertal’ med SF og Enhedslisten: »Jeg vil til enhver tid vælge en hvilken som helst konkret forbedring for danskerne end nok så mange ’tulliarder’ på taget,« sagde statsministeren i Fælledparken.Hånden er ellers fremstrakt til en ny alliance i dansk politik:»Jeg mener bestemt, at det er muligt med et bedre samarbejde mellem Socialdemokratiet og Dansk Folkeparti,« lød det fra Kristian Thulesen Dahl, som under sin tale i Vejle fortsatte: »Vi skal se på de ting, der binder os sammen, så vi kan nå frem til en bred enighed om løsninger, der kommer lønmodtagerne til gode.«Spørgsmålet, som begynder at melde sig, er: Kan Dansk Folkeparti vristes fri af blå blok? Med SR-regeringens nye satsning på en socialt afbalanceret beskæftigelsesreform synes Helle Thorning-Schmidt dog at lægge op til at ville vinde de tabte og frustrerede kernevælgere tilbage fra Dansk Folkeparti ved netop at udfordre direkte – og minde vælgerne om, at Kristian Thulesen Dahl har været hoveddrivkraft bag mange af de seneste års velfærdsforringelser.Spilfægterierne omkring 1. maj-talerne ændrer imidlertid ikke ved, at Dansk Folkeparti på paradoksal vis nærmer sig parolerne fra Socialdemokraternes eget gamle valgoplæg ’Fair løsning’.
