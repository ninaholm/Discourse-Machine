Rusland og USA: fra overbelastning til genstart
USA og Rusland må genoptage den nedrustningsproces, der har været lagt på is de seneste otte år


 På det russisk-amerikanske udenrigsministermøde i marts i Genève forærede Hillary Clinton Ruslands udenrigsminister Sergej Lavrov en stor rød knap, hvor det engelske ord reset (genstart) var blevet forkert oversat til russisk som peregruzka, hvilket betyder 'overbelastning'. Dette er en fin illustration på den situation, der er opstået i forholdet mellem Rusland og USA i løbet af de seneste år. 'Overbelastningen' mellem vores to lande er vokset til et farligt niveau. Det er nu blevet tid til at til at trykke på knappen 'genstart' - og hurtigst muligt komme i gang med at rydde op i arven fra fortiden. Målet må være at etablere et målrettet partnerskabssamarbejde mellem Rusland og USA.
Et meget vigtigt redskab til opnåelse af dette mål er, at vi genoptager den nedrustningsproces, der desværre har været lagt på is mellem os i de seneste otte år. Øverst på dagsordenen må i denne sammenhæng være underskrivelsen af en ny, juridisk bindende russisk-amerikansk traktat om strategiske offensive våben. 
Særligt ansvar
Ruslands præsident Dmitrij Medvedev udtalte sig for nylig i en særlig erklæring netop om dette spørgsmål. Han fremhævede det presserende behov for at komme videre i bestræbelserne på nedrustning af atomvåben. Rusland er en atomstormagt og er permanent medlem af FN's Sikkerhedsråd. Derfor er Rusland meget bevidst om sit særlige ansvar - både ansvaret for at nedruste atomvåben og ansvaret for at styrke ikke-spredning af masseødelæggelsesvåben. Rusland har til fulde overholdt sine forpligtelser i Traktaten om reduktion og begrænsning af strategiske offensive våben (START I), som udløber den 5. december i år, og man skal ikke undervurdere den betydning, som denne traktat har haft i opretholdelsen af international fred og stabilitet. Den har spillet en særlig historisk rolle, dels som garant for strategisk stabilitet og sikkerhed, dels som et redskab til nedbringelse af antallet af strategiske offensive våben. Verden bliver med andre ord et mere et sikkert sted, når denne traktats bestemmelser føres ud i livet.
Tilbage i 2005 foreslog vi fra russisk side USA at indgå en ny aftale til erstatning for START I. En sådan ny traktat skulle tage udgangspunkt i de bedste og mest effektive dele af den nuværende traktat og samtidig afspejle nutidens strategiske realiteter. I vores forslag tog vi hensyn til det forhold, at niveauet for begrænsninger af våben-arsenalerne i START I allerede blev nået i 2001. Antallet af strategiske befordringssystemer og sprænghoveder, der står til Ruslands rådighed, er meget mindre i dag, end START I kræver. START I kan således ikke længere begrænse Ruslands og USA's arsenaler af atomraketter, men derimod gøre det muligt at øge antallet af strategiske offensive våben.
Bindende aftale
Vores holdning til en sådan aftale er følgende: En fremtidig aftale skal være juridisk bindende. Det er også vigtigt, at det dokument, der underskrives, bliver fremtidssikret, sådan at det ikke kun begrænser antallet af sprænghoveder, men også antallet af strategiske befordringsmidler - interkontinentale ballistiske missiler, ballistiske missiler på ubåde og tunge bombefly. 
Vi finder det også nødvendigt at udelukke muligheden for at placere strategiske offensive våben uden for det nationale territorium.
Under sit møde med Hillary Clinton i Genève bemærkede Ruslands udenrigsminister, Sergej Lavrov, at forholdet mellem Rusland og USA er præget af en tung dagsorden. Lavrov understregede imidlertid, at man ikke bør sammenligne vores dagsorden med den sten, som Sisyfos ruller op ad en bjergside. Vores sten er nemlig på ingen måde uoverkommelig. 
En af de former for intolerance, som karakteriserer det ellers tolerante danske samfund, er intolerancen mod atomvåben. Det er Ruslands håb, at den bekymring, der ligger til grund for danskernes intolerance mod atomvåben, må blive væsentligt reduceret som følge af den 'genstart', vi imødeser i forholdet mellem Rusland og USA.

Teymuraz Ramishvili er Ruslands ambassadør i Danmark
Ejvind Larsens 'Frie ord' holder ferie og vender stærkt tilbage tirsdag den 5. maj

