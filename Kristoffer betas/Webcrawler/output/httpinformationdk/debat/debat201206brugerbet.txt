Brugerbetaling er en glidebane



 »Brugerbetaling kan være en af måderne at sikre bedre kvalitet i uddannelser«, udtaler vicedirektør i tænketanken DEA, Bjarne Lundager Jensen, til Berlingske 13. juni. Jeg køber ikke præmissen, og det er jeg ikke alene om.
Baggrunden er den rundspørge, DEA har foretaget blandt studerende vedr. deres holdning til afgift på videregående uddannelse. Den viser blandt andet, at 29 procent af de studerende er enige eller meget enige i, at de ville være villige til at acceptere en undervisningsafgift, hvis pengene ubeskåret gik til at løfte kvaliteten af undervisningen.
Vi har en regering, der satser på uddannelse og lægger vægt på, at det er gennem høj kvalitet i uddannelse og forskning, at Danmark skal vise sig konkurrencedygtig på det globale marked.
Kvalitet afhænger ikke af brugerbetaling, men derimod af, at vi alle gennem skat betaler for det uddannelsessystem, som er lige for alle.
Politikerne og universiteterne er ansvarlige for at prioritere og sikre den høje kvalitet. Den myndighed må ikke overdrages til de studerendes lommer.
Brugerbetaling er en glidebane, som kan vende op og ned på samfundet, som vi kender det. Udenlandske erfaringer viser, at brugerbetaling modvirkes af et fald i den offentlige finansiering med negativ effekt på kvaliteten. I debatten om brugerbetaling er det vigtigt at beholde de store briller på og ikke se med de individuelle.
80 procent imod betaling
Den stolte danske tradition som sikrer lige adgang til uddannelse vinder til alt held bred opbakning fra politisk og organisatorisk hold. Man kan godt anfægte DEA’s fokus på, at næsten hver tredje er villig til at betale en undervisningsafgift, frem for at mere end 70 procent af de adspurgte faktisk ikke udtrykker villighed til at betale.
En Gallup-undersøgelse fra sidste efterår iværksat af blandt andre DM spurgte et udsnit af befolkningen – ikke kun studerende – om holdningen til brugerbetaling på videregående uddannelser. Her var over 80 procent imod indførelse af betaling.
Jeg synes, vi skal glæde os over, at der i Danmark faktisk er betydelig vilje til at holde stand over for tendenser fra udlandet om en stadig større markedsgørelse af uddannelsessystemet.

