Deprimerende overforbrug af antidepressiva
Kritiserer man det voldsomt voksende forbrug af antidepressiva, dømmes man ude af læger, interesseorganisationer og sundhedsministre. Men som speciallæge i psykiatri må jeg sige, at det er tid til at tage problemet særdeles alvorligt


 
	Overlæge og professor Peter Gøtzsches udtalelse om, at befolkningen ville være bedre tjent uden psykofarmaka, »fordi psykiaterne ikke kan håndtere medicinen«, (Politiken den 6. januar) har fået det ganske psykiatriske establishment op af stolene.

	»Livsfarligt,« råber professorer og Dansk Psykiatrisk Selskab (DPS) i flok, den nu tidligere SF-sundhedsminister Astrid Krag kaldte Gøtzsche for useriøs og plat og Else Schmidt fra Sundhedsstyrelsen stillede sig advarende an.

	Men hvor var det forargede ulvekor fra samme instanser, da hårrejsende skandaler i psykiatrien blev afdækket i medierne? Glostrup-sagen med livsfarlig overmedicinering, en nordjysk psykiaters fejlbehandlinger, et tragisk selvmord efter telefonordineret antidepressiva. Højst et defensivt bjæf, lød der.

	Jeg er speciallæge i psykiatri og har haft praksis siden 2002. Jeg bevidner en bekymrende udvikling med tiltagende overdiagnosticering og overmedicinering af både mennesker, der lider af alvorlig psykisk sygdom og mennesker, som aldrig burde have haft en psykiatrisk diagnose endsige medicinsk behandling.

	Forbruget af psykofarmaka er flerdoblet. Hvis der var tegn på, at det øgede forbrug var til gavn for de behandlede, ville det være godt, men det er der ikke meget, der tyder på. Tværtimod. Psykiatriske patienter har en overdødelighed på hele 20 procent. Antallet af mennesker på offentlig forsørgelse af psykiatriske årsager stiger voldsomt. Strålende resultater i form af bedre trivsel hos mennesker i psykiatrisk behandling? Næppe.

	Stærk lægemiddelindustri

	Hjælper psykofarmaka nogle mennesker? Ja, selvfølgeligt gør de det. At forbruget er steget så markant for så potentielt farlige midler burde dog vække opsigt og bekymring i Sundhedsstyrelsen, i DPS og hos en sundhedsminister.

	Hvorfor er forbruget steget? Jeg mener, det skyldes et holdningsskift over mod biologisk psykiatrisk tænkning med fokus på strukturbare diagnoser og medicinsk behandling hjulpet godt på vej af lægemiddelindustriens vellykkede markedsføring.

	Lægemiddelrepræsentanter besøger læger både i praksissektoren og på hospitalsafdelinger, hvilket er lovligt og accepteres af de fleste som uproblematisk. Det omtales endda som ’samarbejde’ og ’undervisning’. Sundhedsstyrelsen benytter læger med lønnet kontakt til lægemiddelindustrien til at udfærdige kliniske retningslinjer for diagnosticering og behandling af sygdomme og til godkendelsesprocedurer af nye præparater. Lægemiddelindustrien er med i selveste psykiatriens maskinrum, uden landets øverste myndigheder finder det problematisk.

	Årelang fejlbehandling

	I min egen klinik oplever jeg udover daglig konfrontation med overforbrug af antidepressiva og midler brugt i behandling af ADHD også stigende tendens til overforbrug af de særdeles bivirkningstunge og potentielt livsfarlige antipsykotiske stoffer.

	En enkelt patienthistorie synes jeg er værd at nævne. En ung kvinde blev henvist til mig, fordi hun var i behandling med en pænt høj dosis antipsykotisk medicin og nu havde et ønske om at blive gravid. Hun havde året forinden afsluttet behandling ved distriktspsykiatrien grundet temperamentsproblemer. Hun havde aldrig i sit liv haft en psykotisk oplevelse.

	Hun havde gået til samtaler med en sygeplejerske eller en social- og sundhedsassistent i gennem et års tid efter en enkelt indledende lægesamtale. Her var hun sat i behandling med medicinen, og under forløbet var dosis successivt forøget uden yderligere lægesamtale. Terapeutens tilbagemeldinger til lægen var tilstrækkeligt. Kvinden blev afsluttet, uden der blev sikret nogen form for psykiatrisk opfølgning af medicineringen.

	Hun var voldsomt generet af sløvhed, men havde pligtskyldigt taget medicinen, »selv om min kæreste sagde, jeg sejlede rundt«. Jeg fandt mildest talt ikke indikation for fortsat behandling, som jeg trappede hende langsomt ud af. Hun syntes nok humørsvingningerne blev lidt mere udtalte, men til gengæld var hun særdeles tilfreds med ikke længere at være omtåget. Der er desværre mange lignende historier.

	Psykofarmaka skal benyttes med stor omtanke, fordi den som al medicin har mange bivirkninger – også potentielt dødelige.Men psykofarmaka bliver alt for hyppigt ordineret uden tilstrækkelig vurdering og opfølgning. Resultatet er markant overforbrug af medicinen.

	En meget bekymrende udvikling, som Sundhedsstyrelsen, DPS og landets sundhedsminister burde forholde sig aktivt til fremfor at kaste sig over budbringeren af en relevant kritik.

Else Marie Schelin er speciallæge i psykiatri

