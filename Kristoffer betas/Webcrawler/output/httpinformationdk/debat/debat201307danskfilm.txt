Dansk film har brug for et Dogme13
Trods kassesucceser og internationale hæderspriser er dansk film i gang med at grave sin egen grav. De originale instruktører forsvinder til Hollywood, og de tilbageblevne producerer ligegyldige skabelonsfilm eller dårlige forsøg på kunstfilm. Der er brug for et nyt koncept ala Dogme95 for igen at skabe vedkommende historier i dansk film
Anders W. Berthelsen og Jesper Asholt i Søren Kragh-Jacobsens dogmefilm ’Mifunes sidste sang’.


 
	For nylig så jeg Rasmus Heides platfilmskomedie Alle for to og den noget mere rutinerede og anerkendte Annette K. Olesens Skytten. De to film var desværre næsten lige ringe. Den første på grund af sin platte humor, utroværdige og forudsigelige historie og skelettynde karakterer, den anden fordi den er aldeles uengagerende og ikke rigtig ved, hvad den vil.

	I begge tilfælde fristes man til at spørge: Hvad var det lige, der gjorde, at de to historier trængte til at blive fortalt? Svaret ligger såmænd lige for: Rasmus Heide laver film, der har et stort publikum og tjener derfor mange penge ind. Annette K. Olesens film har uden tvivl de bedste kunstneriske intentioner, og ideen om en moderniseret opfølgning – på en problemstilling fra en 70’er-klassiker med samme titel – virker også spændende, men resultatet er dræbende kedeligt, og skuespillerne kæmper tydeligvis med deres intetsigende karakterer.

	Begge film er typiske eksempler på, hvor dansk film hovedsageligt står i dag, og her må man konstatere, at det står ringe til.

	Talenterne rendt af pladsen

	Gang på gang forlyder det – ganske rigtigt – at dansk film også har kronede dage, for danske filmkunstnere høster internationale æresbevisninger ved stort set alle filmfestivaler og prisuddelinger med titler som En kongelig affære, Den skaldede frisør, Drive, Hævnen og Jagten. Men disse film har alle på én eller anden måde udgangspunkt i et 1995’er-koncept med skyhøje kunstneriske ambitioner om jomfruelighed og originalitet, men det er en tænkemåde, som i dag synes på vej mod udvanding.

	Bagmændene bag disse succeser er i store træk skabt af tidligere nytænkere som Poul Nesgaard og Mogens Rukov fra Filmskolen og Peter Aalbæk Jensen fra produktionsselskabet Zentropa.

	Efter en ørkenvandring i årtier med mange år mellem snapsene blev Zentropa startet i begyndelsen af 1990’erne. Fire unge instruktører stod i 1995 frem med deres såkaldte Dogme95-koncept, som fordrede originalitet og engagerende livshistorier, og hvor instruktion og indlevelse og fravær af eksterne effekter var et krav. Det gik rigtig godt i mange år, og de publikumshungrende biografer var fyldt med tilskuere. Med titler som Festen, Idioterne og Italiensk for begyndere kunne man næsten ikke få hænderne ned igen af begejstring. Konceptet smittede stort i udlandet, men efter 212 dogmefilm på verdensplan blev konceptet lukket ned i 2002. Dogmekonceptet er således udlevet, og talenterne er rendt af pladsen.

	Tosser skaber de bedste film

	En stor del af de mest succesfulde forsvandt relativ hurtigt til Hollywood. Her kan nævnes en række instruktører som Lars von Trier, Niels Arden Oplev, Thomas Vinterberg, Bille August, Lone Scherfig, Ole Bornedal og Nicolas Winding Refn og skuespillere som Mads Mikkelsen og Nikolaj Coster-Waldau – og endelig den vel nok mest originale danske instruktør i mands minde, Anders Thomas Jensen, som dog har reduceret sit talent til blot at skrive manuskripter til nær sagt alt muligt, der kan være penge i.

	I Hollywood bliver disse instruktører oftest brugt, som de håndværkere de også er, men de forventede store oplevelser udebliver. De historier, de er sat til at fortælle, har ikke længere originaliteten og inderligheden over sig.

	For nylig kunne man opleve Peter Aalbæk Jensen i DR2’s Deadline, og her fik man bl.a. defineret det faktum, at det, der skaber ny filmkunst, ikke er fætterkusine-indavl med fine uddannelser, men derimod helst »tossede« mennesker med mindst syv afvigerdiagnoser, som higer desperat og ufortrødent efter at fortælle deres originale historie.

	Stoltheden over dansk film er således til at forstå, men antalsmæssigt er det et absolut fåtal af film og filmnavne, der opnår succes og international omtale.

	På vej mod ligegyldigheden

	Dansk film kan stort set systematiseres i tre kategorier. Der er de konsulentstøttede film, som har kunstneriske ambitioner, og som er de mange. Der er de markedsordningsstøttede, som er brugerorienterede, og som er de økonomisk indbringende. Og endelig er der de internationale co-produktioner.

	Langt størstedelen af den årlige danske filmproduktion på cirka 25 titler har et meget lille publikum og kunne ikke klare sig uden den offentlige statsstøtte fra Filminstituttets konsulentordning. Der kommer jævnligt film med ned til et par tusind tilskuere som Katrine Wiedemanns Viceværten (2012) og i slemme tilfælde som Linda Wendels Julie (2011) med kun cirka 50 biograftilskuere. Viceværten er en absolut kunstnerisk forsvarlig film, men er der ikke noget publikum, må man stille sig spørgende over for de brugte millioner. Film er jo nu engang et massemedium.

	Endelig er der en række film, som bliver støttet fra den såkaldte markedsordning, men det er film, som gennemsnitligt lefler for den laveste fællesnævner og det nemme og billige grin. At der også skal være plads til sådanne film er med deres typiske halve million tilskuere i biograferne helt ok, men når man oplever den platte historie, de psykologisk utroværdige personer og meget mangelfuld, nærmest amatøragtig instruktion i filmserier som Min søsters børn og Far til fire og enkelttitlerne Klassefesten, Alle for én og Alle for to samt Casper Christensens forsøg Klovn – The Movie og Player, må jeg som filmhistoriker konstatere, at dansk film står ved en skillevej i disse år, for dansk film er på vej ud i ligegyldigheden.

	Middelvejen eller talenterne?

	I et nummer fra troubadourbandet Daltons debut-cd fra 1992 med titlen »Middle of the Road« hedder det, at man skal vare sig for at opnå den succes, man higer efter, for så snart man får den, vil man søge at bevare den via gentagelse og stilstand og tilbøjeligheden til at søge den gyldne middelvej, som fører ad helvede til.

	I 2014 skal de politiske partier forhandle nye støtteordninger. Hvis ikke dansk film vil synke hen i ny ørkesløshed, fordi man meget nemt kan forstille sig, at politikerne i en økonomisk krisetid vil give yderligere støtte til markedsorienterede sællerter, må branchen sadle om og gøre opmærksom på de nogle gange særegne talenter, der dukker op, som kan skabe ny vækst og kunstnerisk udvikling i dansk film.

	I første halvdel af 00’erne lavede den oscarbelønnede instruktør Anders Thomas Jensen tre helt suverænt vellavede og originale komedier med titlerne Blinkende lygter, De grønne slagtere og Adams æbler, som samtidig også blev kassesucceser.

	Anders Thomas Jensen burde vende hjem og lave film igen. Hollywood har tilstrækkeligt med manuskriptforfattere i forvejen, og de film, han har bidraget til, er ikke noget at råbe hurra for.

	En anden original folkelig filmskaber i en helt anden boldgade er multikunstneren Erik Clausen og en tredje musikeren Nikolaj Steen, som brillerede i 2009 med den meget troværdige, kunstnerisk vellavede og menneskeligt varme Oldboys.

	Sådanne originale talenter m.fl. burde gå sammen med førnævnte Peter Aalbæk Jensen og hans ’filmtosser’ og den uforlignelige ’gamle’ nyskaber Poul Nesgaard fra filmskolen og skabe et nyt kunstnerisk kravkoncept med titlen ’Dogme13’. Det trænger dansk film til, hvis ikke den skal svinde helt hen i ligegyldighedernes verden og opleve de sidste talenter forsvinde til udlandet til den gyldne middelvej, som i sidste ende fører ad helvede til.

Bent Liholm er overlærer, mag.art. i film- og medievidenskab

