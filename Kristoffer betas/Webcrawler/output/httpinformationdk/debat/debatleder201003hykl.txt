Hykleri



 REGERINGEN har givet sig selv yderligere fire år til at vælge, hvilket kampfly det danske forsvar skal have. »Fornuftigt, fornuftigt,« lyder reaktionerne fra samtlige partier i Folketinget. De nuværende F-16 fly kan flyve i længere tid, end vi troede, lyder forklaringen fra regeringen. Og det ser heller ikke godt ud at bruge op mod 40 mia. kr. på nye kampfly midt i en finanskrise med arbejdsløshed, offentlige nedskæringer og underskud i statskassen, supplerer oppositionen. Og det har de selvfølgelig alle sammen ret i. Det interessante er bare, at hverken F-16-jagernes flyvetid eller finanskrisen er den reelle årsag til udsættelsen af flykøbet. I sidste uge kunne DR afsløre, at forsvaret ser Boeing-fabrikkernes velafprøvede kampfly F-18 Super Hornet som det oplagte flyvalg. Det er en anbefaling, der har vakt alt andet end glæde i regeringskredse, hvor favoritten er det superavancerede Joint Strike Fighter fra Lockheed Martin. JSF er valgt som det amerikanske forsvars kommende kampfly, og alene af den grund er det også den danske regerings valg.
UDSÆTTELSEN af det danske flykøb er en nærmest direkte ordre til forsvaret om at tænke om igen. Når politikerne i 2014 igen tager spørgsmålet op, er Super Hornet nemlig på vej ud af produktion. I mandags lovede Boeing-chef Tom Bell i Information, at flyene vil blive produceret i hvert fald resten af dette årti. Men så er det også slut. I øjeblikket håber Boeing at holde produktionen i gang ved at fylde de huller ud, som opstår, fordi JSF er blevet forsinket. Men noget fremtidsperspektiv er der ikke. I 2014 bliver valget derfor let. Til den tid kan forsvaret og politikerne vælge mellem JSF og JSF. Det eneste problem er prisen. 540 mio. kr. pr. fly er en dyr omgang for Danmark. For politikerne bliver flykøbet derfor først og fremmest et spørgsmål om, hvor mange fly Danmark har råd til. Og om man måske skal bruge nogle af de mange milliarder på ubemandede droner og transporthelikoptere i stedet. Begge dele har de danske soldater væsentlig mere brug for. I hvert fald så længe fjenden er oprørsbevægelser i Afghanistan og andre fjerne egne.caa

