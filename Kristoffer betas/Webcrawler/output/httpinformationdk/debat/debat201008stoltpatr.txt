Et stolt patriarkalsk samfund
Skal vores soldater dø for afghanske kvinders rettigheder? Nej, vi spilder  tiden, hvis vi tror, vi kan ændre afghanernes kvindesyn udefra - det må de selv gøre indefra


 Den tragiske historie om Bibi Sanubar - den afghanske enke, som blev pisket, skudt og myrdet af Taleban, fordi hun var gravid - har vakt forargelse i Vesten. Samme uge bragte Time det chokerende billede af Aisha, en 18-årig pige, der fik skåret næsen af, fordi hun var løbet bort fra sin svigerfamilie. Med den seneste tids megen tale om politisk forsoning med Talebans ledelse er den islamistiske bevægelses kvindesyn hastigt på vej til at blive et lige så påtrængende og følelsesladet emne, som da den første gang kom til magten i 1990'erne.
Uanset hvor kvalmende vi finder behandlingen af Bibi, Aisha og deres lidelsesfæller, må følelserne ikke suspendere fornuften. Og uanset hvor gerne vi ser sociale forandringer i det af-ghanske samfund, så var dette aldrig grunden til, at vort militær tog til Afghanistan. Som den amerikanske øverstkommanderende i Afghanistan, David Petraeus, gentagne gange har pointeret: »Lad os ikke glemme, hvorfor vi er i Af-ghanistan. Det er for at sikre, at dette land ikke igen kan blive tilholdssted for al-Qaeda.«
Vel er kvinderettigheder væsentlige. Men de har ikke direkte relevans for truslen fra al-Qaeda.
Det betyder ikke, at vi  i Vesten skal passivt til. Vi må blive ved med at tale kvinderrettighedernes og kønsligestillingens sag og holde afghanerne engagerede i denne debat. Men vi bør ikke docere skingert eller diktere. Skal sociale forandringer komme til Afghanistan, må de komme indefra.
Stammens genpulje
Det ville hjælpe, hvis vi forstod Taleban bedre. Bevægelsens grusomme straffe forekommer uforståelige i Vesten, men giver bedre mening inden for deres egen kultur. Den strenge seksualmoral, som Taleban insisterer på, har rødder i pashtunske stammeskikke, hvis altoverskyggende målsætning er at værne om stammens integritet.
Intet truer stammens og klanens genpulje end kønslig omgang uden for ægteskabet.
»Pashtunen må avle godt, hvis han skal avle krigere,« skrev digteren Gani Khan i 1947.
»Den potentielle mor til morgendagens mand er stammens kosteligste skat og må bevogtes nidkært ... Død over alle, der sætter stammens vel på spil. Det er forræderi og sabotage, som også hos jer straffes med døden.«
Systemet, erkendte Khan, er »barsk og brutalt«, men det virker. Pashtunerne er verdens største stammesamfund. Der er 42 millioner pashtunere fordelt på 60 stammer og 400 klaner. Og de er uhyre stolte af deres kultur, som har overlevet igennem 3.000 år trods hyppige invasioner og besættelser.
Kvindemishandling er ikke et særkende for Taleban eller pashtunerne. Den praktiseres overalt i Afghanistan, også af den stat, som NATO-soldater for tiden giver deres liv for at forsvare. Efter mordet på Bibi Sanubar udtalte general Abdul Jabar: »Man skulle først have arresteret hende og fremlagt beviser for hendes ulovlige affære. Bagefter skulle hun have været stillet for en domstol, og så kunne hun tage imod sin dom« - hvilket fik en blogger på den britiske hærs uformelle Army Rumour Service-website (arrse.co.uk) til at bemærke: »Jeg formoder, at en skyldig-kendelse fra en afghansk domstol udløser steningsstraf. Hvad kæmper vi overhovedet for i denne krig?« Overskriften på Time's uhyggelige forside - »Hvad der sker, hvis vi forlader Afghanistan« - var fordrejet, for overgreb mod kvinder sker i forvejen i stor stil, også i de egne af landet, vi kontrollerer.
Holdningsskift
Det kan synes som et paradoks, men i 1990'erne opfattede Taleban ikke sig selv som kvindeundertrykkere, men som kvinders forsvarere. Vesterlændinge har det med at glemme, i hvilken historisk kontekst Taleban voksede frem i 1994 - noget, ingen afghaner vil glemme. For Taleban var det første mål at bringe lov og orden til et land, som var lemlæstet af fem års voldsom borgerkrig. Det lykkedes fremragende i de områder, hvor bevægelsen kom til magten.
»Den egentlige grund til deres succes,« udtalte USA's viceudenrigsminister Robin Raphel på et FN-møde i New York i november 1996, »har været mange afghaneres og især mange pasthuneres beredvillighed til at bytte uendelige kampe og kaos ud med en vis grad af fred og sikkerhed, selv om det betyder vide sociale restriktioner.«
For mange afghanere, deriblandt mange afghanske kvinder, var undertrykkelse en beskeden pris at betale for at blive fri for de foregående års massevoldtægter og nedslagtninger. Taleban forekom som det mindste af to onder - og i et år, hvor hidtil 1.250 afghanske civile er blevet dræbt under NATO-kamphandlinger, ser mange afghanere stadig sådan på det.
Shukria Barazkai, pashtunsk parlamentsmedlem og en førende kvinderetsforkæmper, mener, at Vesten altid har misforstået hendes land.
»Jeg skiftede holdning til Taleban, da det gik op for mig, at Afghanistan er nødt til at klare sig selv,« udtalte hun for nylig. »Det internationale samfund støtter os, men forstår os ikke. Taleban er en del af befolkningen. De har andre holdninger. Men som demokrater må vi acceptere dette.«
Barazkais opfattelse er desto mere bemærkelsesværdig i lyset af, at hun i 1999 selv blev pryglet af det religiøse politi fra Talebans berygtede Ministerium til Fremme af Dyd og Forebyggelse af Synd. Hun havde gjort sig skyld i den forbrydelse at gå til lægen uden at være ledsaget af et mandligt familiemedlem.
Fordringsfuld insisteren
I Vesten ser vi kønnenes ligestilling som en absolut menneskerettighed. Det bør vi vedblive med. Heri ligger dog ikke, at noget vestlig land har formået at føre dette princip tilfredsstillende ud i livet (hyklerisk fik vi gennemtvunget en bestemmelse i den afghanske forfatning af 2003, ifølge hvilken mindst 25 procent af de folkevalgte skal være kvinder - efter Storbritanniens valg i 2010 er andelen af kvindelige parlamentarikere på 22 procent). Og vi er tilbøjelige til at glemme, at de fremskridt, som er gjort, er af historisk nylig dato (så sent som i 1990 fik kvinder stemmeret i den schweiziske kanton Appenzelle Innerrohden) - og kun kom i stand igennem hård kamp.
Er det på den baggrund ikke en anelse fordringsfuldt at insistere på, at et stolt, patriarkalsk samfund, som har formået at overleve gennem 3.000 år, nu pludselig skal fremtræde som vores eget spejlbillede?

James Fergusson er forfatter til tre bøger om Afghanistan
© The Guardian og Information
Oversat af Niels Ivar Larsen

