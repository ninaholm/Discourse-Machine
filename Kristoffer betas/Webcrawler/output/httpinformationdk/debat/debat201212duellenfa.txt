Duellen: ’Fællesskabet inkluderer kun folk i arbejde’
Når politikerne tager demokratiet for givet, går det ud over fællesskabet, mener professor i statskundskab


 Økonomien, vismændene og virksomhederne har fået for meget magt over politikerne, og det går ud over demokratiet, mener dagens kronikør. At de toneangivende politikere svigter det demokratiske ideal, istemmer Jørn Loftager, lektor ved Institut for Statskundskab på Aarhus Universitet. Han mener, at fællesskabet bliver taget for givet i en globaliseret tidsalder, hvor fokus i stedet rettes mod økonomien.
»Penge er på forskellig vis kommet til at spille en stadig større rolle,« siger Jørn Loftager og nævner samarbejdet mellem Saxo Bank og Liberal Alliance som eksempel.
»Spørgsmålet om økonomiens forstyrrende indflydelse på politikken og på demokratiet har i høj grad handlet om at sikre alle borgere mulighed for på lige fod at være med i den demokratiske deltagelse,« siger Jørn Loftager og fortsætter:
»Hos den nuværende regering er der klare tendenser til, at de økonomiske vilkår bliver forringet for de dårligst stillede. Og man må formode, at det også har nogle afledte konsekvenser i retning af en manglende anerkendelse som ligeværdige borgere.«
Politisk medansvar
Fællesskabet forstås ikke længere som et medborgerskab, men som et arbejdsfællesskab, hvor erhvervsevne er adgangsbilletten og menneskets værd er reduceret til dets økonomiske ydeevne, mener professoren. Og fra politisk hold udstikkes en kurs, som ikke er inddragende for borgerne.
»Vinden er begyndt at blæse den anden vej igen, sådan at man definerer fællesskabet som dem, der er på arbejdsmarkedet. Og dem, der ikke er på arbejdsmarkedet, er udenfor. Det kan man se tendenser til i denne regerings politik,« siger Jørn Loftager. Han pointerer, at man ikke kan udelukke et politisk medansvar for den måde, krisen er slået igennem på i Danmark.
»For eksempel kreditlovgivning, tilsyn med banker, regler for finansielle transaktioner. Var det nødvendigt med den form for liberalisering? Og tilsvarende: Må det politiske svar på krisen nødvendigvis indebære en omfordeling fra de dårligere til de bedre stillede? De spørgsmål kan man stille sig selv, hvis man søger svaret på, hvad demokratiet kunne have gjort anderledes.«

