Har Danmark glemt urfolksgrupperne?
10 års dansk støtte til fattige urfolk i arktisk Rusland er slut nu, hvor Rusland ikke længere er modtagerland i Udenrigsministeriets naboskabsprogram. Dermed går vigtig viden og erfaring tabt


 Danmark skal have en ny strategi for sit ’naboskabsprogram’. Programmet er Udenrigsministeriets menneskerettighedsbaserede bistandsprogram for EU’s østlige naboer og skal fremover yde bistand til Hviderusland, Ukraine, Moldavien, Armenien, Albanien, Bosnien-Hercegovina og Kosovo i perioden fra 2013 til 2017 og har ca. én milliard kr. til dets gennemførelse.
I den tidligere strategi var Rusland et modtagerland, mens det nu stort set sløjfes – dog med mulighed for en mindre målrettet indsats. Midlerne til Rusland var små, omkring 1,8 millioner kr. årligt. Desværre indebærer sløjfningen, at en vigtig del – fokus på urfolk i arktisk Rusland – ikke længere er en del af programmet. Blandt urfolksgrupperne er der samer, vepser, komi, nenetser, yupik, tjukter samt flere andre fangere, jægere og rensdyrnomader, der i dag lever i yderste armod i verdens koldeste egne.
Støtte til urfolk
På baggrund af en forespørgselsdebat i Folketinget i år 2000 vedtog et enigt folketing en dagsorden om en målrettet indsats for oprindelige folk, også kaldet urfolk, i arktisk Rusland.
Centralt i debatten stod oprettelsen af et permanent forum for urfolk i FN og en opgradering af støtte til urfolk i lande, der i bistandssammenhæng ikke betragtes som udviklingslande. Urfolkene i de russiske polaregne fik en helt særlig opmærksomhed. Dels fordi Danmark gennem Rigsfællesskabet regnes som et arktisk land, og dels fordi disse folkeslag indtil da faldt i et bistandsmæssigt tomrum. Det permanente forum sikrede de store linjer og overordnede problematikker i urfolksspørgsmålene, hvorimod bistanden åbnede op for at arbejde med urfolkenes problemer helt derude, hvor hjælpen behøves mest, m.a.o. derude, hvor urfolkene bor i den sibiriske tajga (urskov) og på den frosne tundra.
Ngo’er ud af strategien
Med Danmarks førertrøje og fokus på arktiske interesser samt et nyligt bredt funderet politisk tiltag i forhold til at opprioritere Danmarks engagement i Arktis kan det undre, at urfolk ikke er nævnt med et ord i udkastet til den nye strategi for naboskabsprogrammet. Det er ingen steder muligt at finde en officiel beslutning, hverken på embedsmandsniveau eller politisk udmelding, som siger, at urfolkene i Rusland ikke længere er et prioritetsområde.
Tværtimod har området nu igennem 10 år været prioriteret med en beskeden pulje, som er brugt til at gennemføre projekter og styrke processer med henblik på at forbedre urfolkenes situation. Endvidere har nogle danske ngo’er og konsulenter opbygget en stor viden om urfolkenes situation i de forskellige regioner i Rusland, som gennem en fortsat prioritering af området kan bruges til at videreudvikle de igangsatte tiltag og forbedringer, så en bæredygtig udvikling opnås.
Faktisk er ngo’erne helt forsvundet ud af den nye strategi til trods for, at det netop er med ngo’erne som bindeled, at man har gennemført de sidste 10 års indsats. Det betyder, at ngo’erne både har et stort kendskab til de områder og de problemstillinger, de arbejder med, og samtidig er vidensformidlere i forhold til de bevilligende myndigheder i Danmark (UM). Endvidere har ngo’erne mulighed for at tilpasse tiltagene efter vilkårene og derved nå ud til lokale urfolksgrupper som pga. manglende repræsentation er marginaliserede og derfor ikke har mulighed og ressourcer til at igangsætte relevante projekter. Dette giver en unik mulighed for at arbejde ud fra et princip om ’hjælp til selvhjælp’.
Hvorfor stoppe en succes?
Vi har gennem de seneste 12 år arbejdet med urfolksprojekter i arktisk Rusland gennem foreningen Infonor. Fokusområdet har primært været samerne på Kola-halvøen. Vi har haft flere mindre projekter, men alligevel favnet både kapacitetsopbygning, fortalervirksomhed og udvikling af samiske primær erhverv (fiskeri og rensdyrdrift). Det kræver et indgående lokalkendskab, viden om russisk urfolkspolitik og samiske levevilkår for at gennemføre projekterne på en meningsfuld måde og med mest udbytte for bistandsmidlerne.
For at styrke fortalervirksomhed for samerne på Kola-halvøen udnyttede vi de muligheder som russisk lovgivning giver – nemlig ‘National Kulturel Autonomi’, som betyder, at en etnisk gruppe har repræsentation over for myndighederne og mulighed for at få støtte til at styrke deres kulturelle institutioner.
Efter Sovjetunionens opløsning ophørte statskollektiverne med at fungere. På Kola-halvøen ramte det rensdyrdriften, som røg ind i en nedadgående spiral. Det var nødvendigt med en revitalisering af rensdyrdriften som samisk kulturbærende primærerhverv. Med inspiration fra skandinavisk rensdyrdrift tilpasset en russisk kontekst fik vi opstartet en privatisering af rensdyrdriften ved hjælp af urfolksfamiliebrug kaldet obschinaer. I den nye strategiplan er muligheden for at støtte rendrift i obschinaerne udelukket.
Med de seneste 10 års arbejde in mente er det uforståeligt, at den dansk indsats i området nu skal stoppe. Dermed svigter vi udviklingen af bæredygtighed i det arbejde, som vi har lavet, og ligeledes de mennesker, det skulle komme til gode, og som ikke har andre muligheder.
Grønlands Selvstyre har sammen med Infonor indsendt en forespørgsel til Udviklingsminister Christian Friis Bach (R)samt forslag til en ændring af strategien for naboskabsprogrammet. Vi håber, at udviklingsministeren vil genoverveje, hvorvidt Danmark igen kan indtænke støtten til urfolk i arktisk Rusland som en del af en samlet dansk arktisk politik.
 
 
Claus Oreskov er formand og Miriam Weiss er bestyrelsesmedlem i Infonor, som er en dansk-grønlandsk ekspertgruppe og ngo, som arbejder for urfolkene i arktisk Rusland

