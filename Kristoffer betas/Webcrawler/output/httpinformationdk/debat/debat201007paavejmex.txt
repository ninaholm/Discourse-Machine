Vi er på vej til Mexico
København var og er en vigtig brik på vejen mod det endelige mål, som er en juridisk bindende klimaaftale. Cancun er næste stop


 Op til fodbold-VM i Mexico i 1986 var der så megen diskussion om luftfugtigheden og højden, at én af de danske spillere til sidst fik nok: »Nu gider vi altså ikke høre mere om den tynde luft«.
Sådan er der sikkert også mange, der har haft det herhjemme med klimaforhandlingerne oven på Danmarks værtskab for klimakonferencen i Bella Center. Siden da har debatten i Danmark været langt mindre intensiv og har ofte drejet sig om, hvorvidt det var det danske formandskabs skyld, at verden ikke kom længere i Bella Centeret. Mindre end et halvt år inden den næste klima-konference skydes i gang i Cancun, er der imidlertid god grund til at gøre status og ikke mindst se fremad.
»Succes har mange fædre; fiasko er forældreløs,« sagde præsident Kennedy. Og lad det være sagt med det samme: det danske COP-formandskab har ingen problemer ved at tage medansvar for Københavner-aftalen (Copenhagen Accord). Ganske vist indfriede København langt fra forventningerne, men lige så klart er det, at mødet ikke bør klassificeres som en fiasko.
Klima skal løses globalt
I modsætning til de utallige møder i årene op til København lykkedes det rent faktisk at få taget fat på nogle af de helt centrale politiske knaster, som alle i årevis var enige om skulle fjernes, men som trods alle anstrengelserne fortsat bestod. F.eks. at både i- og u-landene skal bidrage til reduktionsindsatsen og princippet om, at såvel i- som u-landene skal underkaste sig internationalt tilsyn med deres CO2-reduktioner ('MRV').
Selv om EU ikke spillede en central rolle i de sidste dage i Bella Centeret, er der ingen tvivl om, at  EU's vedvarende pres op til København var afgørende for, at alle store udledere også kunne tilslutte sig, at temperaturen ikke må stige mere end to grader. Et afgørende fremskridt, da klimaproblemet kun kan løses globalt. Husk på, at EU kun står for 13 pct af verdens emissioner, mens f.eks. USA og Kina til sammen står for næsten 40 pct.
Det lykkedes ikke at  få den politiske aftale vedtaget som en fælles FN-beslutning i København, men siden har mere end 130 lande tilsluttet sig aftalen. Og endnu mere essentielt: størsteparten af indholdet er blevet løftet ind i den FN-tekst, som forhandlerne nu bakser med i Bonn. Dermed er de fremskridt, som er blevet opnået uden for den formelle FN-proces i det lille improvisoriske Arne Jacobsen rum i Bella Centeret med udvalgte nøglelande, nu blevet formaliseret. Eller sagt på anden vis: København er et tegn på, at beslutninger i en mindre kreds ('minilateralisme') kan give ny dynamik til den multilaterale proces, hvor alle lande deltager.
Pengene skal arbejde
Tilsvarende blomstrer klimasamarbejdet efter København også på andre fronter. Tysklands kansler Angela Merkel har sagt, at vi skal skabe nogle uformelle 'handlingsspor', som kan få en positiv effekt på den formelle forhandlingsproces. Også her spiller Københavner-aftalen en rolle. F.eks. er verdens rige lande godt i gang med at skaffe de 30 mia. dollar til verdens fattige lande, som blev lovet i København. Fra dansk side har vi sikret, at vores klimapenge bliver nogle af de allerførste, der kommer ud at arbejde.
Aftalen har også styrket indsatsen imod afskovning i u-lande. Der skabes nu en stor pulje til klimavenlig skovdrift i u-landene på hele fire mia. dollar. Det var resultatet af det vellykkede møde i Norge i maj måned, hvor den danske statsminister var særligt indbudt for at hjælpe til med at få beslutningen realiseret. Også dette gennembrud har aftalen i København en væsentlig aktie i.
Kort sagt: København var og er en vigtig brik på vejen mod det endelige mål, som er en juridisk bindende klimaaftale. Cancun er næste stop. Det er endnu for tidligt at gisne om, hvad der kommer ud af Cancun, men ledetråden er - som en af mine rigtig gode mexicanske samarbejdspartnere har udtrykt det: »Vi skal fokusere på, hvad der er muligt i stedet for at bruge kræfterne på at tale om, hvad der ikke er muligt«.
Næste formelle FN-runde finder sted fra den 2. til den 6. august i Bonn. Inden da vil vi være blevet en hel del klogere på, hvad der rent faktisk er muligt. Jeg er netop vendt hjem fra møder i Rom i den såkaldte MEF-kreds ('Major Economies Forum') og i midten af juli afholder den amerikanske energiminister et større møde om energipolitik. Umiddelbart efter drager jeg til Mexico City for at drøfte perspektiverne for Cancun med det kommende mexicanske formandskab.
Sammen med Mexico vil vi være ambitiøse og realistiske: Vi skal videre uden at have forventninger oppe i skyerne - oppe i den tynde luft. Og vi skal heller ikke erklære FN-processen for død, hver gang det ikke går, som vi håbede. Men hvem ved? Måske kan det jo netop føre til, at COP16 - i modsætning til COP15 - rent faktisk overrasker positivt?

Lykke Friis er klima- og energiminister (V)

