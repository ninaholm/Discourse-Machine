Fødevareministeriets klimakogebog er uambitiøs



 Fødevareministeriet har netop udsendt en klimakogebog. Initiativet er prisværdigt og nødvendigt, for klimabelastningen fra  vores mad udgør en alvorlig og desværre ofte overset trussel. Men bogens måltider er langt fra ambitiøse nok, de sparer desværre  ikke nok CO2.
At udskifte (helt eller delvist) det animalske protein med planteprotein er ifølge forskerne det, der skal til, hvis klimabelastningen fra vores mad skal sænkes med noget der gør en forskel. Det er langt fra nok at skifte oksekødet ud med svin, kylling og fisk. Først når det samlede forbrug af kød nedsættes ved at indføre flere kødløse måltider og begrænse spild, kan vi gøre os håb om at gøre en mærkbar forskel - alt andet er at skyde folk blår i øjnene. Det første råd på klima- og energiministeriets ettonmindre.dk er da også: »Tag én dag ekstra om ugen uden kød.«
Og da danskerne har en kedelig verdensrekord i kødforbrug, er der noget at give af. Det vil oven i købet også give mange sundhedsgevinster og dermed øge folkesundheden, hvis der bliver spist mindre animalsk protein og mere vegetabilsk. Derfor burde det lige præcis være dét en klimakogebog skal inspirere og hjælpe befolkningen til. Men kun én ud af de 12 menuer i bogen er vegetarisk.
Der er en divergens  mellem de faktuelle oplysninger om klimaaftryk i  bogens første del og så de 12 menuer. Hvorfor kun 'talk the talk' og ikke 'walk the walk'?
Det er sørgeligt, at der er så tydelig en berøringsangst i forhold til det faktum, at det er nødvendigt at spise mere grønt og mindre kød (ikke bare andet kød) for at mindske klimabelastningen. Landbruget er uden tvivl lykkelige over, at det egentlige problem - deres produktion - med ministeriets bud på klimamad, nedtones og udvandes.
Man kunne nemt få den tanke, at det ligefrem er hensyn til landbrugssektoren - kød- og mælkeproducenterne - der holder ministerens ambitionsniveau nede, men det er vel ikke et kriterium for bogen - eller for ministeriets og sundhedsmyndighedernes anbefalinger i øvrigt - at stille landbruget tilfreds, sådan kan det vel ikke hænge sammen? Det haster mere end vi frygter at få bremset klimaforandringerne, så det ville klæde ministeren med et langt højere ambitionsniveau. Det vil måske for nogle hr. og fru Danmark være et stort skridt at skifte en oksekødsmiddag ud med andet kød, som bogen foreslår. Men langt de fleste danske familier kan i forvejen lave masser af forskellige retter med kød, fjerkræ og fisk. Så hvorfor dog ikke benytte sådan en bog til at inspirere til flere kødløse grønne måltider? De klimavenlige og proteinrige bælgfrugter indgår ikke i en eneste af de 12 opskrifter.
Lad os få nogle visioner fra ministeren, der vil kunne gøre en forskel. Der er ikke tid til at danse som katten om den varme grød. Kom på gaden med en ægte grøn klimakogebog, der tager tyren ved hornene og viser veje ud af det egentlige problem: Vi spiser for meget kød!
Lisbeth Tordendahl er forfatter til kogebogen Grønne proteiner

