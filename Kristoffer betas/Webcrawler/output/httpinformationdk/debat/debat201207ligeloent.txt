Ligeløn i tennisverdenen
I tennisverdenen er ligeløn ikke altid lige populært. For når nu resten af verden er sexistisk, burde det vel også afspejle sig i lønchecken?


 For nylig havde jeg fornøjelsen af at kommentere kvindernes finale ved de åbne franske mesterskaber i tennis for tv-kanalen Eurosport. Da selve kampen var forbi, trådte den forhenværende tennisstjerne Monica Seles ud på banen for at overrække pokalen til vinderen. Jeg præsenterede hende som nidobbelt grand slam-vinder, inden min medkommentator overtog:
»Hun ser godt ud,« sagde han om den nu 38-årige Seles, der gik storsmilende med raske skridt, løst hår og lys spadseredragt.
»Hun ser rigtig godt ud,« svarede jeg, for det gjorde hun, og det var ikke ment på nogen lummer måde, men jeg kom alligevel i tvivl om, hvorvidt man sådan kunne tillade sig at sige det. Monica Seles var der jo ikke på grund af sit udseende, hun var der på grund sine sportslige meritter, så hvad skulle den slags æstetisk vurdering af hendes ydre til for? Svarede det ikke til de evindelige beskrivelser af bestemte kvindelige politikere som unge og smukke?
I hvert fald aktiverede seancen en frygt, der har naget mig, lige siden jeg første gang satte mig ind i en kommentatorboks: frygten for at sige noget sexistisk. For der skal snakkes meget og reageres spontant i flere timer ad gangen, så kunne jeg nu også være sikker på – min gode intentioner til trods – at jeg ikke ville komme til at sætte ord på uhensigtsmæssige tanker, når der blev zoomet ind på en spiller i nedringet top og foroverbøjet positur klar til at modtage serv, eller når der blev stønnet og skreget på en måde, man måske forbandt med andre mere intime arenaer. Og går det an at kalde en 180 cm høj og hærdebred spiller for »en ordentlig maskine«, må hun være »stærk som en okse«, og hvordan sikrer man sig, at ens reklame-, slanke- og modeinficerede tankegang ikke skinner igennem, når man vurderer, at hun, i rent tennismæssig henseende, har brug for at tabe sig?
Med andre ord: Kan man være et produkt af et sexistisk samfund, og så alligevel holde sine sexistiske tanker for sig selv?
Gilles Simon kunne i hvert fald ikke. Verdensranglistens nr. 13 og medlem af mændenes spillerråd sagde for en uge siden her ved Wimbledon, at den ligelige fordeling af præmiepengene, der for få år siden blev indført mellem mandlige og kvindelige tennisspillere, burde skrottes. Den var urimelig, mente Simon. Mændenes tennis er nemlig mere interessant, mere seværdig og mere underholdende end kvindernes, lød argumentet fra franskmanden. Han blev, forventeligt og berettiget, kritiseret sønder og sammen af journalister, kommentatorer, arrangører og ikke mindst kvindelige spillere.
»Den diskussion er fuldstændig fortid for mig,« sagde superstjernen Serena Williams.
»Den hører til i år 2000. Det her er 2012. Seriøst, hvem tænker stadig sådan?« Det er der mange, der gør, svarede Gilles Simon med reference til samtaler med kollegerne i mændenes omklædningsrum. Og så vendte han pludselig diskussionen på hovedet.
»I medier gør præcis det samme.« Lige som man troede, han kunne nøjes med at være den ureflekterede repræsentant for en diskriminerende tankegang, der ellers er bandlyst i det offentlige rum, gjorde han opmærksom på, at de selvsamme instanser, der nu var i gang med at fordømme hans ønske om forfordeling af kvinderne, opererer ud fra samme skævvredne logik. »Hvis jeg åbner avisen, så ser jeg fire sider om mændene og én om kvinderne, så I siger det selv.«
»Det handler ikke om mig,« som han sagde.
»Se på billetpriserne for mændenes finale og kvindernes finale,« fortsatte han vel vidende at Wimbledonarrangørerne tager næsten 15 procent mere for førstnævnte.
Det var en tiltrængt mavepuster til de selvretfærdige. Ikke at hans standpunkt omkring ligeløn bliver mindre usympatisk af den grund. Man kan ikke, som et andet barn, unddrage sig ansvar med henvisning til, at ’de voksne’ gør det samme. Den systemiske forskelsbehandling retfærdiggør ikke den enkeltes forsøg på at føre det videre. Men koblingen mellem de to kan måske gøre diskussioner om sexisme mindre hellige og mere vedkommende.
 
Anders Haarh Rasmussen er kulturjournalist

