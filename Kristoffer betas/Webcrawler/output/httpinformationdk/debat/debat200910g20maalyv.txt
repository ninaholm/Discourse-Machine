G20 - I må ikke lyve



 G20-landene erklærede i april, at »bankhemmelighedens æra er ovre«, og at de ville »sætte ind over for skattely«. I forrige uge under G20-topmødet i Pittsburgh klappede G20-lederne hinanden på skuldrene og gjorde som om, missionen var lykkedes. Desværre er det kun de første skridt, der er taget, og skattesvindlen kan reelt fortsætte med store konsekvenser for statskasserne og den finansielle stabilitet i verden.
For passer det overhovedet at skattelyenes dage er talte?
OECD's sorte liste er tom, og også danske medier har viderebragt jubelbudskabet. Men for at blive slettet fra listen skal et skattely blot indgå aftaler om informationsudveksling i skattesager med 12 andre stater.
Det har skattelyene gjort under hensyn til internationalt pres og dårlig PR. Men for det første er aftalerne oftest hullede som en schweizerost, og for det andet kan forretningen jo fortsætte ufortrødent over for alle andre af verdens lande. FN har 192 medlemsstater, så når skattely som Schweiz i løbet af sommeren er nået op på 12 aftaler, er Schweiz' position som skattely altså uændret for langt over 90 procent af verdens stater.
Skatteminister Kristian Jensen bryster sig af, at Danmark er spydspids i kampen mod skattely. Og ja, endelig har Danmark og verdens store lande taget sig sammen til at gøre noget ved skattelyene. Danmark har sammen med seks øvrige nordiske lande kunnet tilbyde en 'pakke-aftale', således at bl.a. Schweiz på én gang har fået syv af de 12 nødvendige aftaler i hus.
To vigtige principper
Så Danmark har fået sine aftaler, og skattelyene er kommet af den sorte liste. Men hvis ikke presset fortsætter for at få bankhemmelighed og skattesvindel udryddet - så er Danmark måske nok kommet videre, men vi har samtidig hjulpet skattelylandene med at komme af OECD's sorte liste og dermed få lettet trykket. De 830.000 virksomheder, der har en filial på de Britiske Jomfruøer kan fortsat gemme informationer for alle andre end de 12 aftalelande.
Hvis G20 mener sine udtalelser alvorligt, bliver de nødt til at forpligte sig på to principper. For det første skal aftalerne være multi-laterale og virke for alle lande. For det andet skal udvekslingen af information foregå automatisk - ligesom det er mellem de fleste EU-lande i dag. I den nuværende OECD-model kræver det en detaljeret anmodning, før et skattelyland som Schweiz behøver at udlevere information. Således er informationsadgangen selv for de 12 lande, som har aftaler med Schweiz, meget begrænset - vi skal selv vide, at der er en sag, før vi kan få noget at vide.
Så på trods af OECD's påstande og Kristians Jensens aftaler står konklusionen klar: Problemet med skattely er ikke løst. G20 - I må ikke lyve.

