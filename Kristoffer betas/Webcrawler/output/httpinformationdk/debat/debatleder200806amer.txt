Amerikanske krigsforbrydelser



I begyndelsen af 2002 var de første par hundreder terrormistænkte fanger ankommet til USA's flådebase i Guantánamo-bugten på Cuba - fløjet ind fra Bagram-luftbasen nord for Kabul. Der var gået et halvt år, siden USA havde angrebet Afghanistan og afsat Taleban-regimet. I Washington besluttede CIA at sende en analytiker til Guantánamo-basen for at afhøre de tilbageholdte. I en rapport sendt kort efter til det Nationale Sikkerhedsråd i Det Hvide Hus kunne CIA-analytikeren fortælle, at 'mange' af de 24-25 fanger, han havde haft i forhør, formentlig var uskyldige. "De hører ikke til i denne lejr," skrev han.På det tidspunkt var nuværende udenrigsminister Condoleezza Rice direktør for Det Nationale Sikkerhedsråd. Stephen Hadley, chef siden 2005, var vicedirektør.I et interview med aviskæden McClatchy i en artikelserie om systematisk mishandling og tortur af terrormistænkte i fangelejrene i Afghanistan, Irak og på Cuba siger CIA-analytikeren, at Bush-regeringen valgte at tilsidesætte disse oplysninger."Regeringen havde allerede besluttet, at alle tilbageholdte var fjendtlige kombattanter, og at de derfor ikke havde rettigheder under amerikansk og international lov." Ifølge en forordning udstedt af præsident George W. Bush i februar 2002 skulle de blot behandles 'humanitært'.Det skulle senere vise sig, at USA havde en hel anden tolkning af begrebet 'humanitær behandling' end resten af den civiliserede verden. I nævnte avisserie og i en rapport i denne uge fra Physicians for Human Rights fremstår det tydeligere end nogensinde, at mishandling og tortur af terrormistænkte har været langt mere omfattende og systematisk, end hidtil antaget. I totalt lovløse fangelejre på Kandahars og Bagrams flybaser blev hundredvis af afghanere dagligt slået, sparket, seksuelt ydmyget og torteret af soldater, der ville tage hævn på sagesløse personer for al-Qaedas terrorangreb på USA 11. september 2001. Soldaterne og underofficerer var overbevist om, at de handlede lovligt og under bemyndigelse fra deres regering; de terrormistænkte var jo ikke krigsfanger med rettigheder under Genève-konventionerne.I Washington havde Bush og hans vicepræsident, Richard Cheney, nedsat et krigsråd, der brugte truslen om nye terrorangreb som et argument for at ignorere eller revidere almindelig amerikansk retspraksis, internationale konventioner og militærets egne love. Man besluttede, at terrormistænkte ikke skulle have mulighed for at forsvare sig selv ved domstole; de kunne tilbageholdes på ubestemt tid. Meget opsigtsvækkende vedtog krigsrådet, at soldater og officerer såvel som civile embedsmænd, ministre, vicepræsident og præsidenten himself skulle være immune for retsforfølgelse, hvis en fremtidig regering besluttede at sigte dem for krigsforbrydelser. I høringer i Senatet i denne uge sagde den tidligere chefmilitæradvokat for USA's flåde, Alberto Mora, at han og kolleger advarede overordnede i Bush-regeringen i 2002 mod at tilsidesætte fangernes rettigheder og bruge tortur imod dem, fordi de risikerede at blive sigtet for krigsforbrydelser under amerikansk og international lov. Disse råd blev ignoreret.Højesteret har i tre kendelser (2004, 2006 og 2008) konstateret, at USA's præsident ikke har beføjelser til at underkende Genève-konventionerne og frakende udenlandske borgere habeas corpus (retten til at blive stillet for en domstol med advokatbistand). Hver gang har Bush-regeringen fået republikanerne og nogle demokrater i Kongressen til at underkende Højesteret gennem lovgivning. I en lov, der legitimerede de militære domstole i Guantánamo fra 2006, fik Det Hvide Hus indføjet en ændring til landets lov om krigsforbrydelser fra 1996, som gør det lidt sværere - men ikke umuligt - at gå efter de politisk ansvarlige.Men nu lakker Bush-æraen mod enden, og regeringens bedste håb for en fortsættelse af sin ulovlige krig mod terror er at få John McCain indsat i Det Hvide Hus i 2009. Man skal således ikke undervurdere, hvad der står på spil i dette præsidentvalg for Bush, Cheney og mange højtstående myndighedspersoner i statsapparatet.McCain har allerede tordnet mod Højesterets seneste kendelse og slår i disse dage på, at Barack Obama vil give Osama bin Laden habeas corpus -rettigheder, hvilket terrorister ikke skulle fortjene.Obama har gang på gang understreget, at terrormistænkte har krav på samme rettigheder som amerikanske statsborgere - også ved en domstol. Han vil have dem retsforfulgt ved amerikanske domstole - ligesom de ansvarlige for det første bombeattentat mod World Trade Center i 1993 blev det.Det er usandsynligt, at Bush og andre amerikanere en dag vil blive sigtet for krigsforbrydelser. Men en eller anden form for kompensation bør tilbydes de tusinder mennesker, som er blevet torteret siden 2001.En præsident Barack Obama kunne tilbyde dem en undskyldning på vegne af alle amerikanere. Uden en sådan vil det blive meget vanskeligt at vinde kampen om den muslimske verdens hjerter.
