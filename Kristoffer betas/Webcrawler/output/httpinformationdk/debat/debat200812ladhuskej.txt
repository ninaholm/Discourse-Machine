Lad os huske Jacob Jacobsen Dampe



 Erklæringen om Menneskerettigheder i Paris i december 1948 er hverken den første eller den sidste. Fremtiden vil også skabe nye dimensioner i menneskets forsøg på at definere sit liv og sin fremtid. 
Til erindringen hører Jacob Jacobsen Dampe, der i 1821 blev dømt til døden for landsforræderi. Dødsdommen blev omstødt til et femårigt ophold i Kastellet og tyve strenge år på Frederiksø og Christiansø. 
Bevæget af Menneskerettighedserklæringen i 1789 i Frankrig ønskede han at erstatte enevælden med en nationalforsamling. Jacob Jacobsen Dampe så ingen anden udvej end opfordring til opstand. 
I 1858 fik den løsladte Jacob Jacobsen Dampe offentliggjort sine erindringer med titel "Fortælling om mit fængsel i hårdeste grad i tyve år, og min forvisning i syv år, lidelser, mig tilføjede formedelst min lære om folkets ret". 
Rejs et mindesmærke
Menneskerettighederne skabes i en lang historie af protest og argumenter, af oprør og sultestrejker, af lovstridige handlinger, udvisninger og statslig vold. 
En historie, der søges annulleret af 'krigen mod terror'. Det er i stigende grad 'ulovligt' at handle efter de grundlæggende erklæringer, som er udsprunget af en lang og tilkæmpet virkelighed.
I stedet træder loyaliteten over for staten, et før-demokratisk forhold, som de demokratiske opstande netop ville gøre op med. Tilsidesættelsen af domstole nærmer sig den enevældig retspleje. Med såkaldte lettres de cachet, 'hemmelige hofbreve', blev der anholdt og fængslet uden erklæret grund eller adgang til domstolsprøvelse. 
Jacob Jacobsen Dampe bør vi lytte til. I sit ugeblad Iagttageren skriver han om de 'politiske forvaltere'. Ord, der også i dag kan rettes mod dem, der søger at fjerne de menneskerettigheder, der er tilkæmpet gennem århundrederne. 
"For at blænde mængden, tager de en højere værdighedsmaske på. Men når man ser bag masken, hvad opdager man som oftest? En art af halv dannelse, forvirrede begreber, mangel af tænkning, en ånd mere hengiven til stræben efter fordel end bekymret for almenvel, hvortil kommer mange af de sletteste lidenskaber og slemmeste viljefejl: herskesyge, stolthed, forfængelighed, fejhed, dovenskab -"
Lad os lytte til Jacob Jacobsen Dampe. Og rejse et minde til ham på Kastellet og på Frederiksø og Christiansø. 

