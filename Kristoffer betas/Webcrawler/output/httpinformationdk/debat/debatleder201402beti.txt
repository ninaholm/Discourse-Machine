Betinget dansker
LEDER


 
	Det synes efterhånden sandsynliggjort, at vi i Danmark har et udlændingesystem, der i urimelig grad lægger vægt på formalia frem for at forholde sig til de mennesker, hvis sager de har med at gøre.

	Heldigvis har et flertal i Folketingets Indfødsretsudvalg nu taget initiativ til, at én gruppe mennesker får en vej ud af det formalistiske system. Det var på tide.

	Siden udgangen af sidste år har Information skrevet om en række unge danskere med vietnamesiske rødder, der har været fanget i en umulig situation. De er født og opvokset i Danmark og har på alle måder gjort sig fortjent til dansk statsborgerskab. Alligevel har de i årevis fået at vide, at de først kan blive fuldt ud danske på den betingelse, at de bliver løst fra deres vietnamesiske statsborgerskab.

	Problemet er, at de vietnamesiske myndigheder heller ikke vil anerkende dem som vietnamesiske statsborgere, da de ikke kan dokumentere, at deres forældre er vietnamesiske statsborgere. Lignende tomrum er flere unge med irakisk baggrund fanget i, og muligvis gælder det samme for andre nationaliteter. De er reelt statsløse.

	Information har kun skrevet om problemet i nogle måneder, men Indfødsretsudvalget har kendt til det i flere år. Til trods for, at de unge danskere forgæves har forsøgt i årevis at fremskaffe de nødvendige papirer, har det eneste råd fra de danske myndigheder været, at de måtte prøve igen.

	Muligvis har Justitsministeriet og Folketingets Indfødsretsudvalg blot lukket øjnene og skubbet problemet foran sig i håb om, at det ville løse sig selv, så snart regeringen ville fremsætte sit lovede forslag om dobbelt statsborgerskab. Men det er at lade hånt om de mennesker, det faktisk drejer sig om.

	Nu har fire med vietnamesisk baggrund fået dispensation og udsigt til dansk statsborgerskab, og de øvrige får taget deres sager op igen med henblik på samme. Var det så farligt?

