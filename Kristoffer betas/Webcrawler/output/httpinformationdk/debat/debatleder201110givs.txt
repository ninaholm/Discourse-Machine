Giv slip på bistanden



 »Vanvittigt,« skreg Dansk Folkeparti; »korruption,« advarede Folkekirkens Nødhjælp. Det tog ikke mange timer, fra Danmarks nyudnævnte udviklingsminister, Christian Friis Bach, i Jyllands-Posten havde annonceret mere dansk udviklingsbistand i bloktilskud (den såkaldte budgetstøtte), før de sædvanlige advarsler mod at stole på, at de bistandsmodtagende lande selv kan håndtere at prioritere deres bistandsmidler, begyndte at lyde.
Det er ikke så mystisk, at Dansk Folkeparti mener, at udviklingsbistanden primært skal gå til »praktiske nødvendigheder«, eller at ngo'er, som Friis Bachs tidligere arbejdsgiver Folkekirkens Nødhjælp foretrækker, at modtagerregeringer ikke sætter sig på for stor en andel af de ombejlede bistandsmidler. DF foretrækker nemlig at bruge penge på nødhjælp til katastrofesituationer frem for på langsigtet udvikling i lande, som partiet finder fjerne og irrelevante. Og ngo'er som Folkekirkens Nødhjælp betragter sig selv som repræsentanter for civilsamfundene med den opgave primært at stække, udfordre og ofte omgå lokale regeringers magt — typisk fordi ngo'erne mener, at denne magt enten udøves korrupt eller også ikke tager nok hensyn til lige deres ngo's kernesag, det være sig kvinder, uddannelse eller fisk.
Det mystiske er snarere, at DF og Folkekirkens Nødhjælp fandt energi til at blive forargede over ministerens forslag, som nemlig har været officiel politik siden 2005, i Danmark som i alle de lande, der har underskrevet den såkaldte Paris-erklæring om bistandseffektivitet.
Erklæringens hovedformål var at få skabt orden og koordination i den bizarre jungle af kæledæggesager, erhvervsstøtte og egeninteresser, som udviklingsbistanden på det tidspunkt var blevet til. Den har fem grundprincipper: øget ejerskab over egen udvikling i modtagerlandene, øget koordinering mellem donorerne, tilpasning af bistanden til modtagerlandenes systemer, resultatorienteret administration og gensidig ansvarlighed mellem donor- og modtagerlande.
De principper var ikke en fjollet grille hos de 100 lande, der deltog i Parisermødet. De blev vedtaget, fordi mange års erfaringer viste, at udvikling ikke virker, hvis de, der skal udvikles, ikke føler noget ejerskab over projekterne. Eller hvis donorerne falder rundt over hinandens ben med deres skiftende mærkesager, mens de optager 20-30-40 procent af spinkle, fattige embedsmandsapparater med deres krav og kontrol og lister fra hjemlandet. Derfor var Paris-erklæringen en nødvendighed.
Det svære har vist sig at være at lade handling følge på ord. Og i lyset af herskende forestillinger om udviklingslandes evner er der overraskelser at finde i den kæmpe evaluering af arbejdet med Paris-erklæringen, som bliver fremlagt ved en konference i København på onsdag. De fattige lande er nemlig nået meget længere med at gennemføre de omfattende omstillinger, som Paris-erklæringen kræver for at skabe den nødvendige transparens og koordination. Hvem der ikke har været i stand til at reformere sig — i noget tempo der kan skelnes med det blotte øje — er donorlandene. Ikke mindst Danmark, med sin i bistandskredse berygtede kontrolmani, har svært ved at give slip, også selv om der ikke er dokumentation for, at budgetstøtte skulle give mere korruption end andre former for støtte.
Vi giver i dag omkring fem procent af den danske bistand i budgetbistand, mod Storbritanniens 20. Og trods gentagne erklæringer om det modsatte, er den danske indsats for parisermålene snarere kølnet end taget til. Danske politikere og ikke mindst danske ngo'er er ekstremt optaget af hjemlig appel og folkelig opbakning — og den, mener de, er nemmere at få, hvis man selv følger hver bistandskrone til dørs.
Christian Friis Bach er bistandsfagmand, næsten teknokrat, og vil derfor være en helt anden type minister end debattøren Søren Pind. Men selv for en fagmand, der følger ekspertisen, gemmer målsætninger som Paris-erklæringens på kæmpe udfordringer. For eksempel viser den nye evaluering, at indsatsen stadig har svært ved at nå de allerfattigste. Det er et afgørende parameter for dansk bistand. Den viser også, at institutionerne ganske vist langsomt styrkes i modtagerlandene, især i sundhedssektoren, som konsekvens af pariserarbejdet, men at der stadig er en enorm mangel på kapacitet i de statslige systemer, der skal overtage administrationen af bistanden.
Endelig er der PR-udfordringen. Holder Christian Friis Bach den linje, han lagde før sin ministertid, forestiller han sig et Danmark, der stadig deler lige mange penge ud, men begrænser vores smagsdommeri til få, særligt udvalgte ekspertiseområder (f.eks. demokrati- og rettighedsarbejde), mens vi overlader andre (f.eks. økonomisk udvikling og infrastruktur) til andre. Det er et paradigmeskift, der vil kræve grundige rystelser i en udviklingsbranche uden stor tillid til, hvad befolkningen kan kapere. Ikke bare i de fattige lande, men også herhjemme.

