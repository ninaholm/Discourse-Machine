Traktorførere for ansigtsløse penge
LEDER


 En arv kan formøbles. Derom kan fortælles mange sørgelige historier. Det gælder desværre også den nationale arv. I disse år bliver den bortsolgt, også når fornuften er dunkel. I flæng kan nævnes blandt de arvestykker, der er bjerget af ansigtsløse fonde: TDC, Københavns lufthavne, DONG – og fremover også det danske landbrugsland.
Utroligt, men sandt: Den socialdemokratisk-radikale regering har fremsat lovforslag om, at pensionskasser, kapitalselskaber og investeringsfonde frit skal kunne opkøbe landbrugsejendomme. Væk med tidligere tiders krav om, ejendommen skulle være i landmandens eje og beboet af hans familie. Dermed også nat med forestillingen om, at landmanden skulle opleve et særligt ansvar for den forsvarlige drift af en jord, som hans egne arvtagere skulle drive i generationer fremover.
Dette brud i dansk landbrugspolitik får langtrækkende følger. Og bruddet vil ske. Bag lovforslaget står nemlig – viste det sig ved dets førstebehandling i slutningen af oktober – alle Folketingets partier bortset fra Enhedslisten. Hvad følgerne af bruddet vil blive, aner ikke en gang den ansvarlige fødevareminister, Dan Jørgensen (S). Fra Folketingets talerstol sagde ministeren:
»Det er jo ikke sådan, at vi i Danmark hverken kan eller vil styre de strømme af private investeringsmidler, der tilgår nogen som helst former for erhverv – heller ikke landbruget. Derfor kan vi i sagens natur ikke vide, hvad resultatet af det her vil blive.«
Landbrugets organisationer er ikke begejstrede for forslaget. Til dagbladet Politiken har formanden for Landbrug & Fødevarer, Martin Merrild, erklæret:
»Det er en kedelig udvikling, at man reelt åbner op for, at danske landmænd kan blive traktorførere for udenlandske kapitalfonde.«
Tragikomisk er det, at partierne bag lovforslaget ser det som en hjælpeaktion for landbruget. Landbruget er ved at blive kvalt af, at alle erhvervets begunstigelser – inklusive ejendomsskattelettelser og EU-støtten – er blevet kapitaliseret på ejendomspriserne: De har presset dem op og op. Gevinsten er blevet taget ud som »nettolåneoptagelse ved ejerskifte«. Af den samlede svimlende danske landbrugsgæld på 350 milliarder kroner er halvdelen stiftet i forbindelse med salg af jorden. Der foregår en massiv kapitalflugt fra erhvervet. Det er den, som partierne S, R, V, K, LA, DF og SF vil råde bod på ved at lukke internationale kapitalfonde ind på det danske ejendomsmarked for landbrug. Det vil i hvert fald betyde, at der bliver flere om at byde på jorden. Det vil i sig selv presse priserne yderligere op. Og da fondene efter deres natur køber op med det formål at kunne sælge videre med gevinst, får spekulationen i danske landbrugsejendomme samtidig en langtidsvirkende hor-monindsprøjtning.
Men hvad det hele kommer til at betyde, har minister Dan Jørgensen altså ingen anelse om.
En dyb indånding bør man tage over, hvor langt Socialdemokraterne og de radikale er kommet fra deres udgangspunkt i landbrugspolitikken. De to partier var i mange slægtled værnere af de små landmænd og det overskuelige, ansvarlige familiebrug. Man kan være kynisk og sige, at S og R i det hele taget har forladt deres udgangspunkter så langt, at de er ude af syne og dermed ude af sind – hos partiledelserne i al fald.
Men det ændrer ikke ved, at alle landbrugets pestilenser vil blive endnu mere forbandede, hvis ansvaret overlades til ansigtsløse pengemænd: Behandlingen – nogle vil sige mishandlingen – af husdyr; smittespredning; fødevaresikkerhed; oligarkisering, ensidig satsning på agro-kemisk industriel drift, nedpløjning og dræning af vilde dyrs og planters levesteder, grundvandsforurening med sprøjtegift og kvælstof, belastning af søer, vandløb og indre farvande.
Hvis folketingsudvalget under behandlingen af forslaget vil høre noget om, hvad vi kan forvente, kan det sende en delegation til USA for at høre om erfaringerne med ’corporate farming’.
Det kunne tænkeligt skræmme nogle til fornuft.

