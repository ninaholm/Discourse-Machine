Hvor er Venstres miljøvisioner?
Hvordan vil han egentlig gribe klimaforandringerne an på den lange bane?


Historisk set har Danmark ført en progressiv klimapolitik, og vi har i verdenssamfundets øjne positioneret os som et foregangsland, de fleste andre lande kunne se op til, hvad angår klima- og energipolitik. Vi var visionære og havde viljen til bæredygtig forandring. Tænk bare tilbage på år 1990, hvor vi vedtog en ambitiøs målsætning for reduktion af CO2-udledning &ndash; den første i verden af sin art.Den seneste tid har dog &ndash; i stedet for udmeldinger om, hvordan Danmark fortsat kunne gå forrest for en ambitiøs klimaaftale til COP21 i Paris &ndash; handlet mere om, hvordan regeringen kæmpede for, at forpligtelserne til reduktioner ikke er juridisk bindende, men blot vil fungere som pejlemærker.Officielt ønsker Energi- og klimaminister Lars Christian Lilleholt (V) ikke længere en målsætning for vedvarende energi i 2050. Han har nedjusteret Danmarks reduktionsmål i 2040 fra 40-37 procent og beskåret grønne indsatser for samlet set 340 millioner kroner. Derefter blev Danmarks plan for udfasning af kul og naturgas i 2030 og 2035 &ndash; som et delmål mod et fossilfrit samfund &ndash; også droppet. Senest er en reform om omlægning af det danske afgifts- og tilskudssystem blevet udskudt til efter denne valgperiode. Og hvad har vi fået i stedet for? En bolig-jobordning, hvis tilblivelse og grønne vinkel kun var mulig med støtte fra SF og Alternativet.Hvor den tidligere regering med daværende klimaminister Martin Lidegaard (R) i spidsen i 2011-12 formåede at danne det bredeste og grønneste energiforlig, der danner grundlag for Danmarks omstilling til vedvarende energi, har vi stadig til gode at se politiske visioner fra ministerens side. Hvordan vil han egentlig gribe klimaforandringerne an på den lange bane?Ministerens visioner er ikke-eksisterende. Med ikkeeksisterende mener jeg, at ministeren ikke har fremlagt nye planer eller forslag til, hvordan vi kan løse klimakrisen. Intet er planlagt udover de eksisterende aftaler, som er aftalt før regeringen kom til magten. Det er skræmmende i en tid, hvor Danmark og resten af verdenssamfundet er nødt til at gøre endnu mere for at holde temperaturstigningen under to grader.Mikkel Hyldig, politisk medarbejder, Vedvarende Energi
