Bedre uddannelse til skoleledere



 
	Forhenværende direktør i Undervisningsministeriet Asger Bauns- bak-Jensen forudsiger den 28. oktober, at økonomerne vil overtage skolelederstillingerne. Det er nu ikke så vanskeligt at forudsige, for det er allerede planlagt i en styrelse under Finansministeriet.

	Denne styrelse kom for alvor i vælten i 2007, da syv tidligere ansatte bad om tilgivelse for den kontraktstyring, de udformede i begyndelsen af 1990’erne. Vi vidste ikke, hvad vi gjorde, skrev de i en kronik i Politiken.

	I mellemtiden har samme styrelse blandt andet udformet diplomuddannelsen i ledelse, som blev obligatorisk for mellemledere i den offentlige sektor i 2009. Uddannelsen henvender sig til mellemledere i hele den offentlige sektor, herunder skoleledere. Problemet er, at de får tilbudt en lederuddannelse, der kun i meget begrænset omfang handler om den institution, som de leder, nemlig skolen.

	Skolereformaftalen beskriver, at der skal udformes en (efter)uddannelse af skolelederne, så de kan fungere optimalt efter forårets såkaldte normalisering af lærerområdet. Det var Moderniseringsstyrelsen, der stod for udformningen af den nuværende diplomuddannelse, så den er sikkert allerede i gang med at drøfte den nye uddannelse – internt, selvfølgelig.

	Ingen passende uddannelse

	Der er ikke tvivl om, at styrelsens medarbejdere kan udforme en ledelsesuddannelse med teknokratisk og økonomisk fokus på ’den lille virksomhed’.

	Men styrelsen har demonstreret, at den ikke kan udforme uddannelser for skoleledere. Det er der brug for, når skoleledere skal videreudvikle deres pædagogiske kompetencer, så de kan skaffe sig indsigt i og tilgang til at drøfte undervisningen med lærerne.

	Det gælder, både når der tales om at fortolke og bruge de tilgængelige data, eksempelvis testresultater, og når det gælder samspillet med og ledelse af lærernes praksis, individuelt og i team. Og det gælder, når skolelederne skal drøfte skolens faglighed og langsigtede formål med lærerne. Det kræver en dyb ledelsesfaglighed.

	Det politiske system, der formulerer forventningerne, må stille en passende uddannelse til rådighed.

Lejf Moos, lektor i pædagogik, Aarhus Universitet

