Fri os fra bureaukratiet



 Tirsdagens leder i Information om lærernes arbejdstid rummer en række unøjagtigheder og misforståelser og fortjener derfor at få en kommentar med på vejen.
En lærer, der underviser 25 lektioner, bruger ikke som det fremgår af lederen mindre end 40 pct. af arbejdstiden på undervisning. En lærer, der har 25 ugentlige undervisningslektioner, bruger nemlig 1000 arbejdstimer på elevernes undervisningstid. Årsnormen på det danske arbejdsmarked er 1680 timer. Hvis læreren bruger blot to minutter pr. elev pr. undervisningslektion på den samlede forberedelsesopgave, er det med 20 elever i klassen 666 timer på årsplan. Der er altså kun 14 timer tilbage til alle de andre opgaver som forældresamarbejde, samarbejde med andre faggrupper, samarbejde med ledelsen og så videre.
Det slår naturligvis overhovedet ikke til. Derfor er der mindre end de omtalte to minutter til forberedelsesopgaven. Jeg har ikke hørt én politiker hævde, at to minutter pr. elev pr. lektion er for meget til den opgave. Opgaven er i øvrigt blevet markant forøget de seneste år som følge af flere elever i klasserne, og fordi skolen i dag skal rumme flere elever med særlige indlæringsvanskeligheder.
Lærerne har ikke stive arbejdstidsnormer, selvom det ofte påstås. Vi har de mest fleksible regler overhovedet. Vi har ingen varslingsbestemmelser, ingen arbejdstidsbestemte tillæg, en årsnorm og ingen overtidsbetaling, fordi man overskrider en ugenorm eller månedsnorm. Hvis lærerne skal ’normaliseres’ betyder det naturligvis også, at vi skal have rammer som alle andre – så kan vi for alvor tale om stive normer.
Bureaukrati skader læring
Med den nuværende aftale for lærernes arbejdstid fik vi afskaffet tidligere tiders bureaukrati, hvor lærere og ledere talte timer og minutter til enhver opgave. Både lærere, ledere og kommuner har været glade for aftalen.
Det er faktisk sådan, at kommunerne har mulighed for frit at vælge mellem denne aftale og en aftale, hvor der er langt mere ’ledelsesret’, som Kommunernes Landsforening (KL) taler om. Næsten 90 procent af kommunerne har valgt den nye fleksible og ubureaukratiske aftale. Det er vel en tydelig markering af, at KLs forslag om at genindføre bureaukratiet ikke er vejen frem, hvis man vil styrke kvaliteten i undervisningen til gavn for folkeskolens elever.

