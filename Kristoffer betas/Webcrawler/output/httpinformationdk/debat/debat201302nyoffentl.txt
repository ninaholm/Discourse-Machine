Ny offentlighedslov sikrer mere åbenhed
Den nye offentlighedslov er langtfra så slem som sit rygte. Jovist får ministrene rum til at blive rådgivet af embedsværket uden for journalisternes hørevidde. Men det er nødvendigt for kvalificeret rådgivning, hvilket fører til bedre love. Og samtidig kommer der mere åbenhed i og med, at KL, Danske Regioner og offentlige selskaber nu også er underlagt loven
Gardinerne bliver ikke rullet ned på Slotsholmen, skriver justitsminister Morten Bødskov om den nye offentlighedslov: ’Det nye lovforslag udbygger åbenheden og gennemsigtigheden i den offentlige forvaltning.’


 Når man hører debatten om en ny offentlighedslov, får man let det indtryk, at vi politikere er ved at lukke ned for offentlighedens indsigt med, hvad der foregår i centraladministrationen. Rullegardinerne på Slotsholmen bliver nærmest rullet helt ned, den dag loven bliver vedtaget. Og alle fremtidige ansøgninger om aktindsigt, hvad enten du er borger eller journalist, er spild af tid, for de bliver alligevel afvist.
Intet kunne være mere forkert. Forslaget til en ny offentlighedslov betyder en lang række udvidelser af offentlighedens adgang til indsigt i den offentlige forvaltning. Der er tale om klare forbedringer i det lovforslag, jeg har fremsat i går, og som udmønter den politiske aftale, regeringen i efteråret indgik med Venstre og Konservative.
Jeg synes, at der er al mulig grund til at glæde sig over, at det i efteråret lykkedes at indgå en bred politisk aftale om denne vigtige lov. Med aftalen er mere end to tredjedele af mandaterne i Folketinget enige om, hvordan en ny offentlighedslov skal se ud.
Åbenhed kontra rådgivning
Det centrale punkt i den politiske aftale er, at den meget omtalte regel om ministerbetjening i Offentlighedskommissionens lovudkast præciseres.
Denne regel handler grundlæggende om, at embedsværkets rådgivning og bistand til en minister på en række punkter er undtaget fra offentlighed. Formålet med reglen er, at en minister og embedsmændene får et rum, hvor der kan være fortrolighed omkring de politiske processer. Det er der behov for.
Demokrati handler jo ikke kun om maksimal åbenhed, men også om at sikre, at skiftende regeringer kan fungere og modtage en tilstrækkelig kvalificeret rådgivning. Det er en forudsætning for, at vi har et velfungerende regerings-apparat.
Når vi i Justitsministeriet for eksempel forhandler en ny flerårsaftale for kriminalforsorgen, er det nødvendigt, at jeg kan få input og ideer fra Kriminalforsorgens institutioner undervejs. Det ville i sidste ende skade mulighederne for at få den bedst mulige flerårsaftale, hvis disse input ikke kan komme frem.
’Ikke en blankocheck’
Præciseringen af ministerbetjeningsreglen betyder, at det kommer til at stå mere klart, i hvilke særlige tilfælde denne undtagelsesregel kan bruges. Det indebærer blandt andet, at begrebet ’ministerbetjening’ – i modsætning til det forslag, som den tidligere regering fremlagde – udgår af lovteksten.
Regeringen og aftaleparterne har lyttet til den debat, der tidligere har været, og det er nu slået fast, at ministerbetjeningsreglen på ingen måde er en blankocheck for centraladministrationen. Præciseringen betyder også, at den offentlige myndighed, der skal behandle anmodninger om aktindsigt, mere præcist ved, om der skal gives aktindsigt eller ej.
Det vil med andre ord sige, at præciseringen bidrager til, at reglen ikke anvendes forkert i praksis. Den nye offentlighedslov udbygger på en lang række punkter den gældende lovs grundlæggende princip om åbenhed og demokratisk kontrol med den offentlige forvaltning og er blandt andet udformet i lyset af den øgede brug af informationsteknologi og nye og ændrede samarbejdsstrukturer i centraladministrationen.
I mine øjne er der derfor meget at glæde sig over – både på demokratiets og offentlighedens vegne.
Modsatrettede hensyn
Lovforslaget, som jeg har fremlagt for Folketinget, er baseret på Offentlighedskommissionens betænkning fra 2009. Offentlighedskommissionen havde den daværende Folketingets Ombudsmand, Hans Gammeltoft-Hansen, som formand og var bredt sammensat med repræsentanter fra både det offentlige, universiteterne, andre undervisningsinstitutioner og pressen.
Det forslag til en ny samlet offentlighedslov, som er indeholdt i kommissionens betænkning, er udtryk for et nøje afvejet kompromis, som balancerer de modsatrettede interesser.
Forslaget er en modernisering af loven og indeholder en række elementer, som vil udbygge den gældende offentlighedslovs princip om åbenhed i den offentlige forvaltning. Der peges også på de hensyn, der kan føre til, at der i visse tilfælde ikke gives aktindsigt.
Der er efter min opfattelse tale om et overordentlig grundigt stykke arbejde, som Offentlighedskommissionens medlemmer har udført i de 7 år, kommissionen arbejdede.
Adgang til KL og regioner
Lad mig blot her nævne nogle få eksempler på nyskabelser. Den nye offentlighedslov kommer i modsætning til i dag også til at gælde for selskaber, hvor det offentlige har en betydelig ejerandel, og Kommunernes Landsforening (KL) og Danske Regioner vil fremover også være omfattet af loven.
Man vil også fremover kunne få aktindsigt i såkaldte bødeforlæg, som selskaber har vedtaget i forhold til for eksempel Arbejdstilsynet, fødevare- eller miljømyndighederne. Det betyder for eksempel, at hvis en virksomhed har fået et bødeforlæg af Arbejdstilsynet for at overtræde arbejdsmiljøloven, fordi en byggeplads ikke er indrettet sikkerheds- og sundhedsmæssigt fuldt forsvarligt, er der som udgangspunkt adgang til aktindsigt i bødeforlægget.
Fremover vil man i videre omfang også kunne få aktindsigt i myndighedernes såkaldte interne faglige vurdering, ligesom det også er tydeliggjort, at der er adgang til eksterne faglige vurderinger. Det betyder, at offentligheden i videre omfang kan få indsigt i sagkyndiges udtalelser om f.eks. videnskabelige eller tekniske forhold. Der kan for eksempel være tale om indsigt i faglige vurderinger fra speciallæger eller landinspektører, hvis oplysningerne indgår i et lovforslag, en redegørelse eller en handlingsplan.
Udbygget åbenhed
Jeg har fuld forståelse for, at man kan have forskellige synspunkter om en ny offentlighedslov. Jeg appellerer imidlertid til, at man holder sig for øje, at det ikke er muligt at have en offentlig forvaltning, der til gavn for borgerne løser alle dens mangfoldige opgaver, hvis der ikke er mulighed for at undtage visse dokumenter fra aktindsigt.
Helt legitime hensyn til for eksempel enkeltpersoners private forhold – blandt andet meget følsomme oplysninger om sygdom eller strafbare forhold – kan betyde, at offentligheden ikke kan få adgang til alle dokumenter i den offentlige forvaltning. Offentlighedskommissionen har som nævnt foretaget en meget grundig vurdering af, hvornår der foreligger hensyn, som kan begrunde, at der ikke gives aktindsigt. Denne vurdering støttes af et bredt flertal i Folketinget.
Lad mig derfor slå helt og utvetydigt fast, at den nye offentlighedslov selvfølgelig ikke på nogen måde er et nederlag for demokratiet eller på kant med grundlæggende demokratiske principper, sådan som nogle har fremført i debatten. I så fald skulle Offentlighedskommissionen have ramt helt ved siden af skiven. Intet kunne være mere forkert.
Det lovforslag, som jeg nu har præsenteret, udbygger åbenheden og gennemsigtigheden i den offentlige forvaltning, og det betyder, at borgerne og medierne får bedre adgang til at følge med i, og dermed føre kontrol med, at alt går rigtigt til i forvaltningen, samtidig med at vi sikrer, at skiftende regeringer kan fungere og modtage en tilstrækkelig kvalificeret rådgivning. Gardinerne bliver altså ikke rullet ned på Slotsholmen. Den nye offentlighedslov udbygger åbenheden – til gavn for demokratiet.
 
Morten Bødskov (S) er justitsminister
 

