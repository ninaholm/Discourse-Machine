En sag, der er værd at kæmpe for
LEDER


 Som en sidevej til Rungsted Strandvej ligger Højagervej. Her arbejder angiveligt to virksomheder med 3-5 medarbejdere i alt. De er fra Polen og skal ifølge planen arbejde på adressen i en måneds tid, hvor de opfører bygninger.
Ovenstående oplysninger stammer fra det såkaldte RUT-register, der i den seneste tid er blevet omdrejningspunktet i en EU-retlig strid mellem Polen og Danmark. Et register, som udenlandske virksomheder og enkeltmandsfirmaer er forpligtede til at melde sig til, hvis de midlertidigt udfører arbejde i Danmark. I registret er der oplistet flere hundrede arbejdssteder, hvor polske virksomheder netop nu arbejder i Danmark. Det er i sig selv ikke et problem.
Men det danske register, der særligt bruges til at bekæmpe social dumping, har givet anledning til en usædvanlig og direkte kritik fra den polske regering. Først bekræftede regeringen forlydender om, at den polske vicepremierminister var »bekymret« for registrets »rækkevidde« og »funktionsmåde«.
Den tilkendegivelse måtte siges at være relativt uspecificeret, men alligevel særlig, idet den retter sig mod et meget konkret dansk redskab mod social dumping. Dernæst oplyste Polen, at landet har EU-Kommissionen på sin side i sagen. Kommissionen mener ifølge Polen, at dele af det danske register er problematiske – og det bekræftes over for Information af en anonym kilde i Bruxelles. Polens vicepremierminister kritiserede desuden konkrete detaljer i RUT-systemet. Eksempelvis at dele af oplysningerne i registret offentliggøres – såsom kontaktpersoner og adresser, hvilket primært er til gavn for fagbevægelsen.
Officielt påberåber Polen sig i kritikken af RUT den frie bevægelighed i EU. Men landet har også en interesse i det danske register, der i højere grad er økonomisk, end den er politisk-principiel. Trods mange mediehistorier om tarvelige lønninger på en halvtredser i timen, når polakkerne skal udføre opgaver i Danmark, opnår landet en økonomisk gevinst ved, at polske virksomheder arbejder i Danmark. Og landet ønsker øjensynligt så frit spil som muligt, så virksomhederne kan arbejde ugeneret af danske myndigheder og fagbevægelsen.
En fagbevægelse, der vel at mærke har svært ved at håndtere de negative følger af den frie bevægelighed i kombination med en dansk arbejdsmarkedsmodel, som forudsætter, at lønmodtagere har en blivende – og ikke kun kortvarig – interesse i at forbedre deres forhold ved at organisere sig.
Tvisten om RUT-registret kan umiddelbart vække mindelser om sagen om den danske børnecheck, hvor EU-Kommissionen indledte en sag mod Danmark og dernæst tvang regeringen til at sikre, at også EU-borgere kan få udbetalt børnecheck på lignende vilkår med danskere. Den borgerlige opposition og Enhedslisten beskyldte dengang regeringen for at bøje af over for EU-Kommissionen uden at gøre modstand. Virkeligheden var dog, at EU-Kommissionen helt entydigt havde EU-retten på sin side. Det fastslog flere jurister.
Hvad angår RUT-registret, er den juridiske side af sagen fortsat meget uklar. Faktum er dog, at EU-Kommissionen tidligere har indbragt et lignende belgisk register for EU-domstolen. Det blev delvist underkendt, men sagen angik kun enkeltmandsvirksomheder.
Sagerne om den danske børnecheck og RUT-registret adskiller sig derimod i deres politiske substans ved, at der med den danske børnecheck var tale om et meget overskueligt beløb, der sikrede, at borgere fra andre EU-lande fik andel i deres veletablerede rettigheder. Debatten gik over gevind op til valget til Europa-Parlamentet, hvorefter interessen for emnet aftog igen.
Men hvis EU-Kommissionen kommer frem til den endelige konklusion, at RUT-registret er helt eller delvist uforeneligt med den frie bevægelighed, er det en anderledes alvorlig sag. Det vil kalde på politiske initiativer på europæisk plan, der kan sikre, at medlemsstater har ret til at danne sig et overblik over udenlandske virksomheder, der tager arbejde i landet – et forehavende, der vel at mærke ikke fratager udenlandske arbejdere rettigheder.
Derfor er det uforståeligt, at LO ikke aggressivt angriber de polske udmeldinger. Selv beskæftigelsesminister Mette Frederiksen (S) har delvist valgt at bryde den tavshed, der omgærder forhandlinger med EU-Kommissionen.

