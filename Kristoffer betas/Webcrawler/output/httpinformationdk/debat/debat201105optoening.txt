'En optøning af boligskatten vil ikke sende folk fra hus og hjem'
Tvangsauktionerne står ikke lige for døren hos landets boligejere, hvis Radikale Venstre får gennemtrumfet en ophævelse af boligskattestoppet efter valget, vurderer boligøkonom
Ifølge boligøkonomen Morten Skak skaber debatten om boligbeskatningen øget nervøsitet på bolig-markedet, hvor det i forvejen er meget svært at sælge ejendomme.


 Privatøkonomien rundt omkring i landets parcelhuskvarterer får et hårdt slag, hvis en forhøjelse af ejendomsværdiskatten bliver en realitet på den anden side af folketingsvalget.
Men indtil videre har Radikale Venstre kun krævet, at fastfrysningen af ejendomsværdiskatten, som VK-regeringen indførte i 2002, skal afskaffes, og det vil næppe få de store konsekvenser for boligejernes husholdningsbudgetter.
Det vurderer Morten Skak, lektor og ekspert i boligøkonomi ved Syddansk Universitet.
Han påpeger, at man i den politiske debat nemt kommer til at sammenrode to vidt forskellige økonomiske modeller med vidt forskellige konsekvenser for de danske boligejere  og det skaber forvirring,
»Hvis man forstår de politiske udmeldinger fra de ra-dikale på den måde, at de ønsker at ophæve skattestoppet på det nuværende niveau  altså at vi her og nu betaler det samme i ejendomsværdiskat, som vi hele tiden har gjort, hvorefter man fremover lader skatten følge udviklingen i ejendomspriserne  vil det ikke ramme nogen hårdt og sende folk fra hus og hjem. Medmindre vi altså får et pludselig og meget kraftig udsving i boligpriserne, hvilket der ikke er udsigt til foreløbig,« siger Morten Skak.
Hvis man derimod planlægger en reel forhøjelse af ejendomsværdiskatteprocenten, vil det formentlig have alvorlige økonomiske konsekvenser for mange af landets boligejere.
»Hvis vi skal indhente det økonomiske efterslæb, vi har haft, siden ejendomsværdi- skatten blev fastfrosset i 2002, vil det betyde en kraftig stigning i forhold til, hvad boligejerne betaler i skat i dag, og den stigning vil godt kunne sende folk fra hus og hjem,« vurderer Morten Skak.
Store gevinster
I går argumenterede Radikale Venstre i Politiken for afskaffelsen af skattestoppet for ejendomsværdiskatten, fordi det ifølge partiet skaber mere ulighed, da den nuværende fastfrysning af skatten giver de mest velhavende boligejere med de dyreste boliger de største skattelettelser.
Men der er også andre argumenter for at afskaffe skattestoppet, mener Morten Skak.
»Statskassen er gået glip af milliarder af kroner, som vi f.eks. kunne have brugt til at reducere underskuddet på de offentlige budgetter i dag.«
Konkret ville det give 15 milliarder nutidskroner i 2040, hvis man fra 2012 ophævede skattestoppet på boligbeskatningen og lod skatten følge prisudviklingen, viser beregninger fra vismand og økonomiprofessor Claus Thustrup Kreiner.
Indtil videre har en reel skattestramning ikke været på tale i de radikales forslag til en omlægning af ejendomsværdiskatten. Men det kunne gavne samfundsøkonomien på lidt længere sigt, vurderer Morten Skak.
»Hvis boligpriserne stiger markant, som de gjorde i løbet af 00'erne, ville man skulle betale mere for at bo i sin bolig, fordi man skulle betale mere i skat, og det ville dæmpe boligefterspørgslen og i sidste instans prisudsvingene på boligmarkedet. Grundlæggende er det gunstigt for samfundsøkonomien at få en vis udjævning i prisudsvingene. Boligprisboblen ville have været væsentligt mindre, hvis ikke VK-regeringen havde fastfrosset ejendomsværdiskatten i 2002,« siger Morten Skak.
Giftig debat
Uanset hvilken boligskattemodel, en eventuel kommende socialdemokratisk ledet regering går ind på, vil den næppe påvirke boligmarkedet mere, end den politiske debat allerede gør det i øjeblikket.
Ifølge Morten Skak er det nemlig først og fremmest debatten, der holder et tiltrængt opsving på boligmarkedet nede.
»Debatten herhjemme skaber en nervøsitet i markedet, uanset hvad der rent faktisk ender med at ske efter valget. Debatten påvirker allerede boligmarkedet i dag,« siger han.
Den seneste opgørelse fra Realkreditrådet viser, at der i slutningen af april måned i år var knap 45.000 parcelhuse til salg på landsplan.
Det kalder Morten Skak for »et ustyrligt højt tal«  det højeste siden 2004.
»Jeg mener derfor, det er uheldigt, at vi tager debatten om boligbeskatningen nu, fordi det gør markedet ner- vøst. Folk tør ikke springe til som købere, og dermed sidder mange i dag som stavnsbundne i deres bolig. Det hæmmer mobiliteten på arbejdsmarkedet, fordi det så bliver sværere at flytte efter et nyt arbejde. I dag tillader bankerne jo ikke, at man køber et nyt hus, før man har solgt sit gamle, så alt i alt havde det været mere snedigt, hvis vi kunne udsætte debatten, til der var bedre tider på boligmarkedet.« siger Morten Skak.


