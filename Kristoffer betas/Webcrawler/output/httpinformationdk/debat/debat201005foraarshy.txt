En forårshyldest til Orwell
Lad os håbe, at den danske debat ved hjælp af lidt D-vitamin formår at hæve sig mod et  orwellsk niveau
'Hvis et Menneske ikke kan glæde sig over forårets komme, hvordan skulde han så blive lykkelig i et gennemmekaniseret Utopien? Hvad vilde han stille op med den fritid, maskinerne skaffede ham?', spurgte George Orwell.


 Det var med nærmest barnlig glæde, at jeg med øjnene med appetit åd mig igennem en samling af George Orwells ugentlige rubrikker, Jeg Skriver Hvad Jeg Har Lyst Til, som i årerne 1945-1949 blev trykt i den britiske avis Tribune.
Pludselig mærkede jeg, hvor sulten jeg over vinteren havde gået og været efter noget samfundsdebat med substans. Noget, som hverken drejede sig om ytringsfrihed i s/h og demokratiktatur, madpakkeordninger, rød blok versus blå blok, Obama-rama eller overvejelser om, hvorfor danskerne bare er så vilde med en god krimi.
Orwell var som at vågne op fra vinterhi. Jeg slubrede grådigt ordene fra en rubrik med den noget komiske titel »Nogle Betragtninger over den Almindelige Tudse« - en varm hyldest til foråret.
Netop den forgangne uge havde jeg befundet mig i et pjattet ud-af-kroppen forårshysteri og forsøgte konstant at lægge bånd på spontane kliche-bemærkninger til taxichauffører om forårets endelig komme, til min søster om solens vigtige D-vitamin og den eftertragtede kulør til de blege kinder, til Netto-ekspedienten om påskeliljernes søde duft og til min veninde om, hvor svært vi danskere har det med venlighed og imødekommenhed, når vinterens mørke sænker sig over by og humør; for hvorfor er det kun om foråret, at man hensynsløst kaster sine smil til totalt fremmede  i lyskrydset?
Skarpt solskin
Denne tid får det til at boble i mig af barnlig glæde over det flaskegrønne græs, floraens stolte pionerer og det skarpe solskin i mit ansigt.
Men, til sammenligning med februar måned er verden så blevet et bedre sted at leve?
Tjao ... nej. De evindelige petitesse-debatter giver stadig i marts udfald af kløe over, at Danmark til tider synes at være sådan et lille navlepillende landsbysamfund.
Så helt logisk set burde jeg ikke være mere lykkelig end i sidste måned. Og det er det, mit personlige skisma, som jeg pludselig forstod, at Orwell italesætter i sin forårshyldest:
»Er der noget ondt i at glæde sig over foraaret og årstidernes skiften i det hele taget?« skriver han.
Nej, måske ikke. Men til forskel fra min politiske og materialistiske virkelighed taler Orwell i 1945 op mod en helt anden diskurs:
»Eller tydeligere formuleret: Er det politisk forkasteligt i en tid, hvor vi alle stønner under kapitalismens aag, at paavise, at livet ofte i højere grad er værd at leve paa grund af en solsorts sang, et gyldent elmetræ i oktober eller et andet naturfænomen, som ingen penge koster, og ikke har noget at gøre med det som venstreorienterede avisredaktører kalder klassebevidsthed?«
Jeg trækker på smilebåndet, da jeg læser denne sætning. Det er da vist kun efterkommere af Gotfred Appel, som i dag offentligt ville ytre sådan en radikal erklæring, som datidens avisredaktører åbenbart brugte i flæng. I dag sjunger de fleste venstreorienterede avisredaktører vist snare naturens vigtighed højere end skovens fugle tilsammen.
Orwell forsætter, at såfremt han skulle dy sig og omtale naturen i sine artikler, kan han være sikker på at modtage klagebreve med anklager om at være blødsøden sentimental fra to lejre.
Den ene er den dogmatisk kommunistiske lejr, som minder ham om, at »enhver glæde over livsprocessen har en tendens til at fremkalde politisk uvirksomhed«. Altså, livsnyderi slører sindet, og mennesket bør være konstant kritisk og ikke affinde sig med de udbyttende strukturer, det lever under. Derfor, nul naturpjat.
I den anden lejr gjalder repræsentanterne for 'Maskinernes Tidsalder'. Af denne type kritikere får han fortalt, at »... det er bagstræberisk, reaktionært og let latterligt at afsky maskinerne eller bare nære ønske om at begrænse deres magt«.
Had og førerforgudelse
Til den første lejr svarer Orwell, at menneskets fremmedgørelse over for naturen og ukritiske jubel over maskine, stål og cement »... er med til at skabe en tilstand, hvor menneskene kun kan faa afløb for deres overskydende energi i had og førerforgudelse«.
Til den anden lejr skriver han: »Hvis et Menneske ikke kan glæde sig over forårets komme, hvordan skulde han så blive lykkelig i et gennemmekaniseret Utopien? Hvad vilde han stille op med den fritid, maskinerne skaffede ham?«
Orwell skulle bare vide, hvor meget af den fritid, maskinerne har givet os, som vi i dag lykkeligt bruger på Facebook og på at afprøve nye applikationer til iPhone ...
Uanset Orwells eget svar på tiltale, så er intet af kritikken i virkeligheden retfærdig. For Orwell var på alle måder både sin generations og sin fremtids samvittighed, og trods sine stædige kritiske observationer af industrialiseringens påvirkninger af samfundet aldrig eksponent for snæver ideologi eller dogmatik.
Orwell var fra 1922 til 1927 politiofficer i den britiske politistyrke i Burma. De erfaringer, som man blandt andet kan læse i romanen Burmese Days, gjorde ham til en indædt modstander af al imperialisme og skabte et inderligt had hos Orwell til enhver form for myndighed og magtmisbrug. Både englænderne og indfødte korrupte magtudøvere i Indien får det glatte lag som modbydelige repræsentanter for magt, overmod og korruption.
I de efterfølgende år flød Orwell rundt i Europa og delte skæbne med samfundets fattigste som tallerken- vasker, gademaler og vagabond. Det kom der bogen Down and Out in Paris and London ud af, hvori han harcelerer over den politik og samfundsetik, som skaber og accepterer så elendige forhold for samfundets fattigste.
Revolution og despoti
Derpå rejste Orwell egenhændigt til Spanien og kæmpede i borgerkrigen mod det fascistiske Franco-styre. Dette uden på noget tidspunkt at melde sig under noget partis fane.
Konfrontationen med det fascistiske diktatur gjorde ham det klart, at det kommunistiske eksperiment, som var i gang i Sovjetunionen, var af samme despotiske art, og det lagde grundstenen for den populære roman Animal Farm, som efter mange forgæves besøg hos britiske forlag endelig udkom i 1945. Romanen fortæller som bekendt historien om den russiske revolution gennem gårddyrenes oprør, ledet af de uddannede grise, mod de udbyttende mennesker. Dernæst oplever læseren forrådnelsen af de nye idealistiske samfundsforhold gennem magtens korrumperende indflydelse. Gårdens motto »Alle dyr er lige« suppleres med »... men nogle dyr er mere lige end andre«. Her har grisene rejst sig på to ben og lever en lige så hovmodig, pompøs og ekstravagant tilværelse, som gårdens ejere i sin tid gjorde det. Og med deres propaganda og frygtpolitik holder de dyrene i skak under elendige forhold.
Bogen spyer ikke bare en kritik af Sovjet-styret, men fremfører en universel kritik af alle revolutioner og magtmisbrug under alle samfundsformer.
Dette er igen temaet, da Orwell et par år efter i 1949 udgiver sin sidste klassiker, 1984. Dette er den dystre og satiriske fremtidsroman, hvor begreber som Big Brother, tankepoliti, dobbelttænkning, glædeslejre og sexforbrydelser lanceres og fremstilles i deres yderste konsekvens. Begreber, som ikke kunne være mere relevante i vores tid.
Orwell var en mand fast forankret i sin fortid og samtid og samtidig så forunderligt forud for sin tid.
Men trods den gennem- gående satiriske indstilling og kynisme var han alligevel en positiv samtidskraft, og hans afslutning på »Nogle Betragtninger over den Almindelige Tudse« ekkoer i mit hoved denne solbeskinnede forårsdag i marts:
»Atombombelagrene vokser, Politiet lusker rundt i Gaderne, Løgnene vælder ud af Højtalerne, men Jorden  gaar stadig rundt omkring Solen, og hverken Diktatorer eller Bureaukrater kan forhindre det, hvor gerne de end vilde.«
Dette er en forårshyldest til George Orwell. Lad os håbe, at den danske opinion med lidt D-vitamin formår at hæve sig mod et orwellsk niveau og debatterer samtidsemner med referencer fra fortiden og visioner om fremtiden, en knivspids skepsis, en håndfuld idealisme og en god portion satirisk humor.

Janne Louise Andersen er BA i antropologi ved KU og netop vendt tilbage efter at have læst og arbejdet som projektleder i Israel og de besatte palæstinensiske områder i tre år

