DR gør os klogere på hinanden
Da DR ændrede sendetid på TV Avisen skruede vi samtidig op for dækningen af politik, indland, udland, økonomi, erhverv og sundhed


 
	I DR taler nyhederne ikke til følelserne »på bekostning af troværdighed, perspektiv og væsentlighed«, som Lasse Jensen skriver i sin klumme i Information den 25. september. Tværtimod.

	DR’s opgave er at gøre danskerne klogere på hinanden og den verden, vi er en del af. Det gør vi i DR Nyheder ved at formidle nyheder om væsentlige emner, der er vigtige for samfundet og den enkelte.

	Da DR ændrede sendetid på TV Avisen i foråret skruede vi samtidig op for dækningen af de væsentligste stofområder som politik, indland, udland, økonomi, erhverv og sundhed. Til gengæld nedprioriterede vi dækningen af perspektivløs kriminalitet, ligegyldige voxpops med såkaldte almindelige mennesker og historier uden perspektiv.

	Den tidlige TV Avis kl. 18.30 fokuserer på dagens vigtigste fælleshistorier, mens den nye TV Avis kl. 21.30 giver perspektiver på det vigtigste og bringer originale historier, der kritisk og konstruktivt bidrager til den offentlige debat med ny viden, inspiration og nye erkendelser.

	I sin klumme bruger Lasse Jensen lektor Ralf Anderssons undersøgelse Den industrialiserede nyhedsproduktion til at konkludere, at »aktualitet og tilstedeværelse er blevet bedre, men at der er færre originale historier, færre kritiske interview og færre velfortalte billedhistorier«, og at tv-journalistik derfor er på vej til at blive en industri i stedet for et håndværk. Men det er en forkert konklusion på baggrund af Ralf Anderssons undersøgelse, da den alene beskæftiger sig med 15 procent af medarbejderne i DR Nyheder. Den beskæftiger sig ikke med den del af DR Nyheder, der bruger flere kræfter end nogensinde på original journalistik.

	Resultaterne er tydelige

	Hen over sommeren har vi justeret arbejdsgangene i bestræbelserne på at øge både kvalitet og arbejdsglæde på DR Nyheder. Redaktionsmøder, idéudvikling, planlægning og tid til research er samlet set opprioriteret.

	Det er ikke det indtryk, man får, når man læser Lasse Jensens klumme, men resultaterne af vores anstrengelser taler for sig selv: 93 procent af alle danskere bruger nyheder fra DR hver uge, uafhængige undersøgelser udnævner TV Avisen til landets mest troværdige nyhedsmedie, vores seerandel både kl. 18.30 og kl. 21.30 er gået op (TV Avisen kl. 21.30 er Danmarks største nyhedsudsendelse) og danskernes tilfredshed med TV Avisen efter omlægningen i foråret er vokset.

	 

Ulrik Haagerup, nyhedsdirektør i DR

