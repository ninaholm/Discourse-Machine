Morten Messerschmidt: ’Man kan ikke være demokratisk forkæmper og samtidig anonym’
Morten Messerschmidts hjemmeside er blevet udsat for et af Anonymous’ overbelastningsangreb. Han mener, at man er en kryster, hvis man ikke vil lægge ansigt til sine synspunkter


 Det er usympatisk at blokere folks hjemmesider for at komme ud med sine egne budskaber,« lyder det fra Dansk Folkepartis Morten Messerschmidt, hvis hjemmeside tidligere på året blev udsat for et af Anonymous’ overbelastningsangreb i forbindelse med debatten om ACTA.
»Jeg synes, der er alle mulige måder, hvorpå man kan fremføre sine egne synspunkter inden for en ramme, hvor man også respekterer, at andre kan have modsatrettede synspunkter.« Han ser det desuden som et demokratisk problem, at Anonymous agerer anonymt.
»Hvis man ikke kan lægge ansigt til sine synspunkter, så er man bare en kryster, og jeg synes, det svækker budskabet. Hvis man virkelig mener, at man har et stærkt og validt synspunkt, må man også stille sig op og stå på mål for det. Det er klart, at man skal være anonym som vælger, men hvis man ønsker at være aktiv deltager i et demokrati, kan man ikke være anonym. Og hvorfor skulle man i øvrigt også det? Man har jo kun brug for anonymitet, hvis man foretager sig noget lyssky, som man ikke vil stilles til regnskab for. Jeg synes, det må være krystere og bangebukse, der har brug for den slags. Det, der er relevant her, er, at man kompromitterer nogle grundprincipper i samfundet, fordi man føler sig hævet over dem, og det har intet med demokrati at gøre – det er anarkisme, og det bryder jeg mig ikke om.«
Frygter du, at Anonymous i fremtiden finder på at angribe vigtige hjemmesider?
»Det er klart. Med den nye teknologi følger jo også en række svagheder, og en ting er at få hacket et partis hjemmeside, men det åbner et skræmmende perspektiv for, hvad der kan ske, hvis man begynder at hacke andre sider med personfølsomme data.«
Hvordan bør man forholde sig til Anonymous i fremtiden?
»Jeg håber, der kan være konsensus blandt de demokratiske partier og blandt alle på Christiansborg om at fordømme den her form for overtrædelser af privatretten, og man således ikke på nogen måde giver legitimitet til noget, der minder mere om anarkisme end om demokrati,« slutter han.

