Fra løgn til løgn



 »Det er for sent, når først giftgassen er spredt over én af vore store byer.«Statsminister Anders Fogh Rasmussen (V) i Folketinget om Saddam Husseins påståede produktion af masseødelæggelsesvåben 1. oktober 2002
»Siden magtoverdragelsen i Irak den 28. juni 2004 har Danmark ikke overdraget personer, som danske styrker har tilbageholdt i Irak, til irakiske myndigheder.« Forsvarsminister Søren Gade (V) i Folketinget i juli og august 2006’

De to hovedspørgsmål til Danmarks længe ventede Irak-kommission er tilsyneladende ganske forskellige: 1. Hvad var grundlaget for Danmarks krigsdeltagelse i Irak, og var det kritisabelt? Og 2. Er Danmarks fangepolitik i Irak og Afghanistan kritisabel?
VK-regeringens håndtering af disse to spørgsmål har imidlertid ét fællestræk, som den nye kommission som sit tredje hovedpunkt også skal undersøge: Den har været præget af fortielser, manipulationer og skiftende forklaringer. Disse røgslør – mere end krigene selv – har gjort undersøgelsen uomgængelig: Har den daværende regering vildledt folk, Folketing og de udsendte soldater ud over, hvad der er acceptabelt i en demokratisk retsstat?
Fører en krig, der begynder på en løgn, også med nødvendighed flere løgne med sig?
Irak-krigen har været omgærdet af en sky af løgne og vrangforestillinger, som krigsmagerne var besatte af at få bevist. Insidere fra amerikansk drevne fængsler har f.eks. fortalt, at USA’s egen tortur oftest ikke søgte oplysninger om forestående terrorangreb, men bekræftelser af den fejlagtige forestilling om Saddams samarbejde med terrornetværket al-Qaeda.
Oplysninger som disse er bl.a. kommet frem, fordi Danmarks mere erfarne alliancepartner, USA, har en langt stærkere tradition for magtprøvning og offentlig indsigt i krigsindsatsen. I Storbritannien har Chilcot-komiteen afhørt de ansvarlige krigsledere offentligt og publiceret dokumentation for, at krigsbeslutningen var funderet på manipulation.
Irak-krigen var et historisk projekt; Danmarks første angrebskrig i næsten 300 år. Alligevel har ingen oplysninger af denne art hidtil været lagt frem for den danske offentlighed. Ingen dokumentation har været offentliggjort om regeringens interne overvejelser i det politiske forløb op til invasionen, som alle i dag ved centrerede sig om fejlagtige og manipulerede efterretninger, som centrale kilder advarede mod for døve øren.
Vi ved derfor heller ikke, hvor mange af VK-regeringens vildledninger, der skyldtes decideret ond tro – og hvor mange, der skyldtes de døve ørens politik. Men vi ved, at de døve ørens politik udviklede sig til et fast princip, da det gjaldt krigens virkelighed og de dilemmaer, som Danmarks udsendte befandt og befinder sig i, når de står over for den naturlige krigsfølgevirkning at skulle håndtere fanger.
Fra Information i slutningen af 2010 ved hjælp af lækkede dokumenter fra Wikileaks begyndte at pirke ved regeringens officielle sandhed om, at Danmark var uden medvirken til eller ansvar for de ufattelig mange fanger, som under krigen blev overladt til det irakiske tortursystem, har vi mødt modstand, afvisning og mere modstand fra Danmarks politiske top.
Men langsomt og gennem hjælp fra samvittighedsfulde udsendte soldater, aktindsigter og omstændelig medieafdækning, er en anden virkelighed begyndt at træde frem. Nemlig en, hvor krigsledelsen har forsømt at give soldaterne redskaber til at håndtere de uundgåelige tilfangetagelser og til at løfte deres forpligtelser til at holde opsyn med fangerne. Og hvor den igen og igen har vildledt det danske folk og Folketing om omfanget af det danske medansvar.
For soldaterne har den politik placeret dem i en ubærlig gråzone. Og for den danske demokratiske retsstat har vildledningerne udfordret samfundets spilleregler så fundamentalt, at det politiske ansvar skal placeres, og forholdsregler træffes, så noget lignende ikke finder sted igen.
Fordi det seneste årtis krige er den politiske beslutning, der har udfordret det danske samfund mest principielt, bør den nye kommissions høringer foregå i så stor offentlighed som muligt. Det er ikke en ny, lukket klub, der skal vurdere Danmarks krigsdeltagelse. Det er Danmark selv.

