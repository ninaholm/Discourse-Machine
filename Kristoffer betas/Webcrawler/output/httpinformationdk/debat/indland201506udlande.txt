Udlandet bemærker dansk udlændingedebat
Udlandet har bidt mærke i den skærpede tone i udlændingedebatten under den danske valgkamp. Mens nogen mener,  det viser, at de gamle partier tager vælgernes bekymringer alvorligt, advarer andre deres politikere mod at gå samme vej


 Udlændingedebatten i den danske valgkamp er ikke gået ubemærket hen i udlandet. Stort set samtlige artikler i de europæiske medier om den danske valgkamp hæfter sig ved tonen i valgkampen og fremhæver i overraskende vendinger konkurrencen mellem særligt Socialdemokraterne og Venstre om at tilbyde den mest restriktive udlændingepolitik.
»Xenofobi i stemmeurnerne« lyder en overskrift i den italienske avis Il Fatto Quotidiano. »Et ræs mod bunden på udlændingeområdet« skriver britiske Daily Telegraph, mens tyske Die Zeits artikel har overskriften »Pøbelvalgkampen«.
Den garvede skotske journalist Iain Macwhirter hæfter sig i sin artikel ved Socialdemokraternes valgslogan: »Hvis du kommer til Danmark, skal du arbejde« samt Venstres løfte om færre asylansøgere.
»Det er ikke den slags budskaber, man forventer fra dette nordiske land, der er berømt for sin liberalisme og fremskredne socialpolitik,« skriver Macwhirter i The Herald Scotland.
Reuters forklarer, hvordan »meget af debatten som rapporteret i medierne er plettet af islamofobi«.
»For nogle er tørklæder, kald til bøn og minareter en fornærmelse mod en homogen dansk kultur,« tilføjer journalisten, hvis britiske kollega Alex Forrest skriver i Huffington Post, hvordan udlændingedebatten »gør mange af os udlændinge, der bor i dette land, temmelig utilpasse«.
Også journalister i de nordiske lande har hæftet sig ved tonen: Kjetil Løset fra TV 2 Norge beskriver i et interview med danske TV 2, at »diskussionen er anderledes i Danmark end i Norge«.
»I Norge har Stortinget netop besluttet at tage imod 8.000 ekstra flygtninge fra Syrien, hvorimod det her nærmest ligner en konkurrence om at have den strammeste indvandringspolitik,« siger han.
De udenlandske journalister og iagttagere vurderer, at årsagen til skærpelsen af tonen er et pres fra Dansk Folkeparti.
Baggrunden for dette skred
»De gamle partier er ligesom i Storbritannien i defensiven imod et populistisk højrefløjsparti,« forklarer Iain Macwhirter sine skotske læsere.
»Dem, der anser Danmark for – som jeg gør – på mange måder at være en model på et moderne socialdemokratisk land, skal ikke forvente, at dets indbyggere er genetisk ude af stand til at være fordomsfulde og føre politiske skræmmekampagner. Og der er masser af frygt i Danmark,« skriver han og henviser bl.a. til skuddramaerne i København i februar, men også til en stærk nationalfølelse.
»I Danmark forventer man, at du cykler, betaler din skat, rydder din sne og opfører dig på den måde, danskere opfører sig på. Dette lille nordiske land har en stærk national identitet, holder EU på armsafstand og har beholdt sin nationale møntfod. Det er frugtbar jord for populistiske partier, der hævder, at dansk kultur er truet, fordi muslimske samfundsgrupper ikke har integreret sig,« skriver han.
Selv om presset fra de EU- og udlændingekritiske partier er et problem for de gamle partier i de fleste EU-lande, påpeger Financial Times, at Dansk Folkeparti har været et af de mest succesfulde i forhold til at påvirke den politiske debat.
»For et indblik i, hvordan et populistisk parti kan ændre et lands politiske landskab, behøver man ikke kigge længere end til Danmark. Forud for torsdagens parlamentsvalg har der været en råben blandt politikerne for at fremstå hård i forhold til indvandring,« skriver avisen.
Pieter Cleppe fra tænketanken Open Europe i Bruxelles, der har fulgt den danske valgkamp, er enig.
»I Danmark har Helle Thorning-Schmidt skiftet standpunkt på udlændingeområdet og har foreslået restriktioner for at vinde vælgere fra DF – og med en vis succes. Det ser vi også i andre lande. Alle steder ser vi, at partier tilpasser sig populisterne,« siger han til Information. Dog ikke i helt samme grad som de danske socialdemokrater, vurderer han, men netop derfor tror han, at særligt Socialdemokraternes søsterpartier vil studere den danske strategi i kommende valgkampe.
»Politikerne har forstået nogle af vælgernes bekymringer, og det er ikke nødvendigvis en dårlig ting,« siger Cleppe.
»I Frankrig siger en fjerdedel af vælgerne, at de overvejer at stemme på Front National, og det er ikke, fordi de alle sammen er skøre. Det er vigtigt at tage deres bekymringer alvorligt,« siger han.
Europa
Pieter Cleppe og en række særligt britiske medier har også hæftet sig ved et andet punkt, hvor Dansk Folkeparti – der er medlem af den samme gruppe i Europa-Parlamentet som det britiske konservative parti – har haft succes med at påvirke de øvrige partier; nemlig EU-debatten.
»Ansporet af den voksende støtte for det populistiske Dansk Folkeparti, har det proeuropæiske Venstre valgt at bakke op om David Camerons reformkrav,« skriver Financial Times.
The Daily Telegraph konkluderer i en artikel, at »hvis Dansk Folkeparti for første gang bliver draget ind i en koalitionsregering, vil der stort set ikke være nogen begrænsning for den opbakning, David Cameron vil kunne forvente«.
Pieter Cleppe er enig, men mener generelt, at andre europæiske partier vil kunne lære af den danske valgkamp:
»Den vil blive set som en lærestreg for andre politikere i Europa, der har tabt vælgere til populisterne om ikke at holde moralprædiken over for vælgerne og fortælle dem, at deres meninger er forkerte, men at forsøge at tackle disse nye problemer. Særligt i Sverige, tror jeg, at de vil følge valget med stor interesse, hvis Thorning-Schmidt formår at vinde,« siger han.
Ikke alle er enige i, at deres politikere bør følge det danske eksempel.
»Vi ved fra meningsmålinger, at mange skotter ønsker indvandringen begrænset, selv om det ikke har været afgørende ved skotske valg. Der er hjørner af det skotske samfund, hvor det stadigvæk er acceptabelt at være fordomsfuld over for folk med anden hudfarve eller religion. For at denne latente bekymring skal udvikle sig til omfattende utilfredshed, skal man dog have partier, der er villige til at udnytte frygt og fordomme politisk,« skriver Iain Macwhirter.
Og på det punkt mener han ikke, at de skotske politikere – der ofte fremhæver Danmark som foregangsland – skal kopiere deres danske kolleger, som det fremgår af overskriften på hans klumme:
»En lærestreg fra vores nordiske fætre, som vi hellere må holde os fra.«

