Fri læreruddannelse



 Læreruddannelserne på landets seminarier - nu professionshøjskoler - fungerer ikke optimalt, og der er ingen tegn på, at de bliver bedre i de kommende år. Derfor bør både politikere og fagfolk hilse universiteternes tilbud om at uddanne folkeskolelærere velkomne. Det uafhængige akkrediteringsråd kan også se fornuften i at prøve noget nyt og har godkendt Aarhus Universitets (AU) nye læreruddannelse. Rådets uafhængighed er dog ikke større, end at videnskabsminister Helge Sander(V) har vetoret over dets beslutninger, og han tænker for tiden over sagerne sammen med sine ministerkolleger. Men Helge Sander bør godkende uddannelsen, ligesom han bør godkende de forslag til læreruddannelser, der måtte komme fra andre universiteter, herunder RUC, som barsler med en anden model, hvor man deler de studerende med professionshøjskolerne.
Det bør han, fordi der er brug for nytænkning i læreruddannelserne. Og med al respekt for de nye professionshøjskoler er der altså ikke den store ændring forbundet ved at samle seminarier og andre mellemlange uddannelser i større enheder, bestemt af regionalpolitiske interesser.
De seneste fem år er optaget på landets læreruddannelser faldet med 1.642 studerende, svarende til 36 procent. Den udvikling må stoppes, og det kan universiteterne være med til. Universiteterne kan byde ind med mange ting - større faglighed i linjefagene, større teoretisk viden om pædagogik og didaktik er to åbenlyse områder. Men også bare universiteternes status i samfundet er i den forbindelse et aktiv. Man kan kalde det snobbet og snæversynet, men uanset hvordan man vender og drejer virkeligheden, så har professionshøjskolerne i dag karakter af 'det næstbedste', hvilket aldrig har haft den store tiltrækningskraft på nogen. At professionshøjskolerne kalder sig for 'University Colleges' har i den forbindelse blot en komisk effekt.
Med en læreruddannelse på universitetsniveau vil man også kunne gøre op med lærerjobbets uretfærdige lavstatus herhjemme, hvilket er en af hovedårsagerne til de få lærerstuderende. Man vil også gøre det lettere at videreuddanne sig. I dag forekommer læreruddannelsen ofte som en blindgyde, når det drejer sig om videreuddannelse, og det er de færreste unge, der med sikkerhed ved, at de vil være skolelærere resten af deres liv. 
De nye læreruddannelser vil næppe løse alle problemerne med lærermangel, men nytænkning og øget konkurrence på uddannelsesområdet kan være et vigtigt skridt på vejen. "Vi er bedre til det praktiske og nære," siger professionshøjskolerne. "Fint," kunne man passende svare, så har vi to læreruddannelser med hver sine styrker og svagheder. Argumenterne imod uddannelsen på AU bærer generelt præg af, at professionshøjskolerne er bange for at miste studerende, og at Bertel Haarder er bange for professionshøjskolernes fremtid. Men den slags private og lokale hensyn må ikke hæmme kvaliteten af fremtidens lærere. Det er det for vigtigt et job til.

