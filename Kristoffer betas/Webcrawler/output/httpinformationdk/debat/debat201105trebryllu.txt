Tre bryllupper og en begravelse
Andre medier vælger fornuftsægteskaber. Imens går DR's taleradio skizofren i graven


 If you can't beat them, join them. Denne gamle maksime vinder stigende udbredelse i medieverdenen i disse år. Økonomiske trængsler og behov for rationaliseringsgevinster får hidtil nådesløse konkurrenter til at søge sammen på områder, hvor det betaler sig.
Lad mig nævne tre eksempler: Ekstra Bladet og Ebay har udviklet et annoncenetværk, som B.T. også er lukket ind i. De ellers hårde konkurrenter tilbyder på den måde annoncører at dække målgrupper bedre, end medierne evner hver for sig. Hensigten er at tiltrække storkunder. Desuden tilbyder de bedre dokumentation for deres annoncers træfsikkerhed.
Tilsvarende har Berlingske Media og JP/Politikens Hus netop besluttet at markedsføre en ny annonceringsform, som bliver fælles for bladhusenes tre netmedier B.dk, Jp.dk og Pol.dk. Netværket skal være på plads inden for et par måneder og vil levere større sikkerhed for, at annoncekunderne rammer den ønskede type forbrugere. Desuden øger samvirket den kundemasse, der kan tilbydes.
Et tredje mediebryllup er på vej mellem DR's regionale radioredaktioner under P4 og TV2's regioner. Et udvalg under Kulturministeriet skal præsentere et forslag til sommer. I en tid, hvor de fleste mediers journalister arbejder på flere platforme, er det skørt, at staten driver regionale radio- og tv-stationer, som er organiseret i hver sit statsselskab. Det kan alle andre end TV2 og DR's udvalgsmedlemmer begribe.
Derfor vil politikerne forhåbentlig bukke begge ender sammen på udvalget, hvis dets forslag overser gevinsten ved redaktionel, teknisk og administrativ sammenlægning. Eftersom TV2's hovedkanal nærmer sig en privatisering og efterlader dets licensbetalte regioner i ingenmandsland, er det endnu mere selvfølgeligt at fusionere de lokale statslige radio- og tv-medier, hvis de ellers skal bestå.
Tvangsægteskabet
Medieverdenens fjerde bryllup ligner mere et tvangsægteskab, der meget vel kan føre til selvmord og dermed begravelse. Jeg tænker på DR's P1 og P2, som fra 1. november klumpes sammen på P1's nuværende FM-frekvens. I mit ungdomspolitiske liv sang vi en munter vise om Dansk Parlamentarisk Parti, som der var en særlig mening i. Dets vanvittige slogan lød: 'Ét folk, ét parti  men to præsidenter!'
Den nye radiokonstruktion vækker dette minde. P1 og P2 lægges nemlig ganske vist sammen  men den enlige kanal får to programledelser! Anders Kinch-Jensen og Ole Mølgaard skal slås om den samme FM-station, som hovedsagelig vil sende snakkeradio i de lyse timer og klassisk musik i de mørke. Kampdommer bliver direktør Mikael Kamber.
Konstruktionen skyldes DR's sædvanlige konfliktskyhed og er suicidal fra dag 1.
Aldrig rigtigt første gang
Resultatet bliver endnu mindre public service-radio fra DR end hidtil, med mindre man regner Beethoven og Poul Ruders under dén etiket. Statsradiofonien rydder dermed banen for Berlingskes nye barn, Radio 24syv, der vil snakke løs døgnet rundt.
DRs rodede varemærke skal hedde P1, og jeg vil vædde min elskede Henry Kloss-radio på, at lyttertallet daler. Det er i forvejen så lavt, at det vanskeligt legitimerer DR's øvrige uhyrlige driftsudgifter til tanketomt pjank.
Når man skælder ud, er det pænt at fortælle, hvad DR hellere skulle have gjort. Det kommer her: DR skulle have reserveret P1 til forstærket taleradio  uden de hidtil ulideligt mange genudsendelser - og have henvist klassisk musik til en DAB-kanal samt gerne et hjørne af P3, hvis tæppebankerbrøl kunne trænge til en kvalitativ kultivering.
En omlægning af cirka denne type kommer til at ske, mine damer og herrer. Men først skal vi omvejen omkring det nye P1's begravelse. Dermed fastholder DR traditionen for aldrig at gøre det rigtigt første gang.

Bent Falbert, Kommentator, forfatter og tidl. chefredaktør for Ekstra Bladet

