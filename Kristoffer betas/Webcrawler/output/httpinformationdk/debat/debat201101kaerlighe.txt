Kærlighed er ikke at få - men at give
Vi skal lære, at kærlighed er andet end at få tilfredsstillet egne behov. Kærlighed er at styre sine dyriske drifter for partnerens og familiens skyld, mener psykolog og familieterapeut Annette Due Madsen


 Når dating-hjemmesiden for utroskab VictoriaMilan.dk reklamerer med sloganet »Gør livet levende hav en affære«, er det både uetisk og fuldstændig misforstået, mener Annette Due Madsen, der er psykolog, familieterapeut og centerleder ved Center for Familieudvikling. For utroskab er ikke at leve livet. Det er at ødelægge det, mener hun.
»I mit daglige arbejde ser jeg, hvor meget smerte der er forbundet med netop utroskab. Jeg ser, hvad det gør ved parforholdet, men ikke mindst hvad det gør ved børnene,« siger Annette Due Madsen.
»Vi ser også, at det gør de skilsmisser, der opstår i kølevandet, langt mere smertefulde og komplicerede. Det overskygger simpelthen alt og bliver ofte selve temaet i skilsmissen, hvilket kan være frygtelig smertefuldt,« siger hun.
Voksen kærlighed
Men dybest set handler diskussionen om utroskab i virkeligheden om, at vi skal være vores ansvar som ægtefæller og forældre bevidst, mener hun.
»Det handler om, hvordan vi definerer kærlighed. Kærlighed er ikke alene lig med behovstilfredsstillelse. Kærlighed handler i høj grad også om, hvad vi gør for dem, vi elsker,« mener Annette Due Madsen.
»Denne hjemme- side appellerer til, at jeg skal have mine behov tilfredsstillet. Jeg skal have det sjovt. Men kærlighed er måske allermest, hvad vi har at give til andre. Og hvordan vi bibeholder det allervigtigste i et parforhold, nemlig tilliden,« siger Annette Due Madsen. Og tilliden bliver brudt, mener hun, når vi uden videre giver efter for vores drifter.
»Der er noget, der hedder drift, og så er der noget, der hedder kultur. Og det her appellerer udelukkende til driften. Men som voksne mennesker er det vores ansvar at kultivere vores samvær, vores liv med hinanden. Vi må ikke lade driften tage over.«
Men hvorfor er det overhovedet kulturen, der bør vinde den kamp? Måske dette er et udtryk for, at vi endelig giver efter for noget ganske naturligt nemlig vores drift?
»Det kan man jo have forskellige holdninger til. Men det er jo forskellen på mennesker og dyr, at vi har et ansvar for hinanden, som vi må tage på os. Hele vores liv er jo en udfordring i enten at lade drifterne råde eller kultivere os. Det er klart, vi skal ikke kun være kultur, men hvis vi kun følger vores lyster, bliver det jo det rene anarki. Og så beskytter vi ikke vores svageste, børnene i det her tilfælde,« siger Annette Due Madsen.
»Det er frygtelig usmageligt, at hjemmesiden kan presse folk ud i nogle situationer, de ikke har gennemtænkt.«
Men de bliver vel ikke tvunget til det? Hjemmesiden faciliterer vel bare det, der foregår allerede?
»Ja, mange er desværre hinanden utro. Men det er uomgængeligt lettere at gå på nettet, end det er at gå ud i byen og aktivt møde et nyt menneske ansigt til ansigt.«
 
Interviewet ovenfor udgør den ene halvdel af Duellen i dagens avis - to synspunkter på samme emne. Læs det andet synspunkt ved stifter af datingsiden VictoriaMilan.dk, Sigurd Vedal, i Hvad er overhovedet et sundt parforhold?

