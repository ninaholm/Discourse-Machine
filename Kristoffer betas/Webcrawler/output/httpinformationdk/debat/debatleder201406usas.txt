USA's skjulte dagsorden i Irak
LEDER


 En skildring fra det virkelige Irak fortæller sådan set det hele: En ung shiitisk mand fulgte i sidste uge premierminister Nouri al-Malikis opfordring til mobilisering mod militsen ISIL (Islamisk Stat i Irak og Levanten), der nu truer Bagdad. I en gruppe på 300 frivillige blev han sendt til Tikrit, Saddam Husseins hjemsted og et sunnitisk støttepunkt, for at deltage i modangrebet på ISIL-enheder, der for to uger siden erobrede byen. Den unge frivillige deserterede så at sige omgående, og kun otte af de oprindelige 300 er stadig i Tikrit, for som kilden siger: »De meldte sig for at forsvare shia-helligdommene i Karbala og Najaf, ikke for at slås for al-Maliki og hans regime.«
Hvad fortæller den historie? Den fortæller, at der ikke uden videre kan sættes lighedstegn mellem shiitten al-Malikis regering og Iraks shiitter. For dem er Tikrit uinteressant, såvel som det sunnitiske Mosul, Falluja, etc. ikke er deres bord. I videre perspektiv er historien, at hvad der ligner et plot for opdeling af Irak i et Kurdistan, et Sunnistan og et Shiastan er ved at blive realiseret. Dette plot er ikke al-Malikis, men USA’s. At han spiller det sekteriske kort ved bl.a. at lukke internettet ned bortset fra YouTube med ISIL’s bestialske henrettelser af shiitter, sker for at mobilisere det shiitiske flertal til væbnet kamp for et samlet Irak. Heri støttes han af Iran og Rusland, hvor præsident Putin den 20. juni erklærede sin »fuldkomne støtte til (…) hurtig befrielse af republikkens territorier fra terroristerne«.
Putin rammer kernen i den aktuelle konflikt – den er sekterisk af navn, men geopolitisk af gavn. Og geopolitisk ses – som i Syrien – en stedfortræderkrig mellem Iran, Rusland og bag dem Kina over for USA, Golf-monarkierne og med EU som halehæng. Den krig handler ikke om USA’s udtalte krav om »inklusion af sunnitter i den politiske proces«. Var det en ægte hensigt, ville al-Sisi i Kairo ikke være præsident, men på spanden. Krigen handler om kontrollen med klodens næststørste oliereserver.
Jordanske embedskilder har fortalt, at centrale ISIL-kommandanter i 2012 blev trænet i en hemmelig CIA-lejr af amerikanske, tyrkiske og jordanske specialstyrker, det hele finansieret af Saudi-Arabien og Qatar og med etiketten ’moderate ikke-ekstremister’. Og at amerikanske spionsatellitter, der er konstrueret til at kunne tjekke en nummerplade, ’overså’ ISIL’s militærkortege fra Raqqa i Syrien til Mosul i Irak, kan ikke bortforklares som en smutter. Ej heller, at Washington for fem måneder siden ifølge britiske The Telegraph vendte ’det døve øre’ til en advarsel fra Lahur Talabani, den kurdiske efterretningschef i Nordirak, om, at ISIL og Mosuls underjordiske sunnimilits under Saddams nr. 2-mand, Izzat al-Douri, havde indgået en aftale om at forberede invasionen.
’Det døve øre’? Der er snarere tale om brug af høreværn. At Barack Obama vil af med den formelt allierede al-Maliki, er evident, men han kan jo ikke tilstå, at han intrigerer med ISIL, hvis brutalitet giver selv al-Qaeda-netværkets globale leder kvalme. Så Obama har anmodet Kongressen om en halv milliard dollar til ’opgradering’ af Syriens moderate opposition og sendt John Kerry afsted med en ny plan: Ifølge den libanesiske avis Daily Star har Kerry aftalt med kong Abdallah i Saudi-Arabien, at ’moderate kræfter’ skal neutralisere ISIL – som kunne neutraliseres med de droner, der nu bevogter den amerikanske Bagdad-ambassade, men som ifølge Kerry ikke vil blive anvendt offensivt.
I stedet skal ’moderate’ fikse ISIL-problemet, altså den hidtil bovlamme Syriens Nationale Koalition, hvis formand er saudi-proselytten Ahmed al-Jarba, som ifølge Kerry »kender folk« i området.
Det tør siges. Al-Jarba er fra en fremtrædende klan i Shammar-stammen, der totalt dominerer Mosul, og uden hvis accept ISIL ikke ville nærme sig kommunegrænsen. Shammar-stammens aktuelle dagsorden er ikke at fikse ISIL, men al-Maliki. Ikke fordi han er shiit, men fordi han er for gode venner med Iran.
Tror Obama mon, at nogen køber hans ævl om ’inklusion’ af sunni-segmentet? Vi gør ikke.

