Toget kører i Palæstina
LEDER


 
	Enigheden mellem den islamiske modstands-bevægelse, Hamas, og det styrende PLO-parti, Fatah, om dannelse af en konsensus-regering er et taktisk træk, der for en gangs skyld tjener begges interesser. Hvad de fleste overser er, at det også tjener Benyamin Netanyahus.

	Vel hviner den israelske premierminister op om, at teknokrat-kabinettet består af »jakkesæt i kontoret og terrorister i baglokalet«, hvorfor han kategorisk afviser at forhandle med det – også selvom han i 2011 forhandlede med Hamas via Egypten om bytning af gidslet Gilad Shalit med palæstinensiske fanger og igen i 2012, da den daværende præsident Mohammed Mursi fik limet en våbenhvileaftale sammen.

	Men under jammeren passer det den israelske højreregering fint, at Hamas er kommet ind i varmen, for det giver den en velkommen undskyldning for fortsat status quo på Vestbredden med mere tyveri af nye byggegrunde. Hvad der reelt bekymrer Netanyahu er, at ikke bare EU, men også USA har meddelt, at de vil arbejde med den nye palæstinensiske regering. Men toget er kørt med den internationale tålmodighed over for Israels endeløse besættelse. Konsensus-regeringen er dikteret af nødvendighed og typisk for arabisk politisk praksis.

	De to tidligere forsoningsforsøg er strandet på strid om mål og midler til ophør af Israels besættelse. Denne gang har de fælles interesse i enighed – Hamas er konkurs efter brud med sponsorerne i Iran og Syrien og især efter, at Egyptens militære regime trak stikket, da velgøreren Mursi faldt. Hamas har i håbet om fodfæste efter et valg ædt nogle kameler ved de facto anerkendelse af Israel og Fatahs sikkerhedssamarbejde med Israel på Vestbredden.

	For Fatah-leder Mahmoud Abbas er konsen-sus-kabinettet en politisk rehabilitering ovenpå et forløb hans bagland så som et ydmygende knæfald for Israel. Nu kører toget, og Netanyahu står tilbage på perronen. Spørgsmålet er sådan set kun: Hvor længe endnu?

