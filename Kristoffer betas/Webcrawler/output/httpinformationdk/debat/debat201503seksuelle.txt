Seksuelle tabuer og ad-effekter ødelægger fertilitetsdebatten
Det er helt utilstedeligt, når Det Etiske Råds formand benytter sig af seksualiserede tabuer i skræmme-kampagner mod assisteret befrugtning. Det er på tide at bytte ondt i maven-etikken ud med en teknologietik i praksis


 Med den opsigtsvækkende overskrift »Sex med mor eller din døde far« og en tekst, der tager fat i spørgsmål om fertilitetsnekrofili, bigami og incest, forsøger Jacob Birkler i Berlingske at rejse debat om reproduktionsteknologi (den 18. marts). De etiske udfordringer tårner sig ifølge formanden for Det Etiske Råd op, når det gælder børn, der skabes via ny teknologi. Med en række seksuelle tabuer, en ad-effekt og en moralistisk angst i maven, forsøger Birkler at få os engageret i teknologietik. Spørgsmålet er, om det er vejen frem, hvis man vil en seriøs debat om teknologi og etik. Er det ikke på tide, at vi tager debatten fra et mindre populistisk sted, og forholder os til de udfordringer, som teknologien er med til at skabe i praksis?
Baggrunden for de etiske udfordringer, Birkler nævner, er paradoksalt nok, at sex og reproduktion er adskilt på fertilitetsklinikken. Her begrænser sex sig til mænd, der masturberer for at ejakulere i en kop, så der er sæd til insemination eller in vitro fertilisation (IVF). I det daglige kliniske arbejde handler det om at undersøge kvinders hormoner, livmoder og æggestokke via ultralyd og blodprøver, skabe befrugtede æg, og lægge dem tilbage i kvindens livmoder i håb om, at hun bliver gravid.
Ad uden grundlag
I Danmark er der mange børn, der er blevet til på denne usexede måde. I 2013 drejede det sig ifølge Dansk Fertilitetsselskab om 8-9 procent af fødselsårgangen. Ikke fordi deres forældre var optaget af teknologi eller seksuelle udskejelser, men fordi de ønskede sig et barn, og af den ene eller den anden grund havde brug for teknologisk hjælp for at det kunne lade sig gøre.
For Birkler er det dog forestillinger om sex, der fylder hans argumenter ud. Han er bange for, at teknologien har splittet seksualiteten. Birkler er ikke den første til at tænke sex ind i laboratoriet. Særligt sæd har seksuelle konnotationer. Fra interviewundersøgelser og etnografisk arbejde ved vi bl.a., at en del kvinder i heteroseksuelle par overvejer om anvendelsen af sæddonation svarer til utroskab. Vi ved også, at mandlig infertilitet til tider og uden grund knyttes sammen med impotens. Stigmatiseringer og tabuer blomstrer i spørgsmål om infertilitet og forplantningsteknologi.
I den aktuelle kommentar i Berlingske tager Birkler fat i tre teknologier, som han pakker ind i seksuelle tabuer. Ved at beskrive en kvinde som fertilitetsnekrofil, hvis hun sammen med sin mand har valgt at nedfryse og anvende hans sæd i tilfælde af hans død, får han skabt en umiddelbar ad-effekt. Der er dog en række fejlslutninger i den forestilling. For nekrofili har aldrig nogensinde kunnet føre til børn, og kvinden, der evt. vælger at få barn med sin afdøde mands sæd, har netop ikke sex med sin mand.
Birkler forsøger også at skabe forargelse i forbindelse med en teknologi, der har til formål at hjælpe par, hvis børn kan risikere at dø eller lide af mitokondriasygdomme.
I et forsøg på at skabe raske børn vil man erstatte mitokondriamaterialet med materiale fra et doneret æg. Herved bliver barnet til via arvemateriale fra tre mennesker. Der er mange interessante elementer ved denne teknologi, som er væsentlig at reflektere over etisk. Men Birkler spiller på ad-effekten i forbindelse med bigami og er i stedet med til at pege diskussionen i en lige så misvisende retning som nekrofiliforestillingerne i det forrige eksempel.
Incest er det sidste seksuelle tabu, Birkler nævner. Det dækker over en historie om en engelsk mor, der har båret sin søns barn efter fertilitetsbehandling i USA. Det er foregået ved, at en ægdonor donerede æg, der blev befrugtet med sønnens sæd for til sidst at blive sat ind i mandens mors livmoder. Det er nok det eksempel, der ligger tættest på det nævnte seksuelle tabu, idet moren bærer sit eget barnebarn. Genetisk er der dog ikke tale om incest, til gengæld kan man forestille sig at familieidyllen afhænger af en afklaret relation mellem mor og søn.
Masser af gode spørgsmål
Danmark er et af de lande i verden, der skaber flest børn via fertilitetsbehandling ud af en generation. IVF-teknologien har fra begyndelsen skabt mulighed for mange forskellige former for slægtskabsrelationer. Det er grundlæggende meget få teknologiske ændringer, der har fundet sted over årene. Forandringerne har hovedsageligt handlet om, hvordan teknologierne blev reguleret og brugt – om adgang til teknologien, selektion af æg og sæd, og hvordan kroppe og kønsceller kan kombineres.
Og der er masser af etiske spørgsmål at tage fat på vedr. den måde og det omfang, vi anvender reproduktionsteknologi på. F eks. kunne man spørge, om vi har et samfundsmæssigt problem, når så stor en gruppe af borgere har brug for teknologisk hjælp til at få børn. Og når vi ved, at alder har betydning for fertiliteten, hvorfor indretter vi så samfundet, så det bliver svært at få børn som ung?
Man kunne også overveje, om forældre til børn, der er blevet til via donor, har brug for mere støtte til at fortælle deres børn om deres tilblivelse – ikke mindst i en tid, hvor der er skiftende opfattelser og lovgivninger i forhold til donoranonymitet. Det fører til spørgsmål om, hvordan man kan håndtere, når forældre eller børn forsøger at hæve donoranonymiteten. Hvilke udfordringer skaber det for de involverede parter?
Etik behøver ikke at blive piftet op med seksuelle tabuer, der i værste fald kan stigmatisere de børn og forældre, der anvender teknologierne. Det ville klæde Det Etiske Råds formand at bruge sin stemme til at rejse nogle af disse problemstillinger på en sober måde, i stedet for at skabe skræmmekampagner forklædt i seksualiserede tabuer.
Stine Willum Adrian er ph.d., adjunkt i tekno-antropologi ved Aalborg Universitet, København.

