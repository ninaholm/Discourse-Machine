Eliteuniversiteter kun for eliten
Der er næppe tvivl om, at både unge og forældre med lave økonomier kan blive mere afskrækket af brugerbetaling end grupper med mere solid familieøkonomi og med mere fast tradition for videregående uddannelse
Brugerbetaling på universiteterne betyder, at børn fra økonomisk dårligere stillede familier - som i forvejen er underrepræsenterede - får en lavere gennemførelses-procent.


 I gårsdagens Information gør Nina Smith fra den tidligere velfærdskommission sig (igen) til talsmand for, at der skal indføres brugerbetaling på de videregående uddannelser.
Hun fremsætter et forslag fra velfærdskommissionen om, at danske studerende skal betale et undervisningsgebyr på kandidatdelen. Undervisningsgebyret skal finansieres af et statsgaranteret lån, som tilbagebetales efter endt uddannelse. Alle færdiguddannede på kandidatniveau får et nedslag i skatten, der modsvarer renter og afdrag på undervisningsgebyret.
Virker stik modsat
Forslaget er angiveligt motiveret af en bestræbelse på at skaffe flere penge til de videregående uddannelsesinstitutioner, således at Danmark »ikke sakker bagud«, men kan opretholde og øge standarden her i forhold til andre vesteuropæiske lande.
Men der er rigtig dårlige konsekvenser af forslaget i form af risiko for en forstærket skævvridning af tilgangen til de videregående uddannelser, hvor børn fra økonomisk dårligere stillede familier i forvejen er underrepræsenteret og ikke mindst også klarer sig dårligere - herunder har en lavere gennemførelsesprocent.
Der er næppe tvivl om, at både unge og forældre fra sådanne grupper kan blive mere afskrækket af brugerbetaling end grupper med mere solid familieøkonomi og med mere fast tradition for videregående uddannelse. Vi vil dermed få eliteuniversiteter som i endnu højere grad er forbeholdt eliten, hvad man da også kan have en mistanke om, er den egentlige baggrund for dette nyliberalistisk inspirerede forslag.
Forslaget vil endvidere være som at skyde sig selv i foden i forhold til målsætningen om, at mindst 50 procent af en ungdomsårgang skal gennemføre en videregående uddannelse. Skal denne målsætning  realiseres, er der brug for at trække 'intelligensreserverne' ind i de videregående uddannelser. Men Nina Smith og velfærdskommissionen vil som anført virke stik modsat.

