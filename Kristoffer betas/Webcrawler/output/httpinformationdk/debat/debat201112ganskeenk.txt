’Vi er ganske enkelt ikke dygtige nok’



 — På Mosedsskolen har I fået elektroniske tavler. Hvad kan de, som almindelige tavler ikke kan?
»Der er en pædagogisk merværdi i, at man kan undervise på flere forskellige måder. Og så er der en praktisk merværdi i, at ting, der normalt ikke er mulige, pludselig bliver det. F.eks. kan eleverne skrive på en fælles tekst samtidig.«
— Men er de pengene værd?
»Det kommer an på, hvad man sætter det i forhold til. Pointen er, at man skal kunne uddannes, før man kan bruge det ordentligt. Og her halter det. Den eneste efteruddannelse, der har været, var ’intern inspirationsudvikling’; studiegrupper, men der har ikke været noget eksternt. Efter- og videreuddannelse kan være mange niveauer, men det her er på meget lavt niveau.«
— Kommer du og dine kolleger til kort i forhold til eleverne?
»Ja, vi er ganske enkelt ikke dygtige nok. Men man er nødt til at have pædagogisk kompetence, så man ikke alene kan inddrage it i undervisningen, men også kan få det til at blive en del af dagligdagen. Og det er ikke kun lærernes ansvar. Det er i lige så høj grad skolernes ledelser og i måske endda højere grad politikerne, der skal turde stille krav til skolerne, lærere og ledere.«
— Hvilke krav?
»De kunne jo stille krav om, at it skal integreres i undervisningen hver dag, så man ikke længere skal argumentere for at integrere it, men argumentere hvis man lader være med at gøre det. Der er virkelig mange undervisere, der har brug for at blive hjulpet lidt på vej.«

