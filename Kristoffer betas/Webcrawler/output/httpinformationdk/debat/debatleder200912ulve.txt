Ulven i Teheran



 IRANS spektakulære militærmanøvrer i november havde angiveligt til formål at 'afskrække zionisterne og fortælle dem, at vi er rede til at ramme Tel Aviv', som det hed i udtalelser fra Revolutionsgarden. I det hele taget råber det iranske styre 'ulven kommer' ved enhver given lejlighed, hjulpet af Israels gentagne trusler om at bombe dem tilbage til før-atomalderen.
Der kommer ingen ulv, og det ved lederne i Teheran meget vel. Manøvrerne og de store ord er til indvortes brug i en situation, som stadig synes uafklaret efter valget 12. juni, der forlængede Mahmoud Ahmadinejads præsidentperiode med endnu fire år. De iranske grupperinger er engageret i en - som analytikeren Rouzbeh Parsi påpeger i dagens avis - 'lavbluskrig' om det politiske overtag, der motiverer styrets 'ulven kommer'-råberi.
Men Israel evner ikke, trods et imponerende arsenal, at angribe Iran alene. Og som Det Hvide Hus nu er bemandet, kan israelerne ikke regne med den støtte, Bush var parat til at levere. Et israelsk solo-løb vil snarere føre til krise og måske endda et brud mellem USA og dets loyale allierede i Mellemøsten.
For Obama skal ikke have noget klinket i Iran. Han har allerede hænderne fulde i Irak og uden stilfærdig iransk hjælp, går det i forvejen risikable Afghanistan-eventyr, som netop er polstret med endnu 30.000 soldater, en ydmygende  undergang i møde.
USA og Vesten er dog nødt til at reagere på provokationerne fra Teheran, udmøntet i Ahmadinejads: 'Der er ikke er mere at forhandle om' i atom-spørgsmålet.
Bortset fra  juridiske spidsfindigheder, som Iran mener overtræder IAEA-agenturets og sikkerhedsrådets kompetencer i forhold til ikke-spredningsaftalen, er realiteten, at Vesten er utryg ved den iranske mangel på åbenhed om deres atom-ambitioner, og at der er en til vished grænsende sandsynlighed for, at iranerne forbereder produktion af atom-våben. Eller i hvert fald belaver sig på at være klar til at fremstille kernevåben hurtigt i en krise-situation, der truer nationens sikkerhed.
Om de ligefrem vil producere en bombe uden at være presset til det, er et åbent spørgsmål. Iranerne ved, at i samme øjeblik de meddeler ejerskab af kernevåben, vil Saudi-Arabien og Egypten følge trop og Mellemøsten bliver klodens farligste region.
UDGANGEN på den nuværende krise mellem Iran og Vesten bliver formentlig en sikkerhedsråds-resolution støttet af Kina og Rusland (som ikke er interesseret i en atom-magt syd for grænsen), der anbefaler en fjerde runde af sanktioner.
Hidtil har sanktionerne været målrettet mod Irans atom-produktion og dens relaterede sektorer, men efter hvad Information har erfaret fra EU-kilder, er man nu begyndt at tale om fly- og skibs-trafik som sanktions-mål kombineret med øgede indgreb mod Irans oversøiske investeringer. Vil de hjælpe? Næppe. 

