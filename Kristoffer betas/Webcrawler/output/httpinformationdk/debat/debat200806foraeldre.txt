Forældreansvarsloven
Det svære spørgsmål i dag bør være, om den grad af lighed, som de fleste fædre har opnået med forældreansvarsloven, har fundet sted på bekostning af de mest udsatte børn, dvs. lovens undtagelse


Der har i de sidste par uger været bragt et par kronikker og en kommentar om lovgivningen og forvaltningen af forholdet mellem forældre og børn. Vi vil gerne knytte nogle bemærkninger hertil.Ole Bjerg efterlyser 19. juni mere lighed mellem fædre og mødre. Rammen for hans kronik er en sammenligning af den private og den offentlige sfære, hvor mænds større anerkendelse af kvinder i den offentlige sfære burde føre til, at kvinder tilsvarende anerkender mænd i den private sfære. Vi har svært ved at få sammenligningen til at give mening, da statens forhold til borgerne efter vores opfattelse bør være vidt forskellige inden for den offentlige og private sfære.I kronikken fremføres, at man kan mene, at det er godt, at staten går ind og kontrollerer forholdet mellem børn og forældre for at beskytte barnet mod evt. overgreb og mistrivsel. Det er vi i enige i. Karakteristisk for den retlige regulering er, at hvis forældrene ikke respekterer hinandens rettigheder, så kan de tvinges til det af fogeden. Barnet kan med statslig magt bringes fra den ene forælder til den anden. Uanset hvordan det gøres, mener vi, at staten - ved at tildele begge forældre individuelle rettigheder - har et ansvar for, at dette administreres menneskeligt. I sager hvor statslig magt flytter rundt på et barn (eller truer med det) og giver forældrene ansvaret for, at barnet ikke lider overlast herved, optræder staten umenneskelig, hvis det ligger uden for de konkrete forældres formåen sammen at skabe gode rammer for barnet.Ole Bjerg mener, at samvær bør være lovens udgangspunkt, således at hvis en forælder skal hindres i at have samvær med sit barn, skal det være betinget af en afgørelse af en myndighed, hvor det vil være nødvendigt at sandsynliggøre, at suspension af samvær er til gavn for barnet. Der henvises til australsk ret. Vi synes, det er et dårligt forslag. Ifølge vores viden om australsk ret har den øget ligestilling mellem forældre i 2006 betydet, at det er blevet vanskeligere for nogle enlige mødre at opnå den beskyttelse mod barnets far, som kan være nødvendigt for et tåleligt liv for mor og barn. I stedet for en uddybning henviser vi til følgende adresse: www.unisa.edu.au/hawkeinstitute/cpcm/seminar-papers.aspRettigheder for beggeVi lever i en tid, hvor der er fokus på eget ansvar. Der er statslig finansiering af egen konflikthåndtering ved domstole og forvaltning, og loven har fokus på samarbejde, forældreansvar og øget lighed mellem forældrene frem for forældremyndighed.Det kan være svært at få øje på, hvorledes staten sørger for det mindretal af børn og deres primære omsorgsperson, som har brug for et værn mod den anden af forældrene. Det er, som om barnets perspektiv er blevet til noget andet, nemlig rettigheder for begge forældre. En fordring til staten bør være, at et barn ikke skal vise tegn på dårlig trivsel, før en sag henføres til lovens undtagelser om eneindehaver af forældremyndighed og ophør af samvær.Det er sådan, moderen og forfatteren til kronikken 11. juni, Mille Mehlsen oplever reguleringen. Før en primær omsorgsgiver og barnet når til at blive omfattet af lovens undtagelse, er det vores opfattelse, at staten i mange af de sager vi kender, har svigtet. Det er sager, hvor det er moderen, der er den primære omsorgsgiver, og hvor faderen af mange forskellige grunde ikke er i stand til at tage et medansvar for barnet.Lovgiver må vælgeI statsforvaltningen formidles forældrenes pligt til at samarbejde, som skildret af Ida Helene Asmussen i hendes kommentar 20. juni. Det svære spørgsmål i dag bør være, om den grad af lighed, hovedreglens fædre har opnået med forældreansvarsloven, har fundet sted på bekostning af de mest udsatte børn, dvs. lovens undtagelse.Det mener vi.En stat kan ikke garantere retfærdighed i forældres indbyrdes forhold. Statens begrænsninger burde gøre det klart, at lovgiver må vælge mellem at beskytte typisk fædres rettigheder eller beskytte typisk enlige mødre, som er primære omsorgsgivere mod nedbrydende konflikter til skade for barnet.Vi håber, at den politiske uenighed skyldes forskellige opfattelser af, i hvilken udstrækning vi står over for at skulle vælge mellem lighed for to stærke forældre eller beskyttelse af de svage enlige forældre. Vi håber ikke, den politiske uenighed handler om, hvorvidt vi er ligeglade med, at de svage rammes af de stærkes rettigheder.Lisa Holmfjord, leder af dansk kvindesamfunds krisecenter på Frederiksberg.Annette Kronborg, lektor i familieret, Københavns Universitet
