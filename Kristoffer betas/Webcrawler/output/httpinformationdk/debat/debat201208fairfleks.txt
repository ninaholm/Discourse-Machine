Et fair og fleksibelt dagpengesystem
Vil vi have et fremtidssikret dagpengesystem, bør vi lade dækningsperioden stige i dårlige tider og falde tilsvarende i opgangstider
Dagens kronikører er tiltalt af et konjunktur-afhængigt dagpengesystem, fordi det vil holde hånden under købekraften og den generelle efterspørgsel i kriseperioder. Dermed gøres dagpengesystemet til en endnu bedre økonomisk stabilisator, end det allerede er, mener de. Arkiv

Om mindre end et halvt år mister tusindvis af danskere deres eksistensgrundlag, fordi deres dagpengeperiode udløber. Så kan de få kontanthjælp, men kun hvis de ikke har opsparing, bil eller ejerbolig – eller en ægtefælle, der har bare en nogenlunde almindelig indkomst. Har de det, venter det nøgne ingenting.Derfor diskuterer politikere på Christiansborg nu, om dagpengeperioden skal forlænges på grund af den økonomiske krise. Diskussionen udstiller, at der er behov for at gentænke måden, vi har indrettet vores dagpengesystem på. Det nuværende system straffer urimeligt de, der er arbejdsløse, mens der ikke er arbejde at få.Argumenter med hullerI genopretningspakken i sommeren 2010 blev det besluttet at halvere dagpengeperioden til to år. Enhver afgrænsning af periodens længde vil være tilfældig og kan indebære, at nogle får mulighed for at blive længere på dagpenge end nødvendigt, mens andre ikke når at finde arbejde, før dagpengene slipper op. Når samfundet forkorter perioden, øges størrelsen af den sidstnævnte gruppe, mens den førstnævnte mindskes – forlænger vi perioden, gør det modsatte sig gældende.Fortalerne for genopretningspakken erklærede, at nedsættelsen af dagpengeperioden ikke ville være et problem, fordi man i løbet af en toårig periode ville have genskabt væksten, så ingen reelt ville blive ramt. Det urimelige i denne argumentation er dels, at det rent faktuelt ikke lykkedes at forbedre jobmulighederne for de ledige. Dels at den halverede periode ville vedblive at være på to år i nedgangstider fremover.Modstanderne af reformen fokuserede på, at det var brutalt at halvere dagpengeperioden midt i en krise. De forsvarede bl.a. nødvendigheden af den fireårige dagpengeperiode med henvisning til den aktuelt høje arbejdsløshed. Det argument viste sig at være baseret på en mere retvisende vurdering af jobmulighederne her to og et halvt år efter reformens vedtagelse. Men samtidig kan en lang dagpengeperiode let give problemer i fremtidige vækstperioder.Det næste element i debatten handler om, hvilke motiver de arbejdsløse har. Ræsonnementet hos de, der ønsker en kortere dagpengeperiode, er, at de ledige bevidst fravælger at arbejde, fordi de foretrækker tilværelsen på dagpenge – og de, der ønsker en længere periode, har svært ved at benægte, at den slags tilfælde findes, selv om den økonomiske gevinst ved at arbejde frem for at modtage overførselsindkomst er ca. 9.600 kr. om måneden i gennemsnit, ifølge Økonomi- og Indenrigsministeriets beregninger.Forskning viser desuden, at de arbejdsløse med den laveste indkomst anvender færre ressourcer i jobsøgningen end dem, der har højere indkomst (Information 12. juli). Argumentet om, at indkomsttabet ved overgangen til kontanthjælp virker fremmende for den enkeltes jobsøgning, ser altså ud til at hvile på et løst grundlag.Ræsonnementet hos de, der ønsker en længere dagpengeperiode, er en tro på, at mennesker kun er arbejdsløse pga. ydre omstændigheder – og de, der ønsker en kortere dagperiode, har tilsvarende svært ved at benægte, at vækst og beskæftigelse følges ad både i op- og nedgangstider. Mennesker har lettere ved at finde arbejde under højkonjunkturer end lavkonjunkturer.Konjunkturafhængig modelBåde den enkelte arbejdsløse og samfundet har interesse i, at personen kommer tilbage i ordinær beskæftigelse. Derfor mener vi, at følgende bør være kendetegnende for et fair dagpengesystem:• Mennesker, der, uden egen skyld, er arbejdsløse, bør hjælpes af samfundet.• Dagpengesystemet skal skabe et godt afsæt for at (gen)indtræde på arbejdsmarkedet.Hvis vi gør dagpengeperioden for lang, kan det betyde, at målsætningen om at skabe et system, der giver gode muligheder for at opnå beskæftigelse, ignoreres. Gør vi den for kort, gives der ikke retfærdig hjælp til den ledige. Konjunkturernes betydning bliver vigtig for at finde kompromisset mellem de to hensyn. Der er forskel på at være arbejdsløs, når økonomien buldrer, og når fyresedlerne er en del af dagens uorden på arbejdspladserne.Vi er derfor tiltalt af et system, hvor dagpengeperioden er afhængig af konjunkturerne. Man kunne forestille sig en klippekortsordning – en tænkning, der kendes fra SU-systemet. Arbejdsløse, der står i A-kasse, ville så modtage et fast antal dagpengeklip. Efter hver måned kunne det fra centralt hold vurderes, om den forgangne måned kan karakteriseres som høj- eller lavkonjunktur. I måneder med høj arbejdsløshed mister alle et halvt klip, når de modtager deres dagpenge – i måneder, hvor arbejdsløsheden er lav, mister alle arbejdsløse et helt klip. Fordelen ved systemet er, at det er konjunkturafhængigt og dermed tager hensyn perioder, hvor økonomien har det skidt. Samtidig anerkender det, at rigtig mange burde kunne finde job, når økonomien går godt. Hvis det er praktisk muligt, kunne et systemet indrettes fleksibelt i forhold til faggrupper: Det er jo ikke nødvendigvis fair, at en arbejder i byggebranchen betaler højkonjunkturklip, hvis der er sæsonbestemt lavvande i byggebranchen.Øget økonomisk stabilitetFordelen ved det konjunkturafhængige system er desuden, at det vil holde hånden under købekraften og den generelle efterspørgsel i kriseperioder. Dermed gøres dagpengesystemet til en endnu bedre økonomisk stabilisator, end det allerede er.Omvendt vil systemet øge statens direkte udgifter i perioder med høj arbejdsløshed. Problemet opvejes dog i nogen grad af lavere udgifter i perioder med lav arbejdsløshed, hvor dagpengeperioden bliver kortere.Et rimeligt spørgsmål er selvsagt, hvordan vores forslag skal finansieres, hvis det bliver dyrere end det eksisterende. Her er det oplagt at hente pengene ved afbureaukratisering af beskæftigelsessystemet. Der må ligge et besparelsespotentiale i milliardklassen, hvis der strammes op. Vi har begge oplevet dyre og dårlige kurser, hvor en privat aktør tog sig fyrsteligt betalt for et heldagskursus, selv om kurset ikke varede mere end et par timer. Dobbeltkontrol og manglende koordination mellem forskellige instanser er reglen, snarere end undtagelsen.Historierne om det meningsløse aktiveringscirkus er velkendte, så vi vil ikke gentage flere af dem her. Det står lysende klart, at der er brug for en omorganisering, der forhindrer, at kassetænkning, plattenslageri og privat profit skruer udgifterne i vejret. En del af løsningen kunne være at give A-kassen ansvaret for den første længere ledighedsperiode, så udgift, indsats og indsigt kobles direkte.Vi håber, at den nuværende situation demonstrerer nødvendigheden af at tænke nyt om beskæftigelsessystemet. Det skal rimeligt afspejle, hvor svært det i en given periode er at finde job. Her vil en fleksibel periodelængde både være administrativ mulig og at foretrække frem for det nuværende stive system.Andreas Albertsen og Peter Westermann er medlemmer af SF’s landsledelse
