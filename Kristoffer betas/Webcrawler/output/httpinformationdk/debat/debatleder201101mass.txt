Masseuniversitetets afvikling?



Videnskabsminister Charlotte Sahl-Madsen (K) har sat dagsordnen for et spirende opgør med masseuniversitetet i form af en række forslag i forbindelse med regeringens møde med Vækstforum fredag. Bare uden at sige, at det er det, hendes udspil reelt sigter mod. Først forslaget om at belønne de fem procent bedste elitestuderende med særlig titler, mulighed for at tage flere fag og modtage legater uden modregning i SUen. Dernæst forslaget om en ny type lynkandidater, der med en etårig kandidatuddannelse mod i dag to år skal fise hurtigere gennem systemet og ud på arbejdsmarkedet, hvor de skal bidrage til mere vækst. Endelig vil videnskabsministeren gerne nedlægge de uddannelser, der i en årrække kun har produceret kandidater til arbejdsløshed.De højere læreranstalter har de sidste fire årtier udviklet sig fra et universitet for de få privilegerede til et universitet for masserne, og i takt med den udvikling er drømmen om at genindføre eliteuniversitetet opstået. Det er i det lys, videnskabsministerens udspil skal ses: Forkæl eliten, få de andre hurtigere ud af klappen, og begræns de udsigtsløse uddannelser, som de unge bare fylder op på og læser af lyst.Det pudsige er selvfølgelig, at ministeren i forrige uge afviste et forslag fra Dansk Folkeparti om at sende flere studerende ud fra universitetet med en bachelorgrad: »Danmark skal leve af viden i fremtiden, og i den kontekst virker mindre uddannelse ikke som det rigtige. Og så kan man jo i øvrigt spørge, om man mon har lyst til at blive opereret af en læge, som kun er bachelor.« Hvordan ét år lige vil gøre den store forskel forekommer lidt tåget, men hvorfor tager Sahl-Madsen ikke diskussionen om masseuniversitetet åbent og offensivt? For det er en nødvendig debat i et samfund, hvor ingen er uenige om, at viden er det vigtigste udviklingspotentiale åndeligt så vel som økonomisk. Men hvor der også er en tendens til, at der er gået inflation i højere uddannelse.
