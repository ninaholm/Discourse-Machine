Kvindekamp er større og mere end spelt og karriere
Kvindedebatten i Danmark bliver en omgang provinsiel kannibalistisk fråderi, hvis ikke vi tager højde for verden omkring os


 For nylig lå jeg og solede mig på stranden i Barcelona. På den tætpakkede strand var der nogle kvinder som stak lidt ud af mængden. De havde asiatisk udseende og var på arbejde. For ganske få euro tilbød de kropsmassage i solen. Grebet af stemningen sagde jeg ja tak til en omgang massage.
Jeg skal ikke underholde læserne med hvilken fornøjelse det var, for umiddelbart efter at det meste af min krop havde været igennem et par professionelle hænder, afløstes velværen og lyden af havets brusen af en skrap og autoritær spansk machostemme, der råbte advarende ud af nogle ellers usynlige højttalere. Og hvis ikke den afslappede stemning allerede havde fortaget sig, så forsvandt den fuldstændigt, da en række civilklædte politimænd nu rejste sig fra sandet, og begyndte at indfange de asiatiske massagedamer. Nogle af damerne forsøgte forgæves at flygte, andre overgav sig straks. Der sad jeg – nymasseret – og med den mærkeligste smag i munden. For hvad havde jeg havde været vidne til? Var jeg medskyldig i anholdelsen? Blev de deporteret? Og var det bare fordi det var Spanien?
De første spørgsmål fik jeg ikke svar på, men det sidste blev besvaret midt i juni, da politiet anholdte 32 afrikanske kvinder i Istedgade og sigtede kvinderne for ulovligt arbejde, ulovligt ophold og ’substistensløshed’. Ifølge politiet, fremstod det klart, at kvinderne helt indiskret solgte seksuelle ydelser. Nu skulle sagen undersøges, så det kunne afklares i hvor høj grad de var udsat for menneskehandel. Bemærkelsesværdigt var det dog, at mange af kvinderne forsøgte at flygte under aktionen. Helt åbenlyst var det, at de ikke oplevede politiets indsats som en hjælpende hånd ud af prostitution og menneskehandel.
Nu kan man jo allerede begynde at komme med indvendinger. Kan man sidestille strandmassage i Spanien med sexarbejdere på Istedgade? Det og meget kan diskuteres længe. Men mit ærinde her, er dog et andet. Det, der her er interessant er forbindelsen mellem tre forskellige kvindepositioner: Mig, som den privilegerede kvinde, der modtager (krops)nydelse fra en anden kvinde, men alligevel ikke kan undgå en urovækkende fornemmelse af en verden, der i stigende grad trænger sig på. Der er kvinden på stranden i Barcelona, som hvis vi tager undersøgelserne om migration alvorligt, formentligt arbejder for at tjene penge til familien i hjemlandet og nødigt vil deporteres. Sidst er der de seksuelt udfarende afrikanske kvinder på Istedgade. Har vi noget til fælles? Globaliseringen blotlægger de forskellige værdikampe som vi som kvinder er underlagt, men ingen af os er entydigt ofre eller vindere blot fordi vi er kvinder. I Danmark foregår debatten omkring køn desværre ofte en markant snæver national ramme, hvor kvinder kannibalistisk fråder over hinandens uduelighed som f.eks. speltmødre eller iskolde ’kvindemænd’. Den debat forbliver i bedste fald ekstremt provinsiel. I værste fald ødelægger man muligheden for at opdage og lære af de sager, der er relevante udenfor egen navles rækkevidde. Det er ikke et globalt ’søsterskab’, der blindt antager, at alle kvinder står med de samme udfordringer, jeg plæderer for. Men det er rimeligt at antage, at f.eks. økonomi er en afgørende faktor for forskellige måder at gøre liv og køn på.
Vi bliver med globaliseringen tvunget til at se hinanden i øjnene. Det kan være udfordrende og lærerigt. For kvinder fra andre kontinenter ser ud til at gøre f.eks. moderskab og seksualitet på andre måder end vi gør, og vi bliver nødt til at anerkende at kønsdiskussionen i lige så høj grad kan være et spørgsmål om mange andre ting end karriere og spelt. Resultatet her af kunne blive en fælles bevidsthed på tværs af landegrænser og kontinenter omkring kvinders forskelle og ligheder, som kunne hjælpe os til at forstå, og derved udfordre, de begrænsninger som eksisterer for ethvert menneske. Global økonomi, politisk frihed og social samhørighed bliver i så fald ligeså vigtige perspektiver at tage med i vores overvejelser. Endog så vigtige, at disse emner kan være mere afgørende for kvinders situation i samfundet – herhjemme og i verden – end det faktum, at de er kvinder. Og derfor i sidste ende også for hele kønsdiskussionen. Så kom nu du danske kvindedebat: Ud i verden med dig!
 
Marie Bruvik Heinskou er sociolog
Ugens personlige klummer: Mandag: Derudefra Tirsdag: Kampzoner Onsdag: I medierne Torsdag: I kulturen Fredag: 10’erne Lørdag: Borgen

