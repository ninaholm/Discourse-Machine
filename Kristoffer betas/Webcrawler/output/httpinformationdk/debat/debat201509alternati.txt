En alternativ løsning på sundhedsudgifternes himmelflugt
Vi har desperat brug for at sænke de stigende udgifter til sundhedsvæsnet. Alligevel fortsætter vi med at behandle patienter med dyr medicin, som vi ikke kender effekten af
 Hvis blot vi stiller højere og mere rimelige krav til dokumentationen for medicin og behandlingsformer i sundhedsvæsnet, kan vi undgå at bruge milliarder af kroner på ineffektive eller ligefrem skadelige behandlinger, mener kronikørerne. Her Køge Sygehus.


 KRONIK – Hvor meget er en kræftpatients liv værd i kroner og ører? Den slags spørgsmål har præget debatten om sundhedsudgifternes himmelflugt. Men sådan en pris er umulig at sætte – og den gode nyhed er, at vi måske slet ikke behøver at stille den slags etisk uløselige spørgsmål.
Regionerne har efterspurgt en prioritering, der tager økonomi i betragtning, mens visse folketingspolitikere har meldt ud, at de slet ikke vil prioritere i den nye dyre medicin. Der er dog en tredje vej: Hvis blot vi stiller højere og mere rimelige krav til dokumentationen for medicin og behandlingsformer i sundhedsvæsnet, kan vi undgå at bruge milliarder af kroner på ineffektive eller ligefrem skadelige behandlinger.
Sådan er det desværre ikke altid i dag.
Heldigvis er der videnskabeligt belæg for en del af de lægemidler og behandlinger, som bliver brugt i det danske sundhedsvæsen. Men en lang række lægelige behandlinger har vist sig hen ad vejen at være ineffektive eller ligefrem skadelige.
Listen på sådanne eksempler er lang og tiltagende: Menisk-operationer har vist sig ofte ikke at gavne patienter med knæproblemer; behandling af blodforgiftning med visse væsker og antibiotika har vist sig at være skadelig; mange patienter har ikke gavn af blodtransfusioner; medicin for forhøjet blodsukker er i flere tilfælde uden væsentlig klinisk effekt – og listen fortsætter. Man må konkludere, at mange lægelige behandlinger er blevet indført som standardbehandlinger på et for løst grundlag.
Men hvilke krav bør der være, og hvilke metoder bør man bruge, når man skal vælge, om en given behandling skal bruges i sundhedsvæsnet? Hvordan kan vi effektivisere det danske sundhedssystem?
Gavn og skade
Resultater fra kliniske forsøg og litteraturoversigter (af kliniske forsøg) er nødvendige for at kunne afklare, om en behandling virker eller ej. Man betegner patientbehandling, som primært er baseret på kliniske forsøg og litteraturoversigter, som ’evidensbaseret medicin’. Både forsøgene og litteraturoversigterne må dog udføres med høj kvalitet, før man kan stole på dem. Man skal blandt andet undgå, at økonomiske interesser påvirker resultaterne, og man bør altid kræve, at det er påvist, at behandlingen helt konkret fører til et længere liv, nedsætter risikoen for blodpropper, øger livskvaliteten og så videre. Endelig må man huske, at stort set alle lægemidler har bivirkninger. Mindre gavnlige effekter kan derfor være ubetydelige, hvis der er væsentlige skadelige virkninger.
For at vurdere om en behandling skal indføres, må man altså i kliniske forsøg og litteraturoversigter (af kliniske forsøg) udført med høj kvalitet undersøge både potentielt gavnlige og potentielt skadelige virkninger. Beslutningen, om en lægelig behandling skal indføres eller ej i det danske sundhedssystem, tager dog desværre ikke altid afsæt i en sådan vurdering.
To eksempler
Vi vil nu præsentere to eksempler på dyre lægemidler, som bliver brugt, uden at man ved, om de mulige gavnlige effekter overstiger de mulige skadelige effekter:
Avastin, der i Danmark bliver brugt til behandling af blandt andet æggestokkræft, er flere gange blevet nævnt i medierne som et eksempel på et dyrt lægemiddel, hvor der ikke er tilstrækkelig viden om gavnlige og skadelige virkninger. Kliniske forsøg (af lav kvalitet) og en litteraturoversigt har undersøgt effekten af Avastin til behandling af fremskreden æggestokkræft. De foreløbige resultater har ikke vist, at Avastin skulle forlænge overlevelsen eller forbedre livskvaliteten. Det er derimod vist, at Avastin øger risikoen for bivirkninger fra mave-tarm kanalen. Én behandlingsserie med Avastin koster pr patient ca. 270.000 kroner (promedicin.dk).
I Danmark lever omkring 30.000 mennesker med kronisk C leverbetændelse. Nogle får skrumpelever og leversvigt, som følge af denne type leverbetændelse, og de behandles blandt andet med lægemidlet Harvoni, som er på listen over dyr sygehusmedicin. Evidensen for at bruge disse lægemidler bygger på kliniske forsøg af lav kvalitet, som viser, at medicinen muligvis holder patienterne virusfri i blodet i omkring 90 procent af tilfældene, men det er endnu ikke dokumenteret, at Harvoni reelt forlænger overlevelsen eller nedsætter risikoen for skrumpelever og leversvigt. Det er tværtimod bevist i flere studier, at virus kan blive i kroppen uafhængigt af mængden i blodet, og man har i kliniske forsøg endnu ikke påvist en sammenhæng mellem en lav virusmængde i blodet og en lavere sandsynlighed for at udvikle reelle kliniske komplikationer. En ’kur’ med Harvoni koster over 500.000 kroner (promedicin.dk).
Kig lige engang på England
Eksemplerne med lægemidlerne Avastin og Harvoni er ikke enestående, og de understreger, at vi i langt højere grad bør basere vores patientbehandling på resultater fra kliniske forsøg og litteraturoversigter af høj kvalitet. I første omgang fordi det vil gavne patienter og effektivisere patientbehandlingen. I anden omgang fordi det væsentligt vil nedsætte samfundets sundhedsudgifter og føre til en mere rationel anvendelse af de midler, der afsættes til bekæmpelse af sygdomme. På grund af de stigende sundhedsudgifter har vi ikke råd til at behandle patienter med dyre ineffektive eller potentielt skadelige behandlinger.
I England har man forsøgt at gå fra et ekspertorienteret sundhedssystem (som det, vi har i Danmark) til et evidensbaseret sundhedssystem. Man har oprettet The National Institute for Health and Care Excellence (NICE), som gennemgår evidensen bag behandlinger – og på baggrund af dette anbefales det så, om den givne behandling skal bruges eller ej. Dette system fungerer ikke perfekt, og man kan blandt andet kritisere NICE for ikke at være helt uafhængig af industrien. Ikke desto mindre må man rose intentionen om at ændre sundhedssystemet til at blive mere evidensbaseret.
Tiden må være kommet til at indføre et egentlig evidensbaseret sundhedssystem herhjemme. Danmark er nok for lille et land til at have sit eget ’NICE’, men et lignende tiltag i nordisk regi uafhængig af kommercielle interesser kunne måske vise sig at være en effektiv vej til et mere evidensbaseret sundhedsvæsen. Vi må i hvert fald stille højere og mere rimelige krav til dokumentationen for medicin og behandlingsformer i sundhedsvæsnet. Det skylder vi vores patienter, og vi har ikke råd til andet.
Janus Christian Jakobsen er læge, ph.d., Emil Eik Nielsen er stud.med., Rachele Piva er cand.scient.pol., Jørn Wetterslev er overlæge, ph.d., og Christian Gluud, overlæge, dr.med. De er en del af Copenhagen Trial Unit, Center for klinisk interventionsforskning på Rigshospitalet.

