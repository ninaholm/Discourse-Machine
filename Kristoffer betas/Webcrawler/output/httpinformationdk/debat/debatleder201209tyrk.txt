Tyrkisk forhammer-justits



 Tyrkiet har i de senere år fået en særlig plads i den fælles europæiske bevidsthed som landet med de gode, demokratiske muslimer. Premierminister Recep Tayyip Erdogan og præsident Abdullah Gül tegner et styre, der på 10 år tilsyneladende har civiliseret deres samfund med demokratiske reformer, der gjorde Tyrkiet til fuldgyldigt ansøgerland i 2005 – og var løftestang for neutralisering af militærets traditionelle politiske indflydelse.
Og i fredags faldt der domme i sager mod 365 højstående officerer – pensionerede såvel som tjenestegørende – tiltalt for kupplaner mod den demokratisk valgte (AKP-)regering i 2003. Tre pensionerede værnschefer fik hver 20 års fængsel, andre fik 16 år, og et fåtal blev frifundet i sagen, der har været i gang siden 2010 med i alt 108 retsmøder.
Operation Balyoz (Forhammer) er ifølge den tyrkiske anklagemyndighedet komplot med den hensigt at ’skabe civilt kaos’ i Tyrkiet med attentater, en ’græsk’ nedskydning af tyrkiske militærfly, bombeangreb på nationale mindesmærker, bl.a. militærmuseet og Fatih-moskéen i Istanbul. Meningen var – stadig ifølge anklageskriftet – at skyde skylden på radikale islamister og give generalerne grund til at skride ind, afsætte den islamisk orienterde regering og ’porcelænet’, som det hed i 1980, hvor et sådant kup blev gennemført.
Anklageskriftet bygger på beslaglagte – angiveligt detaljerede – kupplaner på disketter samt lydoptagelser fra et seminar i marts 2003, hvor de tre værnschefer og andre højtstående officerer drøftede, hvilke metoder der skulle til, for at komme af med den islamisk orienterede regering, der blev dannet efter AKP’s valgsejr i november 2002, hvor partiet fik absolut flertal i Nationalforsamlingen.
Med den kuphistorie, det tyrkiske militær har efterladt – generalerne slog til i 1960, 1971, 1980 og med det såkaldt ’postmoderne kup’ i 1997, hvor Necmettin Erbakan, Tyrkiets første islamiske premierminister, blev afsat uden direkte brug af kampvogne – kan der sagtens være noget om kupsnakken i 2003. De anklagede officerer har afvist, at der var tale om kupplaner, og de har forklaret, at seminaret i marts var en øvelse i ’krigsspil’, ikke forberedelse til et kup. Dommerne i Istanbuls kriminalret lagde imidlertid vægt på, at ’krigsspillet’ havde konkrete og navngivne mål, ligesom optagelser fra foredrag og samtaler på seminaret kan tolkes som kupplanlægning. Hvad der skæmmer retshandlingen – og belaster Tyrkiets omdømme som retsstat – er, at de anklagede ikke har haft mulighed for at forsvare sig. Deres advokater er konsekvent blevet affejet af dommerne, der har afvist at afsætte tid til at vurdere de beviser, forsvarsadvokaterne har ønsket at fremlægge: nemlig at dokumenterne, der ifølge anklageskriftet udpensler’Operation Forhammer’ i detaljer, er fabrikerede. Advokaterne mener ikke, at henvisninger i dokumenterne til lokaliteter, institutioner og ngo’er kan være udarbejdet i 2003 – som anklageskriftet ellers påstår – idet nogle af dem ikke eksisterede på det tidspunkt.
En Harvard-professor i økonomi, Dani Rodrik, har gennemhullet anklagerens materiale i et hvast indlæg i The Washington Post, hvor han kalder retssagerne for skueprocesser som i Stalin-periodens Moskva.
Rodrik er ikke neutral– han er svigersøn til Cetin Dogan, den pensionerede hærchef, der er dømt som en af hovedmændene i komplottet. Men Rodrik påviser graverende mangler i proceduren, og det munder ud i  hans tese, nemlig at officererne ikke er komplotmagere, men ofre for et komplot.
Rodrik anklager den islamiske Gülen-loge, der er ledet af den i USA bosatte tyrkiske prædikant Fetullah Gülen, og hvis struktur har træk til fælles med scientology-sekten, for at stå bag fabrikationen af anklagerne. Gülen-bevægelsen driver international missionsvirksomhed – også her i Danmark – og i Tyrkiet kontrollerer bevægelsen vigtige medier – bl.a. Tyrkiets største avis, Zaman, der støtter AKP – og har i dag betydelig indflydelse i politi og retsvæsen. Alene derfor burde Erdogan sikre, at de anklagede officerer fik en fair behandling.
Men som Semi Idiz, en respekteret kommentator på avisen Hürriyet skrev i en kommentar til domfældelsen: »Hverken retfærdigheden eller demokratiet er tjent med denne sag.« Det har han ret i.

