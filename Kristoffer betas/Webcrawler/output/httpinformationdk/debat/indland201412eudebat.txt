EU-debatten skrider mod højre
Ja-partiernes beslutning om at sende en ny version af retsforbeholdet – reelt et nyt asylforbehold – til folkeafstemning i begyndelsen af 2016, udstiller, hvor afgørende indflydelse de borgerlige skeptikere har fået i EU-debatten
Helle Thorning Schmidt og regeringen indgik i går en aftale med Venstre, SF og Konservative om det danske EU-forbehold på retsområdet.


 Officielt handler den bebudede EU-folkeafstemning om at fastholde Danmark som en del af det fælleseuropæiske politisamarbejde, Europol. I en tid med grænseoverskridende kriminalitet – fra traffickede kvinder til rumænske hjemmerøvere – lyder beslutningen umiddelbart snusfornuftig: Udviklingen på retsområdet går i disse år så stærkt, at Danmark risikerer snart at stå uden for netop det EU-samarbejde, som et stort flertal opfatter som det mest påtrængende område at koordinere på tværs af grænser.
Med den nye enighed blandt de fem ja-partier, Socialdemokraterne, Radikale Venstre, Venstre, Socialistisk Folkeparti og Konservative, om at sende EU-retsforbeholdet til folkeafstemning i begyndelsen af 2016, har det etablerede Danmark – på papiret – taget et skridt i retning af øget europæisk samarbejde.
Man skal dog ikke læse langt ned i aftaleteksten før de reelle hensigter står klart: Ja-partierne er blevet enige om et nyt asylforbehold, som skal forhindre, at Danmark tager medansvar for de voksende flygtningestrømme til Europa. De fem ja-partier siger samlet nej til et fælles ansvar for flygtninge.
Som et ekko af Dansk Folkeparti hedder det i aftalen:
»Den danske udlændingepolitik skal fortsat fastlægges i Danmark. Det indebærer, at aftalepartierne ikke vil støtte tilvalg af retsakter vedrørende asyl og indvandring, som Danmark i dag står uden for.«
Venstrefløjen blev væk
Folkeafstemningen vil ikke komme til at handle om at afskaffe et EU-forbehold, men snarere om dels at bevare status quo med fortsat Europol-samarbejde og dels at cementere en restriktiv asylpolitik i Danmark. At partier som Radikale Venstre og SF kan gå med til en sådan studehandel, viser, hvor langt EU-debatten er skredet til højre.
I løbet af et tiår har fronterne forskubbet sig afgørende: Venstrefløjen er væk, mens højrefløjen vinder frem, og samtidig sætter dagsordenen for de andre partier. Tilbage i 1999 fik de tre overvejende venstreorienterede ’partier’, SF, JuniBevægelsen, Folkebevægelse mod EU, lidt over 30 procent af stemmerne til sammen ved europaparlamentsvalget, mens Dansk Folkeparti kun fik 5,8 procent. Fem år senere var venstrefløjens kollaps begyndt, men DF’erne fik stadig kun 6,8 procent af stemmerne i 2004.
I dag er JuniBevægelsen for længst gået i opløsning, SF er blevet ja-parti og en del af the establishment, og Folkebevægelsen trak sidst på foråret 8,1 procent, eller mindre end en tredjedel af det fremstormende Dansk Folkeparti. Symbolsk valgte Enhedslisten ikke at stille op ved sidste europaparlamentsvalg. Liberal Alliance trådte samtidig ind på scenen med en finanskapitalistisk kritik af EU, og har vendt den gamle debat om euroen på hovedet, til nu at handle om fordelene ved valutaspekulation og mindre støtte til Sydeuropa.
Bankunionen er joker
Som en kraftig pendulsvingning i dansk politik har EU-systemkritikken skiftet farve – fra at være forankret i en rød-grøn alliance mellem højskolefolk og venstrefløjsaktivister fra 1970’erne frem til 1990’erne til i dag at være et blå-sort sammenrend af handelshøjskoleelever og hyggenationalister.
Og de politiske resultater bliver derefter: Det nye asylforbehold er indrettet til at give Venstre og Konservative mindst mulige problemer med deres parlamentariske grundlag under en ny borgerlig regering efter valget.
De to regeringspartier, Socialdemokraterne og Radikale Venstre, vinder umiddelbart intet ved aftalen, andet end igen at have demonstreret en veludviklet pragmatisk sans for at finde løsninger, der fjerner sten på vejen frem for en sandsynlig blå regering.
Med asylforbeholdet har Venstre og Konservative sikret sig – så godt som tænkes kan – mod kritik af den yderste højrefløj om hverken at konfrontere hjemmerøvere eller stå vagt ved strammerlinjen i udlændingepolitikken.
Jokeren bliver, om andre temaer trækkes ind i folkeafstemningen. Mest påtrængende er spørgsmålet om den nye europæiske bankunion, hvor SR-regeringen kører et tvetydigt dobbeltspil. Ingen ved, hvor det etablerede Danmark står, og i skyggerne fra finanskrisen kan debatten om euro-bankunionen forskubbe fronterne, og give venstrefløjen tiltrængt relevans.
Men som kabalen er lagt nu, er EU-debatten reduceret til et internt halbal i den borgerlige lejr.

