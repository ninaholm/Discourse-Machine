Hiphop i Mellemøsten
Kulturstøtte til Mellemøsten bidrager til reformer og oprør mod størknede regimer, mener tilhængerne. Men i virkeligheden bruges midlerne til massere Vestens venner. Dem, som virkelig kommer til at betyde noget for de fremtidige demokratier, får ikke en krone


 Morten G. Poulsen fra Partnerskab for Dialog og Reform angriber lederen, 'Arabiske forventninger' (den 31. januar om uroen i Egypten, red.), hvor jeg inddrog Det Arabiske Initiativ (nu er sminket om til Partnerskab for Dialog og Reform efter Dansk Folkeparti har musklet Israel ind i budgetterne) som eksempel på, at projekter til 800 millioner kroner siden 2003, ikke er det arabiske demokrater har mest brug for. Støtten afspejler nemlig, hvad vi selv synes er nyttigt og morsomt.
Poulsen er uenig. Han mener (den 6. februar), at dansk »kulturstøtte forandrer Mellemøsten«. Spis lige brød til: De penge, der kanaliseres til Mellemøsten - og nu også Israel - giver glade oplevelser, og fred være med dem.
Jeg har set palæstinensiske flygtninge have det skægt med DJ-grupper, libanesere måbe over et københavnsk gadeteater og sydlibanesiske børns begejstring i fodboldskoler, finansieret af Rockwool Fonden.
Jeg har bidraget beskedent til løjerne med irakiske kolleger, der hørte mine udredninger om kildekritisk tilgang til journalistik, hvorefter de sagde, at det lød fint, men at de ville være i livsfare, hvis de tog mig på ordet hjemme i Bagdad.
Og når Poulsen fejlciterer mig ved at skrive, at Det Arabiske Initiativ (nu altså PDR) netop gør, hvad jeg efterlyser med de »længerevarende partnerskaber med arabiske demokrater for at støtte reformer og oprøret mod størknede regimer«, får jeg hikke.
Jeg skrev ikke »længerevarende«, men »ligeværdige« partnerskaber, som er noget helt andet.
Det er kun almisser
Partnerskaber er ikke ligeværdige, når det drejer sig om almisser fra en donor til en modtager, der ikke kan bestemme, om han hellere vil have et kursus i politisk økonomi eller en laptop-pc, når Poulsen tilbyder gøglerskoler, gadeteater og hiphop.
Påstanden om, at disse projekter »bidrager til reformer og oprør mod størknede regimer« kender jeg ingen, der køber, heller ikke de 'størknede' regimer, der tillader dem.
Ikke at de er uden nyttevirkning - øjeblikkelig eller som en glad erfaring, man tager med sig som bevidsthedsudvidende. Mediesamarbejdet med mellemøstlige kolleger og konferencer i intellektuelle fora gør da nytte, ligesom midlerne til menneskeretsgrupper, dokumentationscentre, filminstitut, etc. er prisværdige - men karakteriseret ved, at de kun kan finde sted i et land som Libanon med dets relative frirum.
Min pointe i lederen er, at støttens indre logik ikke kun er demokratipåvirkning, men også har et formål. Vi masserer Vestens venner: I Palæstina har Danmark trukket sig ud af Gaza, efter Hamas tog over. I Egypten får det Det Muslimske Broderskab ikke en krone, endsige hiphop og gøglerskoler. I Libanon står Hizbollah udenfor de støttede projekter, der går til vestligt støttede kristne og sunnier.
Det Arabiske Initiativ blev etableret som plaster på vores deltagelse i Irak-krigen. Siden blev det buffer mod karikaturkrisens fæle effekter. Og sympatisk, som det er, ændrer det ikke ved, at der er tale om bestikkelse af 'de gode arabere', der accepterer at samarbejde om fortsat vestlig kontrol med regionens energi.
Det perspektiv er muligvis ikke dæmret for Morten G. Poulsen. For ham er formålet kun ædelt: at »fremme af uafhængige medier, kulturel frihed, kvinders rettigheder, samarbejde mellem menneskerettighedsaktivister og oppositionspolitikere«. Ser man det.
Mænger os med tyraner
I Kairo går støtten til Det Dansk-Egyptiske Dialog Institut (DEDI), der har adresse hos Egyptens indtil i forgårs regeringstro Al Ahram- mediekonglomerat.
I Syrien går ingen hiphop-danser på gulvet uden tilladelse Bashar al-Assads tilladelse. Vi mænger os med diktaturregimerne, så det synger.
Samarbejdes der med regimemodstandere - ikke den facadeopposition, regimerne bruger som vinduespynt - trækkes tæppet.
Jeg har selv set de lokale deltagere i en initiativsponseret konference i Damaskus nedsmelte, da en regime-kontrollant dukkede op uden at være inviteret. Efter frokost var de pist væk!
Det er sådan set ok at mænge sig. Uden vores dialog er arabiske demokrater overladt til for egen regning at kritisere deres regimer. Det gør de i Tunis og Egypten. Men er det dialogens skyld?
Vi ved det ikke. Og vi hjælpes ikke af en evalueringsrapport om Det Arabiske Initiativ i 2009 fra Skadkaer Consult, hvor det i konklusionen til kapitlet 'Dialog og partnerskaber' hedder: »danske DAI partnere og observatører (har) identificeret en opfattelse af at dialog-målsætningerne - herunder spørgsmålet om, hvordan man identificerer og måler resultater relateret til disse - er uklare.«
Dette konditor-mumbojumbo betyder på dansk: Ingen ved, om dialog »forandrer Mellemøsten«.
Hvad vi ved er, at dem, vi ikke støtter, formentlig får helt afgørende indflydelse i udformningen af de fremtidige demokratier.
lael@inforamtion.dk

