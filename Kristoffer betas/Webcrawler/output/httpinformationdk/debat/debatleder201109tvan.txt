Tvang på skemaet



 Borgmestrene fra seks af Danmarks største kommuner vil ikke længere se den lokale ungdom henslæbe en tilværelse i lediggang og på kontanthjælp. De unge skal se at få sig en uddannelse, skal de! Derfor foreslår borgmestrene, at alle unge under 30 år fremover skal tvinges til at tage en uddannelse. Adlydes ordren ikke, ryger kontanthjælpen. Basta. Påbegyndes en uddannelse, tilbydes der til gengæld dagpenge under studierne.
Borgmestrene frygter sydeuropæiske tilstande, hvor hele ungdomsårgange aldrig kommer i arbejde. Helt så slemt står det endnu ikke til i Danmark, men vi aner omridset af et problem, der rækker flere generationer frem.
Anerkendelsesværdigt er det, at borgmestrene ikke blot sidder med korslagte arme og venter på, at en kommende regering kommer med nationale løsninger på deres lokale problemer. Og ingen kan have noget imod intentionen om at give flere unge en uddannelse. Det er sund fornuft, men borgmestrenes metoder er hverken fornuftige eller sunde. Hvorfor?
For det første åbnes der for kassetænkning. Allerede i dag kan de 20-25-årige modtage kontanthjælp under uddannelse. Med de nye forslag vil den 24-årige altså blive belønnet for at vente et år med at gå i gang med studierne, fordi dagpengesatsen er højere end kontanthjælpen. Ups, det stik modsatte var jo planen.
For det andet er det ofte psykiske sygdomme, der holder de unge ude af uddannelsessystemet. Deres problemer løses med behandling snarere end uddannelse.
For det tredje er det kun omtrent 10.000 unge i 25-30-årsalderen, der ikke har en uddannelse, anslår professor i samfundsvidenskab på RUC, socialdemokraten Bent Greve. Her må vi spørge, hvad de uddannede skal med endnu en uddannelse?
Politikerne vil med andre ord løse et rigtigt problem med de forkerte midler. Frem for at tvinge de ældste unge i uddannelse, skulle de i stedet gøre godt for de yngste unge under 20 år ved bl.a. at skaffe tilstrækkeligt med praktikpladser til dem. cj

