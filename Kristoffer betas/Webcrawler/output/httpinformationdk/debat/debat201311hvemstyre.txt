Hvem styrer Sundhedsstyrelsen?
Sundhedsstyrelsen er blevet en stat i staten. Uden at skulle stå til ansvar over for borgere, politikere eller offentligheden, træffer styrelsen beslutninger om borgernes chancer for at overleve akutte blodpropper


 
	I sommer fik vi et brev fra Sundhedsstyrelsen. Det var et afslag på den saglige og fagligt solidt underbyggede ansøgning, vi havde sendt syv måneder forinden, om at få lov til at udføre akut ballonudvidelse på Roskilde Sygehus. Afslaget var på ti linjer.

	Sundhedsstyrelsen skrev, at behandlingen af akutte blodpropper på de fire sygehuse i København, Ålborg, Aarhus og Odense fungerede fint, at akutte ballonudvidelser forudsætter og at der er hjertekirurger til stede.

	Den 2. september skrev Sundhedsstyrelsen rundt til de fire hjertecentre og stillede dem en række spørgsmål: Hvor mange patienter er behandlet senere end 150 minutter, efter der er ringet 112? Hvor lang tid går der, fra patienten ankommer til sygehuset, til ballonudvidelsen udføres? Hvad er 30-dages-dødeligheden?

	Der spørges også til, hvor mange patienter der i forbindelse med en akut ballonudvidelse har brug for andre eller supplerende højtspecialiserede interventioner som operation af hjerteklap og øvrig kirurgi eller avanceret behandling for hjertesvigt. Hvis man er nødt til at stille den slags spørgsmål til de centre, der i dag laver akutte ballonudvidelser, hvordan kan man så begrunde et afslag med, at det fungerer fint på de nuværende fire hjertecentre? Hvordan kan man vide det, når man ikke ved, hvor lang transporttiden er for patienterne?

	Alarmklokkerne bimler

	Når man som Sundhedsstyrelsen tilsyneladende har beslutningskompetencen til at afvise en velbegrundet og sagligt underbygget ansøgning uden at skulle begrunde det med andet, end det »fungerer fint, som det gør«, og så i øvrigt henviser til, at der er en formel ansøgningsprocedure cirka hvert femte år, ringer vores alarmklokker.

	Ingen – og da slet ikke de borgere, der er hovedpersonerne i denne sag om store blodpropper – kan være tjent med et system, hvor ansvaret for landets sundhedspolitik alene er deponeret hos embedsmændene i Sundhedsstyrelsen.

	I den konkrete situation er der tale om, at Region Sjællands borgere har markant ringere chancer for at overleve en stor blodprop i hjertet end borgerne i resten af landet. Og det er dokumenteret.

	Egentlig er det vel Sundhedsstyrelsens opgave at holde øje med og sikre, at landets borgere får den optimale kvalitet i behandlingen og udstikke retningslinjer og anbefalinger og justere de overordnede rammer herefter.

	Nu var det Region Sjælland, der påpegede problemet og i øvrigt angav en løsning.

	Hvorfor er Sundhedsstyrelsen ikke forpligtet til enten at tilbagevise, at der skulle være et problem, eller dokumentere, hvorfor den nuværende løsning, hvor blodproppatienter fra hele Sjælland skal have forlænget deres transporttid med mange livstruende minutter, er den bedste?

	Ingen saglige argumenter

	Der er ikke andet end saglige argumenter for vores ønske om at tilbyde Region Sjællands borgere akutte ballonudvidelser på Roskilde Sygehus. Vi har dokumenteret, at kvaliteten er i top, at der ikke er brug for hjertekirurgi ved akut ballonudvidelse, og mange lande omkring os gør, som vi foreslår. Men der er ikke et eneste sagligt argument for Sundhedsstyrelsens afslag.

	Det er bekymrende af to grunde. For det første fordi meget tyder på, at Sundhedsstyrelsen ikke har foretaget en grundig nok sagsbehandling af vores ansøgning. For det andet fordi Sundhedsstyrelsens afgørelse ikke kan appelleres.

	Når vi lægger de to forhold sammen ringer vores alarmklokker. Når en offentlig myndighed har så vide beføjelser og beslutningskompetence, som Sundhedsstyrelsen har fået, må det forventes, at der som minimum sker en reel, seriøs og saglig sagsbehandling.

	Det er ikke vores oplevelse, at det er tilfældet.

	Vi har netop været samtlige journaler igennem og kan dokumentere, at kun 12 procent af borgerne i hele Region Sjælland får den livsvigtige behandling inden for de anbefalede 90 minutter.

	Konsekvensen er en urimelig forhøjet dødelighed og markant lavere livskvalitet for dem, der når behandlingen i tide.

	Derfor skal Roskilde Sygehus lave akutte ballonudvidelser.

	Og derfor forventer vi, at Sundhedsstyrelsen i det konkrete tilfælde revurderer vores ansøgning og fremadrettet fremlægger saglige begrundelser og dokumentation for de afslag, der eventuelt måtte gives. Det er trods alt regionsrådet og ikke Sundhedsstyrelsen, der står til ansvar over for borgerne.

	 

Steen Bach Nielsen er formand i Region Sjællands regionsråd. Jens Stenbæk er næstformand i Region Sjællands regionsråd

