Fortidens synder
Fejl og mangler er et vilkår for den daglige journalistik. Men det er langtfra alle journalister, der, som Jan Kjærgaard, har mulighed for at pynte på fortidens synder


 Virkeligheden overgår ind imellem det absurde teater. Og i medieverdenen stod Ekstra Bladets Jan Kjærgaard for ugens mest absurde intermezzo. Den nu midlertidigt forhenværende politiske journalist (han er blevet fjernet fra Christiansborg af sin redaktør foreløbig for den periode, skattesagskommissionen arbejder) skrev et åbent brev til statsministeren og udenrigsministeren og offentliggjorde det på Facebook med følgende indhold:
»Jeg skylder dig en undskyldning! Som du måske ved, fortalte jeg i tirsdags til Skattesagskommissionen, at artiklen ’Helle og Villy: Vi betaler for lidt i skat’, bragt i Ekstra Bladet side 16-17, 3. juni 2010, blev til i et alt for ukritisk og alt for intimt samarbejde med daværende V-spindoktor Peter Arnfeldt. Artiklen burde derfor aldrig være bragt. Jeg tilbagekalder i konsekvens heraf artiklen i sin helhed – inklusive sideartikler. Jeg har samtidig d.d. bedt Ekstra Bladets chefredaktør Poul Madsen foranstalte, at artiklerne også slettes hos artikeldatabasen Infomedia«.
En ting er, at Kjærgaard blev grebet i et for ham helt usædvanligt anfald af retfærdighed, men det er brevets sidste linjer, der for alvor afslører ham. Han vil have fortiden slettet. Der skal ikke længere være spor af latterligheden. Den eksisterer ikke længere! Næste skridt er at benægte, at den nogensinde har fundet sted ...
Men historien standsede ikke der. Poul Madsen fik rent faktisk slettet en del af fortiden fra den store nationale avisdatabase. En ubesindig medarbejder på Infomedia fjernede den fra basen. Efter Infomedias sletning gik jeg ind i Ekstra Bladets eget arkiv og fandt den på under to minutter. Ikke bare teksten, men den originale avisside. Så meget for forsøg på at slette fortiden fra arkiverne i netalderen. Det er nemlig stort set umuligt. Nettet glemmer ikke.
I Stalin-tiden blev enhver reference i aviser og bøger til henrettede modstandere fjernet, og de blev retoucheret væk fra fotografier. Egne fejltagelser blev hemmeligstemplede og aldrig offentliggjort. Denne historisk relevante sammenligning blev hurtigt draget ind i den helt naturlige forbavselse og forargelse over Kjærgaards og Ekstra Bladets forsøg på at udradere fortiden. Og så var vi vidne til et lynhurtigt holdningsskifte med deraf følgende spin. Infomedias chef neutraliserede sletningen, Jan Kjærgaards artikel opstod på andendagen fra de døde, og Ekstra Bladets chefredaktør applauderede genopstandelsen. Det havde jo aldrig været meningen at fjerne den.
I en mail til journalisten.dk skrev han:
»Artiklerne har været blokeret i Infomedia, nu bliver de åbnet igen på min opfordring, fordi vi nu kan forsyne dem med artiklen om Jans undskyldning. Det kunne vi ikke lørdag, da jeg bad om at få artiklerne blokeret. På ekstrabladet.dk er det samme nu sket – altså artikler med artikel om Jans undskyldning. Som jeg hele tiden har sagt, vi er ikke ude på at ’slette’ fortiden, men vil undgå misforståelser om, hvad der er rigtigt og forkert«.
Forløbet taler for sig selv, men efterlader en nagende eftertanke og en helt central problemstilling, der sporadisk dukker op og forsvinder igen. Journalistik indeholder næsten dagligt fejl og mangler. Nogle rettes, dementeres eller bliver ligefrem kritiseret af Pressenævnet. Nogle få ender i retten og bliver kendt helt ubeføjede. Men de ligger alle sammen på nettet. Og copy-pastes i den hurtige, aktuelle journalistik – med risiko for, at fejl gentages og i andre tilfælde, at forældede og slettede straffesager vækkes til live, når en arbejdsgiver googler en ansøgers navn. Det er ikke alle, der er så privilegerede som Jan Kjærgaard, der efter års god samvittighed pludselig får en dårlig, som så indføres i databasen.
Der forestår et enormt omprogrammeringsarbejde, hvis Infomedias 40 millioner artikler fra de seneste 20 år skulle gås igennem og krydsrefereres med pressenævnekendelser, domsafsigelser, rettelser eller tilføjelser. Og med det nye, pikante Madsen/Kjærgaard-intermezzo synes jeg, at Infomedia nu skal spørge ophavsmændene til samtlige 40 millioner artikler, om de har noget at fortryde.
Lasse Jensen er vært på P1-programmet ’Mennesker og medier’

