SF: Regeringen kan ikke spare sig til flere uddannede unge
Det er regeringens ansvar, at gymnasierne propper flere og flere elever ind i klasselokalerne for at spare penge, og det går udover undervisningen, mener SF's uddannelsesordfører, Pernille Vigsø Bagge


 Det kniber efterhånden med stole og bordplads til nystartede eleverne på de danske gymnasier. Omkring 18.000 unge startede i år i 1. g-klasser med 30 studerende eller mere - en stigning på knap 24 procent i forhold til sidste år, viser beregninger lavet af Danske Gymnasieelevers Sammenslutning.
Og det er en fuldstændig uholdbar sitution, hvis unge ikke skal falde fra ungdomsuddannelserne, vurderer SF's uddannelsesordfører, Pernille Vigsø Bagge.
»Konsekvensen bliver, at læreren har for lidt tid til den enkelte elev. Dermed ender undervisningen på gymnasierne med at blive forelæsninger. Og det har altså aldrig været meningen, at fremtidens socialrådgivere, lærere, sygeplejersker og politibetjente skal gå til forelæsninger på deres ungdomsuddannelse,« siger Pernille Vigsø Bagge.
Skal kvaliteten i undervisningsniveauet opretholdes, mener hun, man bør sikre tilstrækkelig tid til hver enkelt elev.
- En undersøgelse fra Københavns Universitet viser, at det primært er små elever i folkeskolen, der har brug for trygge rammer med små klasser. Hvorfor mener I, det også er nødvendigt at skabe små klasser for de større elever på gymnasierne?
»De trivselsanalyser, der bliver lavet på området, viser faktisk, at unge også har brug for synlig og nærværende voksenkontakt. Det tror jeg gælder for alle ungdomsuddannelser. Vi ved, at de elever, der falder fra uddannelserne, er dem, der kommer fra hjem, hvor forældrene har en kort eller slet ingen uddannelse. De elever har det hårdt i de store klasser.«
- Ifølge undervisningsministeren sørger taxameterordningen for, at gymnasierne får flere penge, des flere elever der begynder. Er det ikke gymnasiernes ansvar at forvalte deres penge ordentligt og finde løsninger på problemet?
»Regeringen har bebudet flere besparelser på området i forbindelse med genopretningsplanen. Dermed bliver gymnasierne tvunget til at skære ind til benet. Flere elever i klasserne er et symptom på, at man ikke kan spare flere penge på administrationen og derfor begynder at spare på undervisningen.«
- Hvem har ansvaret for udviklingen?
»Det er helt igennem regeringens ansvar. Det giver sig selv. Når gymnasierne putter flere elever i klasselokalerne, er det ikke for at styrke undervisningen, men for at spare penge. Jeg synes, det er pinligt, når man tænker på statsministerens målsætning i 2020-planen om, at flere unge skal gennemføre en ungdomsuddannelse. For der sker jo reelt det modsatte. I SF er vi ikke så naive, at vi tror, man kan spare sig til at få flere unge gennem ungdomsuddannelserne.«


