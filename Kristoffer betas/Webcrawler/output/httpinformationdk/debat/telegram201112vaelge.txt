Vælgere siver på ny fra SF efter EU-debat
SF taber igen terræn. Vælgerne siver i ugen efter debat om EU. Lars Løkke og blå blok fastholder forspring.


 SF går igen tilbage, mens Lars Løkke Rasmussen (V) blå alternativ fastholder sit store forspring med 94 mandater mod 81 røde mandater. Det viser Voxmeters seneste meningsmåling for Ritzaus Bureau.
Her har SF tabt godt et halvt procentpoint, siden udenrigsminister Villy Søvndal (SF) skabte tvivl om dansk forhold til eurolandenes finanspagt. Det gav usikkerhed om regeringens linje og smæk fra De Radikales gruppeformand Marianne Jelved, mens SF før gik frem.
Det er i op ad bakke for statsminister Helle Thorning-Schmidt (S). Socialdemokraterne sakker tyve mandater efter Venstres 56 mandater. Venstre har ellers været i fokus, siden undersøgelseskommissionen skal undersøge indblanding i hendes skattesag.
Politisk ordfører Ellen Trane Nørby (V) forklarer Venstres føring politisk.
- Danskerne er langt mere enige med vores politik end med den røde regerings politik. Den har sat skatter og afgifter massivt op, siger hun.
Socialdemokraterne går dog et halvt procentpoint frem fra Voxmeters seneste måling til 20,5 procent. Desuden hopper De Radikale over ét procentpoint frem til 11 procent. SR's fremgang opvejes af venstrefløjens tilbagegang, hvor såvel SF som Enhedslisten taber terræn.
Blandt de borgerlige partier viger Venstre lidt til 31,5 procent, men er stadig landets suverænt største parti. De Konservative går fortsat tilbage mod spærregrænsen til 4,2 procent, ligesom Liberal Alliance taber opbakning. Til gengæld går Dansk Folkeparti frem.
Voxmeter har mellem 12. og 17. december interviewet 1000 repræsentativt udvalgte vælgere. Heraf var 20,5 procent af de adspurgte i tvivl om, hvilket parti de ville støtte, om de ville blive hjemme, ville stemme blankt eller ikke er stemmeberettiget.
Den maksimale usikkerhed ved meningsmålingen er +- 2,9 procentpoint.
