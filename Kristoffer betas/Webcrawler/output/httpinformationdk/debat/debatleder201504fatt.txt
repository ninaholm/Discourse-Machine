Et fattigt forslag
LEDER


 Det findes ingen nemme løsninger på den eskalerende afrikanske flygtningekatastrofe, og de menneskelige lidelser og den politiske afmagt synes uden ende. Derfor udtrykker europæiske stats- og regeringschefer selvfølgelig en sandhed, når de under de dagsaktuelle krisemøder i Bruxelles fastslår, at Europa ikke kan løse alle Afrikas flygtningeproblemer. Hvem havde egentligt forestillet sig det?
Men at Europa ikke kan løse hele problemet, må ikke betyde, at vi helt undlader at bidrage med at løse, hvad der i sidste instans også er et europæisk problem. Ikke desto mindre synes bærende dele af Venstres fremtidige bistandspolitik at være baseret på denne misforståede følgeslutning.
I lighed med et dansk politisk flertal mener Venstre, at den afrikanske flygtningekatastrofe primært skal løses i Afrika. Men Venstre går sine helt egne veje, når partiet benytter lejligheden til at varsle betydelige beskæringer af dansk bistand til udvalgte lande i netop Afrika.
Hvis Lars Løkke Rasmussen bliver statsminister efter det forestående folketingsvalg, vil den borgerlige regering således skære 2,5 mia. kr. af den samlede udviklingsbistand på 17 mia. kr.
Det meddelte partiets udviklingsordfører, Jakob Ellemann-Jensen i går i Berlingske.
»Vi ønsker en bistand, der skaber en bæredygtig økonomisk vækst og arbejdspladser,« udtalte Jakob Ellemann-Jensen, der i samme åndedrag lod forstå, at der ikke er »sket det store« i de lande, som Danmark hidtil har ydet udviklingsbistand.
I sig selv skal der en god portion politisk kynisme til at lancere økonomiske besparelser i dage, hvor Afrika fortsat tæller deres døde på strandene langs Middelhavet.
Men dernæst skal Venstre huske på, at den illegale kapitalflugt fra de udviklingslande, vi giver bistand i kroner og ører, langt overstiger og derfor neutraliserer selve bistanden.
Så hvis Venstre vil gøre op, om bistanden har virket, og skabe »bæredygtig økonomisk vækst« i Afrika, må de medregne minusset fra kapitalflugten – som også vil være et oplagt sted at starte den politiske indsats. For som det er i dag, skaber udviklingsbistanden større vækst uden for udviklingslandene.
Det paradoks savner Venstre helt at forholde sig til. Akkurat ligesom partiet savner at se sig selv i spejlet og spørge: Tror vi selv på, at antallet af fattigdomsflygtninge kan reduceres ved at tage penge fra dem.

