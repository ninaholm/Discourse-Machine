Føj for pokker



 TÆNK AT HUN GØR DET. Tænk at hun vil være det bekendt. Tænk at hun føler sig så presset. Tænk at landets "velfærdsminister" for at standse en velargumenterende politisk modstander vælger at afspore en af de vigtigste sociale debatter overhovedet ved iværksætte en personlig undersøgelse af en af sine hårdeste kritikere.
Historien handler om Karen Jespersen (V). Hun kandiderer for øjeblikket til at gå over i historien som en af de ringeste og mest uengagerede ministre for det sociale område nogensinde, fordi der ingen penge er til området, og fordi de sociale sager hober sig op over alt i et system, der ikke længere er gearet til at tage sig af de voksende sociale problemer. Derfor kritiseres ministeren, som ikke længere kaldes socialminister, fra alle sider. Senest har 16 socialrådgivere fra Kalundborg meddelt kommunen, at de ikke længere kan tage ansvaret for, at udsatte børn får den hjælp, de har behov for. Der er ganske enkelt ikke tid og ressourcer til at sikre at de sociale love overholdes, og en ny Tønder-sag er langt fra utænkelig.
SF'S SOCIALORDFØRER Özlem Cekic bakkede socialrådgiverne op i deres kritik af forholdene for de udsatte børn, som desværre ikke er ny. SF'eren nævnte i den forbindelse, at hun selv i sit arbejde som sygeplejerske havde haft svært ved at se sig selv i øjnene, når man måtte sende misbrugte børn hjem til deres forældre igen, fordi kommunen ikke havde ressourcer til at gøre det nødvendige. En situation, som mange i det system kan nikke genkendende til. Det er otte år siden, at Cekic arbejdede som sygeplejerske i børnepsykiatrien på Bispebjerg Hospital. 
MEN REAKTIONEN fra den pressede Karen Jespersen kom prompte. I stedet for at kaste den alvor og seriøsitet ind i et af Danmarks største sociale problemer, satte hun samme dag, som Cekic var interviewet i Berlingske Tidende, Ankestyrelsen i gang med at undersøge Özlem Cekics virke som sygeplejerske. Har hun mon været skyld i pligtforsømmelse, før hun blev valgt til Folketinget? Kan hun drages til ansvar, og vil det lykkes Jespersen at få diskussionen drejet over til at handle om sin modstanders gøren log laden for otte år siden i stedet for at handle om de stadigt dårligere forhold for udsatte børn i Danmark. Der er kun én beskrivelse, som dækker Karen Jespersens fremgangsmåde, og det er magtmisbrug. Hvis sagen fører til en retssag eller en retslig undersøgelse mod SF-politikeren, så vil konsekvensen fremover være, at Folketingspolitikere vil være mere tilbageholdende med deres ytringer, mener professor i forvaltning, Steen Rønsholdt. 
NÅR SÅDAN EN henvendelse til Ankestyrelsen kommer fra øverste sted, fra ministeren, så tages den meget alvorligt af embedsapparatet. Den kommer øverst i bunken og der sættes store ressourcer af til at undersøge det, som ministeren gerne vil have kulegravet. Sådan lukker man munden på en modstander og sådan får man en ubehagelig diskussion til at handle om noget helt andet. Føj for pokker. 

