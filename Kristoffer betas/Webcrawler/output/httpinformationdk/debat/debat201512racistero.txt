Det er ikke alle racister, jeg har ondt af
Kvinder som Eva Agnete Selsing skaber polarisering og radikalisering hos os brune, moderate mennesker. Hun tænder den gamle vrede i mig, som jeg tror, man skal være brun for at forstå


 Da jeg som brunt barn voksede op i Danmark og nu og da blev udsat for racistiske bemærkninger, fik jeg støtte af mine forældre og venner. De forklarede mig, at Christian, som nu havde kaldt mig »skævøjede risgnasker« for gud-ved-hvilken gang, havde det hårdt og tydeligvis ikke var så intelligent. Ja, det var endda synd for ham, at han åbenlyst var så dum.
Og jeg lærte at blive overbærende over for racistiske krænkere, ja, tilmed have lidt ondt af dem. Jeg lærte, at racistiske krænkere skulle man helst ignorere, for de havde det virkelig hårdt. De kom sikkert fra et rigtig dårligt hjem eller var ikke så godt uddannede.
Sådan blev jeg moderat og tolerant, selv om min første følelse var vrede og had.
De seneste 20 år har jeg fundet det tiltagende sværere at udvise den tillærte overbærende sympati med racistiske krænkere. Når jeg hører, hvordan tonen i dansk politik har ændret sig i de seneste 20 år, hvor udtalelser er blevet mere og mere radikaliserede. At indvandrere bliver fremstillet som værende lig med kræftceller, storskrald og nu senest potentielle terrorister, er blevet normalt – moderat om man vil.
Eva Agnete Selsing lufter i Berlingske den 13. december sin ’filosofi’ om, hvordan statsminister Lars Løkke Rasmussen (V) kører os ud over afgrunden med sin migrantpolitik. Hun sammenkæder indvandrere eller rettere »de potentielle terrorister« med voldtægt, social kontrol og parallelsamfund. Danskerne (den hvide dansker, vel at mærke) er efter Eva Agnete Selsings opfattelse efterladt i frygt i deres eget land, mens »de sorte pletter på danmarkskortet vokser«.
Føler det ikke
I de senere år har krænkere i højere og højere grad fremstillet sig selv som ofre. De er ofre for ’den politiske korrekthed’, som også Eva Agnete Selsing henviser til, når denne korrekthed er årsag til, at de »forhindres i at tale frit«. Men når jeg læser hendes kommentar i Berlingske, slår hun mig ikke som den typiske racistiske krænker, som jeg burde have ondt af. Tværtimod er Eva Agnete Selsing veluddannet, vokset op i det velhavende Gentofte i en akademikerfamilie. Hun passer slet ikke ind i min egen fordomsfulde opfattelse af den stereotype racist.
Vi radikaliseres, når vi ikke anser vores medmennesker som mennesker. Når syreren med Marie Krarups ord ikke er vores næste

Men jeg har ikke ondt af Eva Agnete Selsing. Faktisk synes jeg, at hun hælder benzin på det bål, som har været tændt alt for længe. Kvinder som Eva Agnete Selsing skaber polarisering og radikalisering hos os brune moderate mennesker. Hun tænder den gamle vrede i mig, som jeg tror, man skal være brun for at forstå.
Jeg tror ikke Eva Agnete Selsing – lidt ligesom min danske hvide familie – nogensinde kan forstå den vrede, racisme kan antænde i mig. For de er aldrig blevet konfronteret med racisme og fordomme, når de har mødt verden. De har aldrig følt den følelse af indignation og raseri, som kommentaren »Skrid hjem til dit eget land!« kan antænde. De har aldrig prøvet at blive nulstillet af en racistisk kommentar, hvor alt hvad de siger og gør, bliver kogt ned til, at de har den forkerte farve og derfor ingen eksistensberettigelse. De prøver måske at forstå det, men de føler det ikke.
Lille hvidt overklasseløg
Vi radikaliseres, når vi ikke anser vores medmennesker som mennesker. Når syreren med Dansk Folkepartis Marie Krarups ord ikke er vores næste. Når vi stopper med at se hinanden som mennesker, så er det, at krænkelser bliver i orden.
Nej, jeg har ikke ondt af Eva Agnete Selsing. Hun tilfører ikke debatten om integration noget nyt eller relevant. Hun taler ikke fra en interessant position, hvor hun kan tilføre debatten en ny og spændende dimension. Eva Agnete Selsing har ingen levet erfaring som brunt menneske i et hvidt samfund, og derfor er hendes forståelse af integration stærkt begrænset, hvis ikke fuldstændig fraværende. Jeg tror heller ikke, hun kender den hjertebanken, som hendes udtalelser antænder i en moderat brun kvinde som mig selv.
Og måske er det her, udviklingen i virkelighed sker: Vi moderate brune har fået nok af at være forstående og overbærende. Vi skubbes over i den sort-hvide verdensopfattelse, som Eva allerede lever i. Det er en verden, hvor konventioner betragtes som ’forældede’ – ikke som foranstaltninger, som har til formål at beskytte menneskets rettigheder. Her er forskellige regler for mennesker og ikke-mennesker.
Det er i en sådan verden, at jeg ville anse Eva Agnete Selsing for at være et lille hvidt overklasseløg, der udgyder sin ligegyldige, blonde og blanke Barbie-filosofi i et af Danmarks største dagblade. Så nej, det er ikke Løkke, som er farlig. Det er farligt, hvis de moderate bliver radikale.
Heidi Borg Jørgensen er uddannet cand.scient.adm.

