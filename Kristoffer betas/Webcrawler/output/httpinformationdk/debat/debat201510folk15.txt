FOLK



 Sammenlagte
Da Venstre fusionerede Miljøministeriet med landbrugets ministerium, bedyrede den nye miljø- og fødevareminister, Eva Kjer Hansen (V): ’Det er to ligeværdige ministerier, der bliver lagt sammen. Vi kan få et bedre samspil.’
Underlagte
Eva Kjer Hansen lovede: ’Det er ikke sådan, at Miljøministeriet bliver lagt under Fødevareministeriet.’ Ministerens ord har ikke holdt stik. Venstre-regeringen har konsekvent sat hensynet til landbruget over hensynet til miljøet.
Bortlagte
Venstre-regeringen har udmarvet Miljøministeriet ved at flytte dets planopgaver over i Erhvervs- og Vækstministeriet. Samtidig bliver Miljøministeriets embedsmænd spredt for alle vinde ved Venstres udflytning af statslige styrelser.
Nedlagte
På Christiansborg summer Venstre af forventning til regeringens kommende svækkelsesforslag til natur- og miljølovgivningen. Det forlyder, at lovbeskyttelsen af truede naturtyper nærmest bliver nedlagt til fordel for landbrugets dyrkning.

