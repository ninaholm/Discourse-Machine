Pinds selvmål
LEDER


 I en verden grebet af angst for terror og uoverskuelige flygtningestrømme giver ingenting sig selv. Men netop den aktuelle politiske og mentale tilstand burde give ja-partierne gode argumenter forud for næste uges folkeafstemning.
Intet land i en globaliseret verden kan klare sig selv. Det står klart for de fleste. Grænseoverskridende problemer kræver grænseoverskridende løsninger. Men er det budskabet i ja-sidens kampagner og retorik? Nej!
Ja-partierne har forsøgt at reducere en teknisk og politisk dybt kompliceret afstemning til ligeså dybt banale spørgsmål: Hvis du vil bekæmpe pædofili, skal du stemme ja. Hvis du vil fange indbrudstyve, skal du stemme ja. Hvis du vil styrke politiet, skal du stemme ja.
Helt ærligt – hvem tror på det? Den form for argumentation taler ned til vælgerne, og selv svorne ja-sigere kan overveje et nej, når de lytter til de seneste udtalelser fra Venstre-regeringens frontkæmper frem mod 3. december, justitsminister Søren Pind.
Landets justitsminister mener i ramme alvor, at et dansk nej til folkeafstemningen kan sende flere flygtninge til Danmark. Ræsonnementet er ligeså grotesk, som konklusionen er tvivlsom: Efter et nej skal Danmark forhandle en såkaldt parallelaftale om videre deltagelse i det fælleseuropæiske politisamarbejde Europol. Ifølge nej-partierne kan det sagtens lade sig gøre. Ifølge ja-partierne er det tvivlsomt. Sandheden er snarere, at ingen ved, hvordan Danmark reelt er stillet efter et eventuelt nej.
Men ifølge Søren Pind vil forhandlingerne om en dansk særaftale åbne for, at Sverige vil forlange, at Danmark skal tage flere flygtninge. Hvad Søren Pind baserer den antagelse på?
Fri fantasi. Ingen svenskere har således ytret sig i den retning, men det afholder ikke Søren Pind fra at udtale følgende fra forsiden af Politiken tirsdag:
»Så må man spørge sig selv i den her situation: Hvad mon et land som for eksempel Sverige ville bede om at få til gengæld? Jeg tænker, at det er et større antal flygtninge. Det tror jeg da umiddelbart, jeg ville kræve, hvis jeg var svensk, og jeg skulle bringe Danmark ud af en kattepine.«
Med de ord ikke alene fornærmer Søren Pind vort svenske broderfolk. Han afslører sig selv og sin egen kyniske tankegang. Danmark har altså en justitsminister, der er rede til at handle med menneskeskæbner og nødvendige internationale løsninger efter bedste hesteprangermentalitet. Lars Løkke Rasmussen har selv sat Søren Pind i spidsen for regeringens ja-kampagne, men er det virkelig Venstres EU-politiske linje, han her udtrykker? Ja, det må vi tro, indtil statsministeren giver os anledning til at tro noget andet. Imens må de andre ja-partier opfordres til hurtigst muligt få lagt afstand til Søren Pinds udtalelser.
At ja-partierne fører miserable kampagner bør ikke i sig selv få danskerne til at stemme nej. Trods flere ugers valgkamp savner vi fra nej-partierne endnu svar på spørgsmålet: Hvis tidens flygtninge- og terrorproblemer kræver internationale løsninger, hvorfor skal vi så skærme os bag nationale løsninger og undtagelsesaftaler?
Og hvorfor er det en stor ulykke at give Folketinget mandat til at gennemføre love, der vedrører national suverænitet. Hvad betyder i det hele taget national suverænitet i en globaliseret verden? Og vil det ikke netop indskrænke nationens suverænitet, hvis vi udelukker os selv fra at være med til at træffe beslutninger, vi alligevel agter at efterleve i en efterfølgende parallelaftale?
Folkeafstemningen 3. december er i sidste instans en tillidsafstemning. De færreste kan gennemskue de 22 retsakter, vi stemmer om, og derfor kommer de flestes kryds til at afhænge af, om vi har tiltro til vores politikere.
Som vi fortæller i dagens avis, viser en ny undersøgelse, at ja-sigerne generelt har større tillid til politikerne end nej-sigerne.
Med Søren Pinds seneste udmeldinger kan vi konstatere, at der i øjeblikket trækkes urimeligt store veksler på den tillid.
I en tid med ufred og opbrud er der meget at frygte. For ja-partierne synes den største trussel frem mod 3. december efterhånden at være ja-partierne selv. Hvor er det trist.

