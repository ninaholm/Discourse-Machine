Små børn tåler ikke kvalitetstid



 Kvalitetstid betyder samvær med sit barn i kort tid. Det er noget for travle forældre, der sidder og skæver til nye sms'er, mens man er sammen med ungen eller spekulerer på mødet med kollegaen i morgen formiddag. Hvis man nu slukker for mobilen og for det mentale systems spekulationer bare i et kvarter, så kan barnet få hele kontakten og nærværet fra far eller mor i 15 minutter. Det skulle være mindst lige så godt som at bruge fem kvarter sammen med barnet. Men dur det? 
Små børn sanser, opfatter og oplever langsomt i forhold til deres voksne. Når man forarbejder og oplever langsomt, har man brug for megen og lang tid. Hvor kommer udtrykket kvalitetstid egentlig fra? Det kommer fra voksne, der har travlt med deres eget og kun vil afsætte kort tid til deres børn. Udtrykket bliver brugt til at dække over en blanding af ulyst til at være sammen med sine børn og en sproglig dækmanøvre for oplevelser af skyld over svigt.
For små børn er tidens kvalitet ikke 14 minutters nærvær, men lang, lang tid sammen med en voksen. For den voksne er det en nærværende dvælen sammen med barnet - det at leve sig ind i barnets legende og kontaktende væren i forhold til sin voksne. Så den voksne ender i et praktisk og mentalt medløb med barnet.
Store børn kan godt bruge kvalitetstid sammen med en voksen. Tæt og nær kontakt om tanker, følelser og lege. Hvornår er børn så store? Det er de, når barn og voksen er på lige fod i samværet, er ligeværdige. Det kan man ikke sætte år på.
Kvalitetstid er et fup-ord, hvor man forsøger at se på barnelivet med den management-teoretiske optik.
Mange voksne - og det gælder både forældre, pædagoger og lærere - snakker for øvrigt for hurtigt, når de taler med og til børn. Børn lytter langsomt og kan reelt ikke høre, hvad der bliver sagt til dem, når de voksne snakker så hurtigt. Det bliver ofte opfattet som, at barnet ikke hører efter og yder modstand mod den voksne og det, de bliver bedt om. Så kan man opleve, at de voksne hæver stemmen og snakker endnu hurtigere. 
Altså: voksne snakker for hurtigt, mens børn lytter langsomt.
Børn bruger selvfølgelig flittigt løs af ansigternes mimik, hændernes gestik og kropssproget med dens spændthed, bevægelser og rytme. Men det, de kan hente her og der, er mere noget om situationens følelser, end det giver supplerende information om sagens substans. Meget af dette sker rimeligt langsomt men er flygtigt og misforstås let.

