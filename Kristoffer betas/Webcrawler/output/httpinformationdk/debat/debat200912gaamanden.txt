Gå efter manden ...
I forbindelse med en kommende regeringsrokade kunne man med fordel for universitetsverdenen starte med fyre Helge Sander og derefter indsætte Lykke Friis i et udvidet Videnskabsministerium


 En regeringsrokade er efter sigende undervejs, hvilket  i tirsdagens Information  (1. december) giver anledning til spekulationer om, at  Videnskabsministeriet skulle stå over for en afvikling.
I den forbindelse må jeg erklære mig enig i bagsidelederens konklusion i samme avis. Det ville være forkert at lukke Videnskabsministeriet og gøre det til en underafdeling af Undervisningsministeriet. Vi står over for en række udfordringer i den nære fremtid, der kræver viden, forskning og innovation på højt niveau. Det får man ikke ved at samle alle uddannelsesinstitutioner i et superministerium, men derimod ved at prioritere alle videregående uddannelser i et nyt - styrket  - Videnskabsministerium.
Hermed ikke sagt, at der ikke har været problemer med den måde, hvorpå det nuværende Videnskabsministerium er blevet kørt på. Det har der, og de har været store! Men kan vel bedst rubriceres under overskrifterne 'fejlslagen politik' og 'en inkompetent minister'.
Pengemaskiner
Som det på så fremragende vis fremgår af artiklen »Europæiske universiteter mister friheden« (også i tirsdagens Information), så har en neoliberal bølge i de seneste par årtier fejet ind over universitetsverdenen og uddannelsesverdenen generelt. Med inspiration i Thatchers neoliberale eksperimenter gjorde Helge Sander sig herhjemme (med fader Foghs velsignelse) til talsmand for mottoet 'Fra tanke til faktura'. Allerede da mottoet blev introduceret første gang  - jeg studerede dengang på Aarhus Universitet - forstod jeg, at det skulle forstås langt mere bogstaveligt, end det blev gjort dengang. Vi skulle på universiteterne simpelthen gå fra at tænke, vide, forske til at være pengemaskiner for private interesser. Væk med almenvellets og samfundets interesser og ind med de privatøkonomiske interessers primat. Væk med den frie forskning - væk med den forskning, der på sigt  ikke var profitgenererende. Væk med universiteternes selvbestemmelse og goddag til politisk detailstyring af de videregående uddannelser via kontroller, endeløse  afrapporteringer, taxameterordninger m.v.
Regeringsskifte
Som den britiske professor, Rebecca Boden, fastslår i Information (nævnte artikel), så har vi i Danmark stadig muligheden for at ændre på situationen, genindføre forskningsfriheden og skabe videregående uddannelser, forskning og innovation i særklasse. I den forbindelse kunne en regeringsrokade starte med at gå efter manden (ikke bolden) - fyre Helge Sander - indsætte Lykke Friis i et udvidet Videnskabsministerium (da vi kan forvente, at Klimaministeriet bliver nedlagt af Dansk Folkeparti, hvis da ikke denne ministerpost med Dansk Folkepartis velsignelse går til Bjørn Lomborg - selve  billedet på regeringens videnskabs- og forskningspolitiske satsninger).
Med Lykke Friis ved roret kunne man dog have en forventning om, at området blev varetaget af en person, der havde viden og kompetence på området.
I sidste ende kommer det dog nok til at kræve mere end en rokade.
Hvad vi i virkeligheden har brug for er et regeringsskifte. Men det kan vel heller ikke være andet end et spørgsmål om tid, før det sker.


