Rusland på prøve



 DOMMEREN i sag nummer to imod den tidligere russiske oliemilliardær Michail Khodorkovskij begyndte i går at oplæse den alenlange domssag. Oligarken, der nu snart har siddet i otte år, dømt for skattesvindel, er på vej mod endnu en dom. Domstolen i Moskva har allerede erklæret ham skyldig i tyveri af olie i store mængder og hvidvaskning af penge. Men i Moskva spekulerer eksperter i, at Khodorkovskij alligevel vil slippe med en relativt 'billig' dom og slippe ud af de russiske fængslers mareridt allerede i 2012.
Ingen er i tvivl om, at sagen er politisk motiveret, og at Khodorkovskij blev valgt af Putin som et skrækeksempel på, hvordan det kunne gå, hvis oligarkerne forsøgte at sætte sig op imod Kremls magt. Men Putin, som ofte er kommet med voldsomme udfald imod Khodorkovskij, bl.a. at »han er en tyv, har blod på hænderne og bør sidde i fængsel,« har muligvis forregnet sig. Han har glemt, at der i Rusland er tradition for tilbedelse af 'martyrer', som bliver forfulgt af politiske årsager. Meget tyder derimod på, at det ikke er noget Medvedev har glemt. Flere af præsidentens rådgivere har foreslået, at Medvedev simpelthen skal  give en benådning. Det ville være den samme gestus, som Michail Gorbatjov gjorde, da han  i sin tid løslod nobelprismodtageren Andrej Sakharov. Det var en af årsagerne til Sovjets sammenbrud.
Medvedev viser med større tydelighed, at han ønsker endnu en periode som præsident og uden den magtfulde premierminister Putins overherredømme. Hans popularitet er tæt på at overgå Putins, og han har så sent som for tre dage siden sagt på hele tre tv-kanaler på én gang, at han mener, at den ikke Kreml-kontrollerede opposition skal have lov at spille en rolle i russisk politik. Ved samme lejlighed gav han simpelthen Putin en lussing, da han sagde, at ingen russiske politikere eller embedmænd havde ret til at blande sig i sagen imod Khodorkovskij.
Rusland er på prøve.

