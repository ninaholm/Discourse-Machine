Nyttig dommer
LEDER


 
	Problemet i Egypten er sådan set ikke, at der sidder en gal dommer i Minya, der efter to dages retsmøder afsiger 529 dødsdomme til tilhængere af Ikhwan, Det Muslimske Broderskab, og som tidligere har idømt en banal butikstyv 30 års fængsel. Problemet er, at den egyptiske stat er i opløsning.

	Institutionerne er autonome enheder uden fælles retningslinjer. Og militæret er den mest autonome institution, soldaterne er en stat i staten, men uden viljen eller evnen til at påtage sig ansvaret for det samfund, de har reelt har forvaltet de sidste tre år. Den opgave er overladt til en bovlam præsident og teknokraterne i en overgangsregering, der ikke er folkevalgt, men lydigt retter ind efter generalernes panikreaktioner, f.eks. stemplingen af Det Muslimske Broderskab som en terrororganisation. Uden domstolsbehandling og uden skygge af bevis for brødrenes påståede medvirken i et terrorangreb mod et politihovedkvarter i Mansour juleaftensdag. Hverken generalerne eller deres logrende regering har evnet at tæmme det berygtede indenrigsministerium, hvor mordere med politiskilte stadig færdes frit med løn og pensionsordning.

	I går var der så igen bunkeproces ved domstolen i Minya, hvor 683 muslimske brødre stod tiltalt for storm på en politistation. Forsvarsadvokaterne boykottede retshandlingen i protest mod mandagens dødsdomme, der også forårsagede en storm af protester fra EU, USA – og ikke en lyd fra Den Arabiske Ligas topmøde i Kuwait! Svaret på kritikken fra den stærke mand Kairo, general Abdel Fattah al-Sisi, var en lovprisning af militæret, der ifølge ham var »i stand til gøre det umulige« i bekæmpelsen af terror som led i opbygningen af »en moderne demokratisk stat«.

	Hvabehar? Men måske er der en mening med absurditeterne, måske er den gale dommer i Minya ikke så gal endda, men bare et nyttigt værktøj for tilvejebringelsen af et kaos, der skal forberede egypterne på at hylde al-Sisi som redningsmand. Det er ikke kun tænkeligt, det er sandsynligt.e.

