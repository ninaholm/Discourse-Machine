Kønnenes kamp i al-Qaeda
I al-Qaeda ulmer en veritabel kvindekamp. Ikke alle kvinder vil længere nøjes med at stå bag mændene som drager i kamp - de vil selv. Al-Qaedas kerne har tilsyneladende forstået budskabet og ændrer nu holdning til kvinders rolle


De gamle mænd i al-Qaeda har længe holdt krampagtigt fast i, at kvinders rolle er at støtte og pleje mændene som drager i kamp, at føde og opfostre børn, som kan kæmpe i fremtiden og at sikre moralsk og økonomisk opbakning til kampen. Kort sagt, at kvinder skal være blide husmødre, som sørger for en sikker og tryg base og derudover holder sig i baggrunden.Blandt yngre jihadier - og især de kvindelige - har der imidlertid længe hersket u-enighed. I diverse chatfora forekommer jævnligt poster, hvori kvinders rolle diskuteres. For to år siden offentliggjorde al-Qaedas chefideolog, Ayman al-Zawahiri, en lydoptagelse, på hvilken han i meget klare vendinger afviste, at kvinder kan spille en aktiv rolle. Reaktionerne udeblev ikke. Kvinder rasede, og mænd spurgte kritisk, om ikke der var behov for alle gode kræfter.Åbent brevI december 2009 offentliggjorde Ayman al-Zawahiris hustru, Umayna al-Zawahiri, så et åbent brev til 'de muslimske søstre'. I brevet leverer hun en opblødning af husbondens kategoriske afvisning af kvinders aktive deltagelse i kamp. Selv om hun fastholder, at kvinders vigtigste rolle er at støtte mændene, så skriver hun også direkte, at kvinder kan 'deltage i kamp og endog udføre martyroperationer' og videre, at »mange søstre har udført martyroperationer i Palæstina, Irak og Tjetjenien og tilføjet fjenden store tab«. Så skulle enhver tvivl om kvinders ret til at kæmpe vist være gjort til skamme.Kvinder varetager i stigende grad arbejdet med at formulere, oversætte og udbrede ideologisk materiale, men der er åbenlyst også flere og flere kvinder, som deltager aktivt i decideret kamp.I Tjetjenien-konflikten udfører kvinder op imod halvdelen af selvmordsangrebene. Og der er muligvis potentiale til, at endnu flere kvinder i fremtiden kan deltage aktivt i kampe - især nu, hvor en af de stærkeste bastioner imod lader til at være faldet.Vil ud, hvor det brænderUnge kvinder, som bakker op om al-Qaedas idealer, drømmer ikke nødvendigvis om at sidde derhjemme og vente. De vil selv ud dér, hvor gassen brænder.I takt med at den kamp, som al-Qaeda længe har været den primære repræsentant for, har opnået opbakning udenfor de områder, hvor traditionelle kønsroller praktiseres - såsom den arabiske halvø og Afghanistan - er andre opfattelser af kønsroller blevet introduceret.Blandt muslimer i Kaukasus er opfattelsen af kønsroller stærkt påvirket af den lange periode området var del af Sovjetunionen og dermed af kommunismens idealer. Blandt muslimer i Europa og USA er opfattelsen af kønsroller på tilsvarende vis påvirket af vestlige idealer.Søger nutidig appelNår personer fra disse områder tilslutter sig al-Qaeda, så følger opfattelserne af kønsroller med og med tiden smitter de af på al-Qaeda. Al-Qaeda har ikke haft nogen store militære succeser de sidste mange år og har derfor sværere og sværere ved at fastholde sin position.Hvis organisationen skal undgå at blive et levn fra fortiden, må den anstrenge sig for at appellere til nutidens Jihadier med andet end spektakulære angreb. Al-Qaeda må simpelthen følge med udviklingen.Det er sandsynligvis derfor, vi nu ser holdningsændringer i selve kernen af de gamle mænd i al-Qaeda - om end det sker pr. stedfortræder.
