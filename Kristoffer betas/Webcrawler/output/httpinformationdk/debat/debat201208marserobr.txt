Efter Mars' erobring
Hva’ så med Jordens erobring? Eller bæredygtighed? Som måske er det modsatte ...


 Således lød TV 2 Nyhederne i går: »Jubelscenen var som taget ud af OL, da det går op for videnskabsmændene fra California Institue of Technology (som en del af det amerikanske rumagentur NASA), at det er lykkedes for dem at lande deres 900 kg tunge robot på Mars. Iført ens blå skjorter danser de rundt i kontrolrummet og krammer hinanden.« Efterfulgt af deres præsident: »Den succesfulde landing af Curiosity – det mest avancerede mobile laboratorium, som nogensinde er landet på en anden planet – markerer en hidtil uset teknologisk præstation, der vil stå som et landmærke af national stolthed langt ind i fremtiden.«
Erklæret efter at NASA altså havde gennemført sin vellykkede landing af det specialudviklede køretøj til 2,5 milliarder dollar (15 milliarder kroner) på ’den røde planets’ overflade.
»Det viser,« fortsatte Barack Obama, »at selv de bedste odds ikke kan hamle op med vores unikke blanding af opfindsomhed og beslutsomhed. Og aftenens succes minder os om vores prioriteringer – ikke bare i rummet, men også her på Jorden. Fornuftige investeringer i innovation, teknologi og grundforskning har gjort vores økonomi misundelsesværdig i hele verden.«
Desværre præciserede præsidenten ikke, hvad der i dag må høre til ’fornuftige investeringer i innovation, teknologi og grundforskning’. Dem, som sikrer, at »verdenshavenes stigning begynder at standse, og kloden begynder at heles«. For nu at citere Barack Obama selv! Fra hans egen præsidentvalgkamp i 2008. Det citat gør han som bekendt ikke brug af længere, men så gør vores egen klima- og energiminister, Martin Lidegaard, det. For en uge siden i et interview her i bladet: »Jeg tror, det her er knald eller fald for fremtidige generationer.« Dagen efter fulgt op af »En klimaskeptikers bekendelser – At kloden bliver varmere er et uomgængeligt faktum, lyder det fra en af klimaskeptikernes sidste bastioner. At den er menneskeskabt, er samtidig den eneste forklaring, der passer med videnskaben.« Illustreret af et fotografi med billedteksten: »Forskere fra NASA publicerede i sidste uge opsigstvækkende satellitbilleder af den grønlandske indlandsis, der viser, at dette års afsmeltning af isen er både langt mere omfattende og foregået langt hurtigere end nogensinde tidligere observeret«.
En kende skizofrent?
Efterfølgende igen (torsdag 2. aug.) blev disse naturvidenskabelige konstateringer fulgt op af et Ritzau-telegram: »Forsker-alarm: Havet kan stige 1,6 meter – Sommerens hedebølge i Grønland får danske og udenlandske klimaeksperter til at frygte markante vandstigninger. Hvis verdenshavene løfter sig med en meter eller mere, vil det ramme millioner af mennesker i Bangladesh, Egypten, Holland og USA, som er tvunget til at flytte. Storbyer som New York, Shanghai, Amsterdam og dele af København risikerer at stå under vand ...« Én af de opskræmte er Eric Rignot, professor og glaciolog hos det amerikanske forskningscenter NASA.
NASA! Som jubler over menneskehedens naturvidenskabeligt-teknologiske erobring af planeten Mars. Mens dens forsker, Eric Rignot, må konstatere, at samme stadig mere indgribende naturvidenskabeligt-teknologiske erobring af planeten Jorden kombineret med den der afledte befolkningseksplosion medfører, at vi nu »har kurs mod en stigning i vandstanden på en meter eller mere. Det er muligt, at den udvikling ikke vil fortsætte, men det er altså den kurs, vi har lige nu«.
Uden nødvendigvis at medføre skizofreni i streng patologisk forstand må det være svært at være moderne menneske uden præg af denne åbenlyse NASA-splittelse, som i disse dage kommer så åbenlyst til skue.
Når NASA på én gang skal fejre Mars og begræde Grønland.
Her hjælper hverken plan A (Fremskridtsreligionen) eller plan B (Tilbage til naturen før det moderne naturvidenskabeligt-teknologiske syndefald fandt sted). Og den nuværende plan C (Lidt af begge dele) har i de sidste mange årtier med COP- og Rio-verdenstopmøder i én uendelighed ikke ført til meget andet end konstant forværring. Både hvad angår yderligere merforarmelse af arternes mangfoldighed (diversitet) og øget overforbrug af snart sagt alle Jordplanetens materielle naturgoder. Altså ikke alene lige dem, der sikrer tålelig absorbering af CO2 og de andre klimagasser.
Her må søges trøst i plan D. Som her i avisen blev lanceret 17. juli med ordene: »Vi skal omstille vores forbrug af naturressourcer, hvis Danmark og resten af kloden skal overleve. Og hvis regeringens finanslov skal overleve, i hvert fald med stemmer fra Enhedslisten, skal den nedsætte en bæredygtighedskommission. En kommission, der skal foreslå, hvordan Danmark kan omstille økonomi og ressourceforbrug. Sådan lyder et krav fra Enhedslisten forud for efterårets finanslovsforhandlinger. ’Vi skal omlægge den danske produktion og livet i Danmark, så vi reducerer ressourceforbrug og forurening, men samtidig sikrer, at de økonomisk dårligt stillede danskere ikke får det værre,’ siger Enhedslistens gruppeformand, Per Clausen, der mener, Danmarks ressourceforbrug skal ned på en fjerdedel af niveauet i dag.«
Hvem der overhovedet kan beklæde en sådan hverken teknikforgudende eller maskinstormende, men menneske- og dog også naturkærlig kommission, er sikkert et godt spørgsmål. Der må vendes tilbage til.

