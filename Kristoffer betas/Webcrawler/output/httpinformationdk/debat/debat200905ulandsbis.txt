U-landsbistand til Danmark?



 
Krig mod terror, klimakrise og færre flygtninge er målene for den danske u-landsbistand. Det står i skarp kontrast til 70'ernes indsats for fattigdomsbekæmpelse, der dengang dannede grundlag for den danske bistand. Den danske udviklingsbistand handler efterhånden mere om at videreudvikle Danmark end at få udviklingen i gang i u-landene. Man kan spørge sig selv, om det efterhånden ikke er falsk varebetegnelse at kalde det for bistand til u-landene? 
I 2008 nedsatte regeringen en højt profileret Afrika-Kommission, der skulle forbygge fundamentalisme og at undgå faren for stigende illegal indvandring til Europa. Dansk Folkeparti klappede i hænderne, for nu kunne vi samtænke indsatsen i nærområderne med den nationale danske flygtningeindsats - vi kunne arbejde for færre flygtninge i Danmark. 
Budgetfusk
Men hvorfor i alverden skal hensynet til DF's flygtningeforskrækkelse bestemme den danske indsats i forhold til u-landene? Hvorfor laver vi ikke u-landsbistand på u-landenes præmisser? Et andet af Afrika-Kommissionens fokustemaer er klimaudfordringerne. Men som lektor fra Center for Afrikastudier ved Københavns Universitet Stig Andersen pointerer, er det problematisk, at vi i Danmark tror, vi kan fjernstyre Afrika. At vi mener at vide, hvad der er bedst for afrikanerne. Klima er nok ikke et af de første 10 temaer, som en afrikaner selv ville prioritere højest. 
Så til hvilken nytte er det at oprette en kommission med totredjedele fremtrædende afrikanske politikere og eksperter, hvis rammerne allerede er fastsatte af Danmark?
De seneste år er den danske u-landsindsats blevet markant forringet. Regeringen siger, at de har forøget u-landsbistanden, men de ekstra penge kommer ikke u-landene til gode, for stort set hver eneste krone går dels til klimatopmødet i København i år og dels til at rydde op efter den forurenende produktion af forbrugsvarer fra u-landene til i-landene. Det er budgetfusk. 
Vi har alvorligt brug for en debat om, hvad der er målene for vores u-landsbistand. Vi må beslutte os for, om vi vil styrke Danmark eller u-landene. 
Det er i den forbindelse stærkt beklageligt, at regeringen i 2008 skar ned på oplysningsbevillingen, så der bliver færre penge til at oplyse danskerne om, hvad bistanden reelt går til. Det er i hvert fald den sikre vej til, at den folkelige debat om u-landsbistanden forsvinder helt. 
Men lad mig så komme med en opfordring direkte til udviklingsministeren: Giv u-landene bistand på deres præmisser. 
højskoleelev på Krogerup Højskole på 'Verden Brænder'-linjen

