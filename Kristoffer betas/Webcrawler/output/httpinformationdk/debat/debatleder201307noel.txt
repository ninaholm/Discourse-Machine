Nøl



 
	Fædre er lige så gode forældre som mødre. Det er alle vist enige om. Alligevel har de ikke ret til barsel på lige fod med kvinder. Det er man nemlig overraskende uenige om i Danmark – til forskel fra de andre nordiske lande, hvor mænd på grund af lovgivning om øremærket barsel tager meget mere orlov.

	Taberne er danske mænd, deres børn og ligestillingen. Og nu viser nye tal, at antallet af fædrenes orlovsdage falder for første gang siden 2002.

	Krisen og frygten for at miste jobbet nævnes som årsager, og det viser, at mænds barselsorlov er nødt til at være en rettighed på linje med kvindernes. Ellers mister de samværet med barnet, når presset kommer fra økonomien eller arbejdspladsen.

	Regeringen er sådan set enig. I hvert fald på papiret. I regeringsgrundlaget har SRSF forpligtet sig på øremærket fædrebarsel i »op til tre måneder«. Et lovforslag forberedes i et udvalg, men socialdemokraternes ligestillingsordfører taler allerede nu om en indfasning i etaper.

	Det er uforståeligt nøl, som ikke kan skyldes andet end frygt for arbejdsgiverne, der ikke mener, at virksomhederne har råd til at betale mere barsel.

	LO og FTF bakker op om øremærket barsel, ligesom en undersøgelse har vist, at både højt- og lavtuddannede mænd er på linje. Det er da også af afgørende betydning for effekten af en øremærket barsel, at den bliver med fuld løn via overenskomsterne, eftersom det stærkt kønsopdelte arbejdsmarked i Danmark betyder, at mænd mister mest ved at tage barsel.

	Der er ikke plads til bagstræberisk snæversyn. Arbejdsgiverne bør indse, at der er penge i, at fædre tager mere barsel, fordi samfundet så får mere ud af kvinders uddannelse. Lige nu er den investering en underskudsforretning på grund af mødrenes store andel af barselsorloven. Hvem kan være imod win-win?

