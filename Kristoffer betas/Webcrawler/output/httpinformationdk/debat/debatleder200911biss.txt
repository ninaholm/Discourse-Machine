Bisseskam



 STOLTE  har de  stået fast. De politiske bisser vil ikke gøre det videnskabeligt korrekte, men det folkeligt rigtige. De vil have mere straf til flere mennesker. Sådan har retspolitikken været under den socialdemokratiske regering i 90'erne og under regeringerne Fogh & Løkke i 00'erne.
Den store forskel er retorisk: De borgerlige regeringer har gjort det til en ideologi at udstille dem, de kalder for 'hylekoret' af kriminologer, humanister og forskere. De borgerliges modstandere har sagt: 'Det virker ikke', hver gang straffene er blevet strengere. Og borgerlige bisser har svaret: 'Vi straffer ikke af hensyn til forbryderen. Det er ikke vigtigt, om det virker i forhold til forbryderen. Det vigtige er, at det virker i forhold til offeret'.
'Det virker ikke,' siger den ene position. Som om man kunne reducere folkestyre til at implementere videnskabelige resultater som lovgivning.
'Vi vil ikke finde os i det,' siger den anden position, som både er modstander af kriminologiske sandheder i politik og af forbrydere.
De to positioner har talt og taler forbi hinanden. Og det har overbevist begge parter om, at den anden er en idiot.
MEN LENE, Brian, Anders, Lars, Peter Skaarup og ham, de kalder for Thulle, har stået fast på, at der skulle slås mere ned. Og nu skal den kriminelle lavalder sænkes til 14 år. Man vil ikke finde sig i, at ældre unge skubber deres yngre søskende foran sig. De borgerlige bisser siger, at man ikke vil trækkes rundt ved næsen af kriminelle. De unge, hedder det sig, spekulerer i, at de yngre ikke kan straffes. Men den går ikke i det kontante og konsekvente Danmark! Vi sænker lavalderen.
MANGE havde troet, at forslaget var for langt ude til at komme ind i den parlamentariske varme. Men de borgerlige bisser mener det. De er dog ikke så stolte, som de plejer at være. Lene Espersen sagde i en debat på TV 2, at Ungdomskommissionen havde været splittet i spørgsmålet om sænkelsen af den kriminelle lavalder. Hun sagde, at syv havde stemt for og otte imod forslaget. Det var ikke rigtigt. Der var fire, som undlod at stemme, fordi de som embedsfolk fra centraladministrationen var inhabile. Alle, der kunne stemme, stemte imod forslaget.
Justitsminister Brian Mikkelsen har heller ikke holdt sig til sandheden: Han sendte i oktober et notat til Folketingets Retsudvalg om, at FN anbefalede en sænkning af den kriminelle lavalder. Det er dokumenteret, at notatet var vildledende. Det var ikke FN's anbefaling. Tværtimod. Det er ikke til at sige, om Mikkelsen og Espersen ikke vidste, hvad de talte om. Eller om de vidste, at de sagde noget forkert. Men det afslører, at de vil være så, så grove, men de vil også med i det fine selskab. De skammer sig åbenbart over den hårde stil, de ellers er så stolte over. Og det er hverken videnskabeligt korrekt eller folkeligt rigtigt. rl 

