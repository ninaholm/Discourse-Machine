En presse går amok



 »Vi fandt intet, der bestyrker mistanken om attentatplaner.«
Chefpolitiinspektør i Københavns Politi, Jørn Aabye.
DE POLITIKERE, som jævnligt modtager trusler på livet eller trusler mod deres familie, lever under et kolossalt og helt urimeligt pres. Og de, der fremsætter den type trusler skal pågribes og straffes så hurtigt som muligt. Det er helt uacceptabelt i et demokrati at true og forsøge at skræmme folkevalgte politikere. Og både politiet og politiets efterretningsvæsen gør et godt stykke arbejde med at opspore gerningsmændene, som i virkeligheden ønsker demokratiet til livs og gemmer sig krysteragtigt bag anonyme breve og telefonopkald. Dansk Folkepartis leder Pia Kjærsgaard er en af de politikere, der må leve med frygten og den beskyttelse i form af livvagter, som efterretningstjenesten påfører hende. Sådan burde det ikke være.  
MEN ER KJÆRSGAARD blevet truet i den aktuelle sag, som stort set samtlige danske medier har påstået? Eller er der snarere tale om en ukritisk medløberpresse som gik amok denne torsdag, om TV-stationer og internetmedier, som mistede besindelsen i jagten på den gode historie med ingredienserne: attentatplaner, Nørrebro, rabiate muslimer og Pia Kjærsgaard hjemvendt fra ferie. Der er i øjeblikket mest, som taler for det sidste. Som sagen ligger belyst lige nu, så er hændelsesforløbet som følger: Dansk Folkepartis sekretariat modtager tirsdag et anonymt brev, hvoraf det fremgår, at en gruppe somaliere med tilknytning til en moske i Københavns Nordvestkvarter har planer om, at myrde Dansk Folkepartis partileder. Et identisk brev er sendt til Rigspolitiet – stadig anonymt. Angiveren nævner fem somaliske mænd ved navn og mindst en af dem er i forvejen kendt af politiet. Efterretningstjenesten orienterer i fortrolighed Dansk Folkeparti og Pia Kjærsgaard, som er på ferie i Prag om, at man torsdag vil foretage en politiaktion mod de fem, som er nævnt i brevet. 
Klokken fem torsdag morgen slår politiet til og anholder de fem. Først på eftermiddagen slipper nyheden ud, TV 2 News og alle andre lancerer sagen som breaking med skriggule bjælker og fuld alarm. ’Trusler mod Pia Kjærsgaard, indvandrere står bag’. Reportere og sendevogne sendes til Lufthavnen, Københavns Politigård og Nørrebro. Samtlige partiledere på Christiansborg udtrykker deres sympati og støtte til Dansk Folkepartis leder, som senere på eftermiddagen lander i København, hvor hun i ankomsthallen holder et pressemøde, og tegneren Kurt Westergaard udtrykker sin medfølelse. I mellemtiden er forhørene af de fem slut efter 10 timer, og alle bliver løsladt på nær en enkelt i hvis lejlighed, man har fundet falske 500 kronesedler. Han bliver varetægtsfængslet i 13 dage, sigtet for falskmøntneri. Det anonyme tip er end ikke tilstrækkeligt til, at politiet vil forsøge at få varetægtsfængslet resten. Dog fortsætter efterforskningen, og politiet vil blandt andet undersøge de sigtedes computere, derfor opretholdes sigtelsen. Chefpolitiinspektør Jørgen Aabye forklarer til Ritzaus Bureau: »Efter dagens afhøringer. Efter de ransagninger, der er gennemført, ja, i det hele taget de efterforskningsskridt, der er foretaget, har vi ikke fundet noget, der bekræfter den her trussel.« Aabye vil dog ikke udtale sig om, hvorvidt der kan være tale om et falsk tip. Om den anonyme afsender kunne have en helt anden interesse i at kaste en mistanke på de pågældende somaliere.
IKKE DESTO MINDRE fortsætter elektroniske medier aftenen igennem med at analysere og fremdrage tidligere eksempler af »trusler mod Pia Kjærsgaard«. TV 2 News sætter truslen mod Pia Kjærsgaard i sammenhæng med tidligere forbrydelser begået af somaliere lige fra selvmordsbomberen i Mogadishu til overfaldet på tegneren Kurt Westergaard. Politiken hævder, at en af de sigtede er en selvlært imam fra den somaliske moske på Nordre Fasanvej, som tidligere har været under mistanke for at radikalisere unge mennesker. To af de andre er ifølge dagbladet ansat i en somalisk bank. Altså en de facto navngivning af tre mænd, som måske uforskyldt optræder i et anonymt brev. Måske vil der komme nye oplysninger frem, som sandsynliggør, at de fem eller nogle af dem rent faktisk står bag disse modbydelige planer. Indtil videre er status, at politiet har gjort det rigtige ved ikke at tage chancer i en sag som denne. Dansk Folkeparti har tilsyneladende handlet som de plejer, mens pressen har fejlet fatalt. En ting er sikkert, hver gang trusler mod politikere og andre omtales, så kommer der flere af dem. Det kan pressen vælge at være ligeglad med, så længe sandheden kommer frem, er det det vigtigste. Problemet i den aktuelle sag er, at medierne har hvirvlet alt andet end dokumenterbar sandhed op. Man har uden belæg påstået, at der var tale om trusler mod Pia Kjærsgaard, hvilket – hvis man tager brevet for gode varer – er en fejlfortolkning. Så var der var der nemlig tale om egentlige attentatplaner.

