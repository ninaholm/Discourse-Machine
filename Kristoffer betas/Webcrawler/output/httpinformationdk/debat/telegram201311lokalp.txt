Lokalpolitiker løb på scenen i protest under debatshow
Lokalpolitikeren John Erik Wagner tilranede sig al opmærksomhed, da han løb på scenen under DR's valgshow.


 Han havde nok gerne set, at han havde fået en plads blandt de otte lokalpolitikere i panelet under DR's livetransmitterede kommunalvalgsdebat "Demokratiets aften" søndag i bedste sendetid.
John Erik Wagner fra Velfærdslisten i Region Hovedstaden brændte i hvert fald inde med en håndfuld bevingede ord og verbale ørefigner, der åbenbart pressede sig så meget på, at han under showet stormede på scenen for rullende live-kameraer.
- Hvorfor skal vi lokallister sidde her som statister i vores egen valgkamp, råbte han blandt andet, da han i et kort øjeblik løb med opmærksomheden.
Hurtigt fik værten Kim Bildsøe Lassen og Lars Boje Mathiesen fra Liberal Alliance dog John Erik Wagner gennet ned fra scenen igen, og debatten kunne fortsætte.
- Man kan i hvert fald sige, at det her viser, at der er mange følelser involveret, sagde Kim Bildsøe, inden han gav ordet tilbage til panelet, der talte borgmestre som Frank Jensen (S), Mette Touborg (SF) og Michael Ziegler (K).
Episoden fik hurtigt folk på de sociale medier til tasterne, og John Erik Wagner blev blandt andet døbt "baneløberen".
- Demokratiets Aften begyndte lidt livligt med en fra publikum, der ville på scenen. Men vores folk og en debatdeltager hjalp manden ned fra scenen igen, og debatten kom heldigvis hurtigt videre, siger tv-chef i DR Nyheder, Naja Nielsen, til dr.dk.
- Jeg synes, at alle, ikke mindst panelet, tog det i stiv arm. DR er Danmarks største forsamlingshus, og der skal være plads til lidt af hvert, tilføjer hun.
 "Demokratiets aften" var DR's pendant til en klassisk partilederdebat, hvor otte kommunalpolitikere fra landskendte borgmestre over byrådsmedlemmer til ukendte byrådskandidater blev præsenteret for en række dilemmaer fra virkelighedens verden.
Her skulle de så svare ja eller nej til problematikkerne, der omhandlede alt fra huller i vejene til ældrepleje og sponsorerede legepladser. Og måske ikke overraskende var økonomi et stort omdrejningspunktet i debatten.
