Hvem drikker af natpotten?



 Det trak overskrifter i flere dage, da en fynsk rådmand forleden mente, at medarbejderne i Udlændingestyrelsen »må have drukket af natpotten«. Rådmand Peter Rahbæk Juel (S) var fortørnet over planerne om at oprette et midlertidigt center for 200 asylansøgere i Odense-bydelen Vollsmose.
»Vi har i 10 år ikke henvist asylansøgere og kontanthjælpsmodtagere til Vollsmose. Det er det sidste, der er brug for,« smældede rådmanden, og medierne – denne avis inklusive – lod hans umiddelbart rimelige og fyndige indvending stå stort set uimodsagt.
Ingen besværede sig således med at søge svar blandt de mennesker, der lever deres liv i den virkelighed, rådmanden på behændig distance taler om.
I Vollsmose mener de snarere, at det er rådmanden, der har taget en slurk af natpotten. Her er det midlertidige center udtryk for sund fornuft. Både for Vollsmose og de flygtningefamilier – særligt fra Syrien – der de seneste dage er flyttet ind. På et besøg i forgårs kom den tidligere beboer i Vollsmose og nuværende formand for Odense Kommunes Integrationsråd, Mahmoud Dauod, således en noget anden udlægning af virkeligheden. »Jeg tror, de får en bedre start her. De får hurtigere indblik i mange ting og føler sig hurtigere hjemme, når de kan bruge deres eget sprog og kan møde nogen, der ligner dem,« udtalte han til Information.
En fornuftig midlertidig løsning må imidlertid ikke ende som en permanent fejl. Og det vil blive resultatet med en forlængelse af den midlertidige lejekontrakt, der udløber til december. I de kommende måneder skal der findes en løsning på det faktum, politikerne har en uvilje mod at sige højt:
Fra oprør og borgerkrige i særligt Syrien og Somalia vil der i de kommende måneder og år komme stadig flere flygtninge her til landet. Om vi bryder os om det eller ej, kommer Danmark til at huse flere flygtninge. Regeringen lægger op til at give asylansøgerne mulighed for at flytte ud af centrene. Fint nok. Men det forudsætter, at der rundt i landet findes egnede boliger til dem.

