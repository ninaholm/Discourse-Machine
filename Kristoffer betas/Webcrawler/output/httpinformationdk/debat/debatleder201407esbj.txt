Esbjerg-sagen II
LEDER


 Det kan forekomme fuldstændig uforståeligt, at en kommunal sagsbehandler kan sætte sig ned ved aftensmaden i familiens skød, efter at han eller hun har fået en indberetning om to børn på seks og otte, der leger ude i bare fødder eller plastiksko og søger varme ved udsugningen til en tørretumler. Især når den kommune, sagsbehandleren arbejder i, har modtaget gentagne underretninger om vold, sultne børn uden forældreopsyn og en alkoholiseret mor.
Esbjerg Kommune, som netop har modtaget meget skarp kritik fra Folketingets Ombudsmand i den ovennævnte sag for at svigte børnene, havde ydermere modtaget underretninger fra børnenes tidligere bopælskommune, der var på vej til at tvangsfjerne dem, da familien flyttede.
Men selv om en sagsbehandler, beklageligvis indrømmer kommunen, ikke har læst den første alvorlige underretning om familien, så burde de 10 efterfølgende advarsler jo have fået nogen til at reagere.
Endnu mere grotesk bliver det, fordi den ovenstående sag, som Folketingets Ombudsmand nu har kritiseret Esbjerg Kommune for, foregik, mens den såkaldte Esbjerg-sag om en mands seksuelle overgreb mod børn foregik, og de efterfølgende undersøgelser gennem 2011 og 2012 blev oprullet i medierne.
Meget tyder på, at det ikke er mere lovgivning, der skal til for at hjælpe udsatte børn. Den nye sag blotlægger, at der tilsyneladende også hersker en kultur af berøringsangst hos myndighederne, hvor man skubber bureaukrati foran sig i disse svære sager.
Det er yderst beklageligt, for en sådan kultur kan nok så meget lovgivning ikke gøre noget ved. Indtrykket af meget lukkede familier, der gør alt for verfe kommunerne af, holder nemlig heller ikke helt, viser en rapport om 17 nomadefamilier lavet af Huset Zornig.
Derfor skal sagsbehandlerne ud og se familierne med egne øjne i stedet for at sende fine breve, som ingen reagerer på og halve år går. Det var faktisk det, der skete i den nye Esbjerg-sag.

