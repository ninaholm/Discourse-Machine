Endelig et valg
Der er grund til at ønske tillykke med det skatteudspil, som Socialdemokraterne og SF i dag præsenterer, fordi udspillet og begrundelserne for det for første gang i mange år tegner en skarp kant mellem regering og opposition


 »Det er en hjerneskat, og det er hjernedødt.«
Statsminister lars Løkke Rasmussens  kommentar til S-SF's skatteudspil
Der er grund til at ønske tillykke med det skatteudspil, som Socialdemokraterne og SF i dag præsenterer i sin helhed. Både fordi mange af forslagene er ganske fornuftige, og fordi de to partier er blevet enige, men først og fremmest fordi udspillet og begrundelserne for det for første gang i mange år tegner en skarp kant mellem regering og opposition. Vælgerne har nu ganske enkelt noget at vælge imellem fordelings-, miljø- og sundhedspolitisk set. Og det skyldes først og fremmest det strategiske valg, som regeringen har truffet om at reagere skarpt, negativt og voldsomt over for de enkelte elementer. Dermed er der skabt en væsentlig politisk front på et stort og vigtigt område - skattepolitikken - som kan holde helt frem til næste valg. En front, som det er usandsynligt, at Løkke Rasmussens forgænger ville have accepteret. Anders Fogh Rasmussens strategi over for Socialdemokraterne var i hele hans regeringsperiode at omfavne dem og overtage deres politik, når det handlede om alt andet end værdipolitik. Når oppositionen lancerede et globalisieringsudspil, så gjorde Fogh det samme bare større, når Socialdemokraterne lancerede en velfærdssatsning, gjorde Fogh det til sin vigtigste mærkesag, og når S og SF leverede en klimapakke, så blev Fogh grønnere end den grønneste.
Lars Løkke Rasmussen er anderledes, konfrontatorisk og søger længere og længere væk fra den velfærdspolitiske midterkurs, som Fogh lagde med så stor succes, og det begyndte med det ensidige forlig med Dansk Folkeparti om en ganske omfattende skattereform sidste vinter. Her sad Løkke Rasmussen for bordenden som finansminister. De skarpe fronter betyder samtidig, at debatten bliver mere skinger, og at oppositionen beskriver regeringens skattereform som mere socialt skæv, end den er, og at regeringen overdramatiserer S-SF's skatteudspils effekt på erhvervslivets konkurrenceevne. Tager man elementerne i udspillet ét for ét, så er mange af dem hentet fra kommissioner og tænketanke, som regeringen selv har haft nedsat. Forslaget om højere afgift på cigaretter, fedt og chokolade var et af forebyggelseskommissionens hovedelementer, men det blev dengang blankt afvist af regeringen. Forslaget om at fjerne fradragsretten for sundhedsforsikringer, og et loft over fradragsberettigede indbetalinger til pensionsordninger stammer fra regeringens skattekommission, men blev valgt fra i den vedtagne reform. Forslag om roadpricing og betalingsring har været foreslået adskillige gange fra udvalg og kommissioner og dele af regeringener  faktisk positive over for den omlægning til gengæld for at nedsætte registreringsafgiften på miljøvenlige biler. Men hver gang er forslagene internt blevet skudt ned af de økonomiske ministre.
Flere elementer i skatteudspillet retter op på den ulighed, som regeringens skattereform fra i foråret har skabt først og fremmest ved at fjerne mellemskatten helt. S og SF vil indføre en millionærskat på seks procent - samme sats som den nu afskaffede mellemskat, hvorved der for personer, som tjener over en million, ikke vil være nogen forskel på den skat, de betaler i år og efter gennemførelsen af S-SF's skatteplan. At Løkke Rasmusen og skatteminister Kristian Jensen mener, at det vil føre til hjerneflugt er både polemisk og i strid med de undersøgelser, der ligger om veluddannedes migration. Så er der forhøjelsen af selskabsskatten, som skatteministeren mener vil få virksomheder til at slå sig ned andre steder end i Danmark. S og SF foreslår, at man sætter den op fra 25 til 28 procent, når den nuværende krise en dag er overstået. Dermed kommer Danmark på linje med andre europæiske lande. Selskabsskatten i Danmark ligger i dag som den syvende laveste i OECD efter en stribe nedsættelser. I mange år har der været en meget uheldig skattekonkurrence i EU-landene, som har handlet om at tiltrække flest virksomheder. Ved at overbyde hinanden i lav selskabsskat er skattegrundlaget blevet udhulet i EU-landene, og trods mange forsøg er det ikke lykkedes EU at fastsætte et fælles minimumniveau for selskabsskat. Så også ud fra et internationalt solidarisk synspunkt er det mere rigtigt for et land som Danmark at lægge sig på et europæisk gennemsnit.
Desværre går udspillet helt uden om boligbeskatningen. Boligejerne fredes til trods for, at den samlede økonomiske ekspertise anbefaler en højere skat på ejerboliger. Da boligbeskatningen blev sat i stå med skattestoppet i 2001, var det medvirkende til, at priserne eksploderede, og beskatningen af ejendommenes værdi kan ikke længere bruges som konjunkturregulator, således at skatten stiger, når værdien stiger, og skatten falder, når værdien falder. Det betyder, at ejerboliger er blevet spekulationsobjekter, og at der i perioder er store skattefri gevinster ved at eje en bolig, og det gør markedet langt mere ustabilt og uforudsigeligt.

