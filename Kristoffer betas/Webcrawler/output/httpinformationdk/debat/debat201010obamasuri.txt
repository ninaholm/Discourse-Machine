Obamas urimelige dronedrab

Dronefly er blevet et yndet våben for USA. Det skaber en lang række etiske problemer.


 »Amerikansk drone dræber al-Qaeda-leder. Atyah Abd al-Rahman, en påstået højtstående al-Qaeda-leder i Pakistan, er dræbt af et amerikansk førerløst fly under et angreb i et tyndtbefolket område i det nordvestlige Pakistan«, oplyste Ritzau fredag aften.
Ritzaus brug af passiver slår nye rekorder i denne notits. Ingen er åbenbart særligt ansvarlige for det skete. Det er blot en amerikansk drone, der dræber. Den ramte er dræbt af et amerikansk førerløst fly, men reel er flyet lige så lidt førerløst, som metroen er det. Dronen styres fortsat af mennesker. Et sted i verden, sandsynligvis i Nevada, er en pilot blevet beordret til at udføre drabet. Denne pilot er under kontrol af sin arbejdsgiver, den amerikanske regering. Og så nåede vi endelig frem til de aktive i denne sag.
Ingen var vel i tvivl, men hvorfor faen skriver Ritzau det dog ikke direkte: »USA's regering dræber en mand i Pakistan.«
Det pikante her er, at USA ikke er i krig med Pakistan. Angrebene er rettet mod borgere i en allieret stat, men ikke efter aftale med denne stat. Faktisk er disse angreb så kontroversielle, at præsident Obama kontrollerer dem direkte.
Og han er meget begejstret for dette våben - alene i løbet af den seneste måneds tid har Obama underskrevet ordre til 25 af disse snigmord.
Det af Ritzau omtalte angreb med USA's højteknologiske version af vejsidebomben ramte for en  gangs skyld ikke særligt mange civile. Statistisk set dør der ellers ti uskyldige for hver bombe.
Kun tre passagerer fra Atyah Abd al-Rahmans bil rapporteres dræbt. Alle er naturligvis nu udstyret med titler som højtstående medlemmer af al-Qaeda.
Skurke og helte
Når jeg spilder elektronisk blæk på denne tirade, er det mest for at markere, hvor hårdt opdelt verden fortsat er i skurke og helte.
Heltene må naturligvis gerne snigmyrde skurkene uden forudgående dom og retsgyldige beviser. Men når skurkene henretter forbipasserende soldater, bliver dette i medierne udråbt til råt og hensynsløst.
Det er det naturligvis også. Jeg mener bare ikke, at de kliniske amerikanske snigmord er mere ædle. De fortjener ikke vor hyldest.
Der er ikke megen juridisk gråzone over disse amerikanske drab. De er folkeretsligt ude på tynd is. Accepten af dem svarer til, at Rusland havde sendt et krydsermissil efter den tjetjenske oprørsleder, og dræbt ham og tilfældigt omkringstående danskere under den konference, der fandt sted på Amager for et par år siden.
Hvis ikke vi kan lide den tanke, hvorfor protesterer ingen så mod USA's fremfærd?

