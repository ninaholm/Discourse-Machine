Neutral propagandist
LEDER


 Da diskussionen om tv-serien 1864’s politisering var på sit højeste, afviste han den. Nu siger DRs tidligere dramachef Ingolf Gabold til Politiken: »Det var et stykke politisk dramatik. Det tager jeg det fulde ansvar for.« Det er modigt af den pensionerede dramachef at tage et ansvar, der ikke længere er hans.
Det er uden tvivl DR’s opgave at lave kunst, der ikke holder sig tilbage med de skarpe samfundsanalyser. Men rækkefølgen er central. Den kunst, der skaber interessante politiske diskussioner, er den, der ansporer kritisk stillingtagen.
Ikke den hvor diskussionen er taget i et lukket rum, og der derefter er lavet kunst, som skal udbrede konklusionen. Dens formål er ikke at udstille politiske modstandere eller at forsøge at omvende folk politisk. Det er der ingen, der bliver klogere af.
Tværtimod får det, som vi så det med 1864, den modsatte effekt af den ønskede. Medmindre formålet slet ikke var at ændre noget politisk, men bare at latterliggøre dem, man er uenig med. I så fald er det jo totalt meningsløst. Og den tanke kunne man godt få – taget i betragtning, at de, der ved 1864’s premiere beskyldte Gabold for politisering, blev blankt afvist.
Læs også: Kritikken af 1864 har været lige så spændende som serien selv
At bestille statslig finansieret kunst med politisk sigte, men i øvrigt benægte at det skulle være tilfældet i forbindelse med visningen, er ikke at lægge op til selvkritisk dialog og politisk diskussion. Det er monolog. Hvis det foregik andre steder i verden, ville vi kalde det propaganda.
Gabold fortæller, at det ikke kun er 1864, som fra hans udgangspunkt var en politisk idé. Også Borgen, der ifølge Gabold dog var mere forsigtig, og derfor valgte man at fremstille hovedrollen, statsminister Birgitte Nyborg, som radikal. Det skulle være en »central og neutral position,« forklarer han. At være radikal er at være neutral, må vi forstå. Sådan er det jo. Det er de radikale, der er objektive og fornuftige, mens alle andre er i deres følelsers vold.
At være dramachef i DR er en enormt magtfuld position. Ikke kun overfor instruktører og manuskriptforfattere, men også overfor de seere, for hvem DR’s dramaserier bliver en fælles referenceramme.
Den magt skal man erkende og bruge i respekt for de mennesker, der er dens genstand. At administrere en så indflydelsesrig position ud fra en så arrogant holdning overfor en meget stor del af befolkningen, er ikke set siden tv-serien 1864’s fortolkning af D.G Monrad. Lad os håbe, at den ligesom konseilspræsidenten er historie.

