En global klimaaftale bør omfatte alle drivhusgasser
Erfaringen fra Montreal-protokollen i 1987 viser, at det er vigtigere at komme i gang med en global aftale end hvilke konkrete mål, aftalen indeholder. De konkrete mål bliver ændret hen ad vejen


Drivhuseffekten består af en stor naturlig og en mindre - men hurtigt voksende - menneskeskabt komponent. Uden den naturlige komponent ville Jorden være 33 grader koldere.Jorden får sin energi fra solens stråling, synligt lys, og den kommer af med energi ved varmestråling. Således opstår der en balance.Hvordan kan strålings-balancen mellem solen og Jorden påvirkes? Hvis man i atmosfæren mellem solen og Jorden placerer partikler, skyer og/eller molekyler, der kan absorbere langbølget stråling fra Jorden, så påvirker man strålingsbalancen. Molekyler i atmosfæren, der kan absorbere Jordens langbølgede stråling, kaldes drivhusgasser og giver anledning til en opvarmning af jordoverfladen - det er drivhus-effekten. Hvis man ændrer på sol-jord afstanden, så ændrer strålingsbalancen sig også. Det er disse periodiske ændringer, der giver den naturlige klimavariation, hvor istider på omkring 100.000 år afløses af varmeperioder på omkring 20.000 år. Drivhusgasserne kuldioxid (CO2) og metan (CH4) har betydning for overgangen mellem is-tider og mellemistider.De væsentligste langlivede drivhusgasser er CO2, CH4, lattergas (N2O) og de såkaldte halocarboner. Sidstnævnte er en gruppe af forbindelser, der bl.a. indeholder klor og fluor. Man kan med stor nøjagtighed måle, hvordan koncentrationerne af drivhusgasser har udviklet sig med tiden. Drivhusgassernes koncentration er målt direkte i atmosfæren i de seneste 50 år, og historiske koncentrationer er målt på luftbobler i iskerner fra Grønland og Antarktis.Koncentrationen af drivhusgasser i atmosfæren er steget signifikant siden industrialiseringen. Vand er også en drivhusgas. Normalt betragtes vand ikke på linje med de langlivede drivhusgasser, da vand er en naturlig og meget variabel del af atmos-færen, og koncentrationerne af vanddamp indstiller sig hurtigt og følger lufttemperaturerne.Jordens strålingsbalanceDer er positive og negative bidrag til ændringer af strålingsbalancen. En ubalance i strålingsbalancen medfører en global opvarmning eller nedkøling, indtil en ny ligevægtstemperatur er fundet/ indstillet. De positive bidrag medfører opvarmning, og de negative bidrag medfører afkøling. Rapporterne fra det internationale klimapanel (IPCC) giver de bedste beregninger af, hvor meget forskellige faktorer har påvirket strålingsbalancen siden industrialiseringen. Bidraget fra drivhusgasserne er på +2,6 watt/m2. Det øgede indhold af partikler i atmosfæren har givet en ændring på-1,2 watt/m2. Partikler afkøler Jorden, fordi de skærmer Jorden for den indkommende solstråling. Endvidere er partikler med til at danne flere skyer, som også afkøler. Den samlede menneskeskabte ændring af strålingsbalancen er på +1,6 watt/m2 med en usikkerhed på 0,8 watt/m2 på hver side.At omregne nøjagtige ændringer i strålingsbalancen til ændringer i globale lufttemperaturer er kompliceret, fordi klimasystemet er meget komplekst. Kompleksiteten kommer fra en lang række forskellige koblingsmekanismer. Et eksempel på en sådan kobling er afsmeltningen af is. Isen er god til at reflektere indkommende solstråling og har således en kølende effekt. Når det bliver varmere, smelter der mere is. Når der smelter mere is, så er der mindre is til at reflektere, og så bliver det endnu varmere, og så smelter der mere is osv. Dette er et eksempel på en koblingsmekanisme, der forstærker effekter. Der er en lang række koblingsmekanismer, som henholdsvis forstærker og formindsker effekten af en temperaturstigning.Uanset hvilke sæt af globale temperaturmålinger, man ser på, så er billedet det samme: En signifikant stigning over de seneste 100 år!Visse medier har fremført, at opvarmningen er gået i stå. Hvis man kun ser på perioden 1998 til 2007, kan man se et lille fald i temperatur. Det er vigtigt at forstå, at det ikke giver mening at se på korte isolerede tidsintervaller. Klimaforskere er enige om, at man skal se på perioder af mindst 30 år. Man er nødt til at betragte og forstå, hvad der sker med det samlede jord-atmosfære-ocean system. Specielt er det vigtigt at være opmærksom på samspillet mellem atmosfæren og oceanerne. Atmosfæren reagerer hurtigt på ændringer i jord/sol-geometri og ændringer i drivhusgaskoncentrationer.Oceanerne optager og afgiver varme meget langsommere end atmosfæren. Vi er i færd med langsomt at opvarme oceanerne, og når vi får stabiliseret atmosfærens indhold af drivhusgasser, så får vi varme tilbage fra oceanerne til atmosfæren, indtil en ny ligevægt har indstillet sig. Dvs. der ligger nu opsparet varmeenergi i oceanerne, der vil opvarme atmosfæren yderligere, indtil en ny strålingsligevægt er indstillet.Global aftale påkrævetFN's klimakonvention siger, at man skal stræbe efter at stabilisere den samlede drivhusgas-koncentration på et niveau, der forhindrer farlige klimaændringer. Dette kræver en definition på 'farlig'. Man har to niveauer af 'farlig'. Man kan forestille sig, at klimasystemet kommer over i en tilstand, fra hvilken det ikke er muligt at genskabe den nuværende tilstand - f.eks. ved en total afsmeltning af indlandsisen. 'Farlig' kan også betyde, at vi har nået en tilstand, hvor yderligere ændring i strålingsbalancen medfører store klimaændringer og store effekter på alle områder af det globale samfund.Det er vigtigt at få etableret en global aftale vedrørende drivhusgasserne. Vi har erfaringer med sådanne globale aftaler vedrørende de ozonnedbrydende stoffer, som blev reguleret med Montreal-protokollen i 1987. Erfaringen fra den aftale viser, at det var vigtigere at komme i gang med en global aftale end hvilke konkrete mål, aftalen indeholder. De konkrete mål bliver ændret hen ad vejen. Det er påkrævet, at FN's Klimakonference i København i slutningen af 2009 fører til den første globale aftale vedrørende alle drivhusgasser.Ikke kun CO2Fra medierne får man oftest den opfattelse, at den menneskeskabte drivhuseffekt kun skyldes kuldioxid (CO2). Bidraget fra CH4, N2O og halocarboner er sammenligneligt med bidraget fra CO2. Vi bør regulere CO2-udslippene, men det giver også god mening at gøre noget ved de øvrige drivhusgasser.Metan er specielt interessant, fordi denne gas har en forholdsvis kort levetid på 8-10 år i atmosfæren sammenlignet med de øvrige drivhusgasser, som har levetider mellem 50 år og tusinder af år. Begrænsning af metanudslip kan altså give os en hurtigere positiv effekt, end tilfældet er for de øvrige drivhusgasser.I Københavns Center for Atmosfæreforskning (CCAR) beskæftiger vi os med atmosfæreforskning relateret til klimaproblematikken. For metan er det vigtigt at vide, hvor meget metan der kommer fra forskellige kilder. De forskellige kilder til metan (CH4) har varierende indhold af isotoperne kulstof-13 og tungt brint, deuterium. For at kunne opstille et samlet budget for metan i atmosfæren må man vide, hvorledes de forskellige former for metan reagerer i atmosfæren, og det er et af vore forskningsområder.Et andet forskningsområde handler om de menneskeskabte halogenerede forbindelser. Vi forsker i, hvorledes man i nye stoffer kan påvirke den atmosfæriske reaktivitet ved at ændre på molekyl-strukturen. Hvis vi kan øge reaktiviteten, så falder den atmosfæriske levetid, og så bliver drivhuseffekten af disse forbindelser mindre.Vi forsker også i, hvorledes atmosfæriske partikler dannes, og hvorfor forskellige partikler har forskellig evne til at danne skyer.Man finder hele tiden nye drivhusgasser i atmosfæren. Senest har forbindelsen NF3, som benyttes ved produktion af plasma-tv, tiltrukket sig mediernes interesse. Vi forventer ligeledes at have travlt i centeret med forskning inden for effekten af forskellige biobrændsler på atmos-færen.Ole John Nielsen er professor ved Kemisk Institut, Københavns Universitet
