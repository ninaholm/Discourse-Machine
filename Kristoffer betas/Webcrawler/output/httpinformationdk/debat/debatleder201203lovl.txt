Lovløst vand



 Man kan ikke lave omelet uden at slå æg i stykker. Sådan lyder et ordsprog, som ofte bruges til at retfærdiggøre den danske indsats mod pirateriet. Oversat til klartekst betyder det, at man må acceptere, at en effektiv piratbekæmpelse kan koste menneskeliv. Og det er der ikke noget at gøre ved. Men er det nu også rigtigt?
De seneste dage har Information sat fokus på de danske krigsskibes stadig mere aggressive piratjagt.
De danske krigsskibe er i front, når det gælder antallet af aktioner mod piraterne, men desværre kommer de også på en klar førsteplads, når det gælder antallet af ofre.
Indtil videre har den danske indsats kostet mellem seks og 12 mennesker livet og såret mindst 14 andre. Det er rekord blandt de vestlige flådestyrker. Senest blev et iransk og et pakistansk gidsel dræbt, da Absalon den 27. februar forsøgte at standse det flygtende piratmoderskib Jelbut 37.
De præcise omstændigheder undersøges i øjeblikket af Forsvarets Auditørkorps, men ifølge Søværnets Operative Kommando var det Absalon, der åbnede ild mod piraterne og ikke omvendt.
Episoden er tankevækkende, både fordi den endte så tragisk, men også fordi det er anden gang, de danske piratjægere har skudt først.
Den 12. maj sidste år var Esbern Snare involveret i en anden aktion, som kostede fire pirater livet og sårede 11 andre – uden at Auditørkorpset bagefter kunne bekræfte, at piraterne på noget tidspunkt havde skudt mod danskerne.
Både danske og internationale eksperter advarer om, at den danske piratindsats er ved at udvikle sig i en uheldig retning, hvor det er i orden at skyde først og spørge bagefter.
De mener, at forsvaret bør tage samme udstrakte hensyn til gidsler til søs, som politiet gør, når de skal tackle gidselsituationer på land.
Som det er nu, gider de fleste politikere desværre ikke kommentere den omsiggribende lovløshed.
Ville det samme gøre sig gældende, hvis de to gidsler, som blev dræbt den 27. februar, havde været danskere.
Mon ikke det ville have fået både politikere og søfartsorganisationer på banen i en hel anden grad.

