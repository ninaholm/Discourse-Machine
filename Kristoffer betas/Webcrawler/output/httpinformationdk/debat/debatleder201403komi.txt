Kom igen, Frank
LEDER


 
	Heller ikke tredje gang viste sig at være lykkens gang for den socialdemokratiske overborgmester Frank Jensens forslag om at dyrke og sælge hash i København. Forslaget, hvis erklærede hensigt er at underminere de omsiggribende kriminelle banders økonomiske basis, er endnu en gang uden nærmere undersøgelse blevet afvist af hans partifæller på Christiansborg.

	Det er ærgerligt, at SR-regeringen udadtil fremstår så stivnet på dette område. Reelt overlader Venstre, Dansk Folkeparti, Socialdemokraterne og Konservative i deres forstokkethed et marked med en årlig omsætning på omkring en milliard kroner til kriminelle bander og strukturer, der trods årelang politiindsats ikke synes at tørre ud, men tværtimod vokser sig stærkere og stærkere.

	Dertil kommer, at uanset hvor store beslag, politiet gør på Christiania eller andre steder, og uanset hvor mange mandetimer og ressourcer, politiet bruger på hashbekæmpelsen, så synes det uden synlig effekt på udbuddet på det kriminelle marked.

	Blandt de ringeste indvendinger mod Frank Jensens forslag er argumentet om, at hvis kommunen overtager hashmarkedet, så finder de kriminelle bare noget andet at lave. Sådan har det lydt fra bl.a. Politiforbundets formand, Claus Oxfeldt, der har tilføjet, at for øvrigt er de kriminelle allerede på vej ind i et nyt marked, nemlig handel med ulovlige kopivarer.

	Desværre kan Oxfeldt åbenbart ikke indse, at han selv har taget luften ud af sit argument: Hvis de kriminelle strukturer ekspanderer deres edderkoppeagtige greb om hashmarkedet til andre økonomiske randområder i samfundet, så haster det tværtimod med at få undermineret bandernes magt.

	I stedet for at fortsætte de luftige overvejelser om et formentligt grundlovsstridigt forbud mod rockerklubber, så tag fat dér, hvor pengene fosser ind i banderne. Kom igen, Frank. uda

