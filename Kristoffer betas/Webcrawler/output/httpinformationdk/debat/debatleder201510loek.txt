Løkkes ligning
LEDER


 Det var megen sandhed i den ligning, Lars Løkke Rasmussen i går opremsede under sin åbningstale i Folketinget.
»Uden arbejdspladser. Ingen velstand. Uden velstand. Ingen velfærd. Uden velfærd hænger Danmark ikke sammen socialt,« sagde statsministeren.
Så sandt, så sandt, men Lars Løkke Rasmussen nævnte ikke, hvad der for et land som Danmark er en central forudsætning for at skabe disse nye arbejdspladser: Forskningen.
Hvorfor denne forglemmelse? Formentlig fordi det trods alt ville være for skamløst at nævne forskning få dage efter, at regeringen i sit udkast til finansloven har præsenteret besparelser på 1,4 mia. kr. på forskningsområdet.
Lars Løkke Rasmussens åbningstale blev også på det sociale område en udstilling af regeringens problematiske kurs. For det er jo korrekt, at Danmark ikke hænger socialt sammen uden velstand. Men Lars Løkke Rasmussen skylder en forklaring på, hvordan det forslag til lettelser af topskatten, han i forgårs lancerede, på nogle måder kan gøre noget godt for den sociale retfærdighed.
Statsministeren har tilsyneladende erkendt, at han ikke kan leve op til regeringsgrundlagets løfte om at sænke topskatten med fem procent. I stedet forsøger han nu at skaffe sig et flertal for at hæve grænsen for topskat fra en årlig indkomst på 459.000 kr. til 750.000 kr. Det vil ifølge regeringens beregninger begunstige 350.000 danske lønmodtagere.
Både Socialdemokraterne og Dansk Folkeparti er rede til at forhandle med regeringen. Særligt for Dansk Folkeparti vil en sådan aftale være et klokkeklart brud på partiets udtrykkelige løfte om alene at arbejde for at sænke skatten for de laveste indkomster. Hvordan vil du forklare det, Kristian Thulesen Dahl?
Til regeringens forsvar skal det siges, at når den for enhver pris vil give skattelettelser til velstillede, så er det trods alt at foretrække, at det ikke er de allerrigeste få procent af befolkningen, der begunstiges.
Men det ændrer ikke på, at Danmark burde prioritere forskning frem for skattelettelser. Derfor kommer statsministerens ligning om arbejdspladser, velstand og social ansvarlighed til at hænge tilbage som tomme ord i Folketingssalen.

