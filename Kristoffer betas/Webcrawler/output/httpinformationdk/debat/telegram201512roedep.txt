Røde partier kræver hastedebat om betændt boligydelse
Ifølge DF berørte møderne om finansloven ikke konsekvenserne af lavere boligydelse. Nu vil rød blok have svar.


 Hvad fik Dansk Folkeparti at vide om besparelserne på boligydelsen under finanslovsforhandlingerne?
Det spørgsmål vil partierne i rød blok gerne have klart svar på. De har derfor krævet en hasteforespørgselsdebat med finansminister Claus Hjort Frederiksen (V) onsdag i næste uge, skriver Jyllands-Posten.
- Vi er nødt til at få noget klarhed over forhandlingsforløbet. Hvilke informationer har ligget på bordet foran de partier, der sagde ja til at skære i boligydelsen til vores pensionister?, lyder spørgsmålet fra socialdemokraternes Magnus Heunicke til avisen.
I en hastedebat skal alle partier på talerstolen og redegøre for deres synspunkt.
Det er formelt Folketingets formand, Pia Kjærsgaard (DF), der skal godkende debatten, efter hun har konsulteret alle partier. De skal svare senest fredag formiddag, oplyser hun til Jyllands-Posten.
Dansk Folkeparti bliver heftigt kritiseret fra især rød blok for at lægge stemmer til den lavere boligydelse, som er en del af blå bloks finanslov.
Dansk Folkeparti har sået tvivl om, hvorvidt regeringen fremlagde dækkende oplysninger om konsekvenserne ved besparelserne under finanslovsforhandlingerne i november.
Ifølge DF-formand Kristian Thulesen Dahl er partiet først senere blevet opmærksom på, at besparelserne rammer mange pensionister hårdt på pengepungen. Det skete, da Ældre Sagen fremlagde beregninger.
Men fra Ældre Sagen lyder det, at man flere gange har forsøgt at henlede politikernes opmærksomhed på de økonomiske konsekvenser for mange pensionister.
Ifølge organisationens beregninger vil lovændringen ramme mellem 150.000 og 175.000 pensionister.
