Al-Qaedas sejr



 Al-Qaeda vinder igen frem. Mindst 15 lande i Nordafrika, Mellemøsten og Centralasien huser i øjeblikket aktive al-Qaeda-grupper, viser en opgørelse fra den amerikanske tænketank American Enterprise Institutes Critical Threaths Project. Værst ser det ud i Yemen, Syrien og Pakistan, men antallet af lande, hvor al-Qaeda og deres allierede kan gemme sig, træne og forberede angreb vokser støt.
De seneste dage har den ellers henslumrende terrorfrygt fået fornyet næring efter USA’s afsløring af, at al-Qaeda planlægger et nyt massivt angreb på amerikanske interesser. Ifølge The New York Times har al-Qaedas øverste leder, Ayman al-Zawahiri, beordret sin nye næstkommanderende, Nasser al-Wahayshi, chef for al-Qaeda på den Arabiske Halvø (AQAP), til at iværksætte et massivt angreb på amerikanske interesser i Mellemøsten.
USA har svaret igen ved at lukke 20 ambassader i Mellemøsten og Nordafrika, gennemføre fire droneangreb mod al-Qaeda i Yemen (17 dræbte) og beordre alle amerikanere til at forlade landet.
Herhjemme bredte panikken sig tilsvarende, da en formodet bilbombe i går formiddag blev opdaget i en parkeringskælder tæt på Kongens Nytorv. Heldigvis viste det sig, at der blot var tale om en svensk turist, der eksperimenterede med en alternativ måde at oplade sit bilbatteri på, og københavnerne kunne ånde lettet op.
Flere førende terroreksperter har da også sagt til Information, at risikoen for et terrorangreb mod Danmark er for nedadgående, eftersom al-Qaeda ikke længere henviser til Muhammed-tegningerne i sin propaganda og i øvrigt har fået andre prioriteter.
Globalt set er al-Qaeda imidlertid en større trussel end nogensinde. Selv om organisationen og dens mange sympatisører de seneste mange år ikke har haft held til at gennemføre større angreb i Vesten, har det militante netværk stadig både viljen og evnen til at angribe vestlige interesser i udlandet.Og rekrutteringen af unge mænd, der er villige til at give deres liv for at ramme Vesten eller fremme kalifatet, er bestemt heller ikke på retur.
Det er næppe tvivl om, at efterretningsindsatsen mod terror isoleret set har været en succes, sådan som flere eksperter fremhæver i gårsdagens Information.
Men når al-Qaeda og dens allierede 12 år efter angrebet på World Trade Center fortsat vinder frem, må den samlede indsats alt andet lige betegnes som en fiasko.
De umiddelbare årsager til al-Qaedas fremgang er flere. Dels har netværket fået mulighed for at etablere sig i en række af de nye demokratiske lande i Mellemøsten, hvor myndighedernes kontrol er svækket. Derudover appellerer borgerkrigen i Syrien voldsomt til jihadier fra hele verden, og endelig har det faktum, at store dele af den oprindelige al-Qaeda-ledelse er enten dræbt eller fængslet, givet plads til en ny generation af bin Laden-inspirerede grupper.
I øjeblikket er størstedelen af de nye al-Qaeda-folk optaget af lokale og nationale kampe mod ’uislamiske’ regeringer og despoter i deres egne lande.Det er f.eks. tilfældet med de islamistiske grupper i Syrien og den somaliske organisational-Shabaab. Andre gruppersom AQAP i Yemen fører dog stadig krig mod USA og dets allierede. Og betragtes derfor som den største trussel.
Det, de færreste taler om, er imidlertid de bagvedliggende årsager til, at al-Qaedas rabiate ideologi og metoder fortsat appellerer til unge mænd i så forskellige lande som Pakistan, Irak, Yemen, Egypten, Niger og Marokko – ja, selv Danmark.
En stor del af forklaringen er manglen på økonomisk udvikling, jobmuligheder og en anstændig fremtid i mange af de berørte lande. Og det problem er ikke blevet mindre, efterhånden som det står klart, at Det Arabiske Forår ikke har nogen magiske løsninger at byde på. Det eneste, der effektivt kan dæmpe al-Qaedas appel til desperate unge mænd, er, som den svenske terrorekspert Magnus Ranstorp rigtigt påpeger, en økonomisk Marshallhjælp – til fejlslagne stater som Yemen og Somalia samt til de nye, skrøbelige demokratier i Mellemøsten og Nordafrika, så de kan indfri nogle af de fremtidshåb, som deres store desperate ungdomsårgange naturligvis har.

