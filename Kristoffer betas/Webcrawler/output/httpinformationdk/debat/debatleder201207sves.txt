Svesken på disken



 Den danske regering vil fortsat arbejde for en kriminalisering af prostitutionskunder, til trods for at nu også Norge har indsamlet erfaringer, der viser, at forholdene for landets sexarbejdere kun er blevet værre efter Norges kriminalisering i 2009. Og som oftest før set satte tilhængerne af et forbud straks spørgsmålstegn ved undersøgelsen. Som Trine Bramsen (S) indvender: »Der er mange forskellige undersøgelser, der kommer med forskellige bud på, hvad kvinderne mener. Og denne undersøgelse er endnu en påstand«. I den anden skyttegrav kunne Christian Groes-Green, adjunkt og kritiker af kriminalisering, med endnu en videnskabelig undersøgelse i hånden angribe tilhængerne for at ignorere kvindernes levede erfaringer: »Derfor kan man overveje, om formålet med kriminalisering virkelig er at forbedre forholdene for de her kvinder, eller om det er et ideologisk projekt.«
Naturligvis skal politik baseres på viden om problemet, men problemfeltet er altså langt større end de berørte kvinder, og ’ideologisk projekt’ bør ikke være et skældsord i denne sammenhæng. Skal vi have en kvalificeret debat – og da helst inden regeringen barsler med et hovedløst forslag til en kriminalisering af kunden, må vi stoppe med at holde sexarbejderen op foran os som et skjold, der skærmer os mod at tale om, hvordan vi som samfund vil forholde os til sex som en vare, til menneskers ret til at bestemme over egen krop, til drifter, der ikke kan slukkes, og markedet, der gerne leverer. Vi skal turde forholde os til en af de mest grundlæggende samfundsmæssige problematikker: Hvor meget vi vil have staten til at blande sig i det enkelte menneskes valg og regulere dybt ind i borgernes (under)liv.
Sagt med den dybeste sympati for de sexarbejdere m/k, der på den ene eller anden måde har problemer, bør sexarbejde ikke primært angribes som en social problemstilling. Så stop med at holde den marginaliserede kvinde op som et skjold og få svesken på disken. Det her er en ideologisk debat.

