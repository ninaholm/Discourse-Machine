Velfærd er et falsk alibi
Beskyttelsen af velfærden er blevet argument for alt fra nedskæringer til vækstpakker. Men det egentlige mål er noget andet: nemlig velstand. Systemet dækker over sig selv ved at referere til velfærd — et begreb som vækker nostalgiske følelser, og som er svært at være imod
Man skal ikke holde mikrofonen for den nye regering i mange minutter, før begrebet velfærd bliver nævnt.


 Vi kender det fra krimierne. Der sker en forbrydelse og en person anklages. Det afgørende spørgsmål er: har personen et alibi? I givet fald renses vedkommende for mistanke og efterforskningen går ad nye veje.
Men vi kender også den basale tvivl: er det et falsk alibi — er der nogen, som dækker over den anklagede?
Spørgsmål om anklage, skyld og alibi findes ikke kun på det individuelle plan og i forbindelse med ulovlige handlinger. Lignende processer udspiller sig i relation til samfundssystemet og politik.
Systemet er vedvarende under anklage og dets repræsentanter søger frifindelse ved at henholde sig til et alibi. Der er også altid en nagende social tvivl om, hvorvidt systemets alibi holder vand.
Det bedste alibi
Der er politisk enighed om, at velfærd er godt og derfor fungerer velfærd som det oplagte og mest udbredte alibi. Når systemet kritiseres for at være uretfærdigt, udemokratisk eller umenneskeligt er svaret altid, at det handler om at sikre og udbygge velfærden.
Det virker ikke retfærdigt at afskaffe efterlønnen og give skattelettelser til de rigeste, men det er nødvendigt for at opretholde velfærden.
Det er ikke ligefrem demokratisk at reducere antallet af kommuner eller at indføre koncernmodel og ledervælde på universiteterne, ligesom det ikke er fremmende for demokratiet i stigende grad at overlade politisk styring til talknusere og teknokrater, men det er på alle punkter forudsætninger for at udbygge velfærden.
Stramninger i udlændingepolitikken og nedskæringer i udviklingshjælpen kan fremstå umenneskelige, men de er afgørende for fremtidens velfærd.
Og hvorfor skal vi have konstant vækst og effektiviseringer? På grund af velfærden.
Disse alibifunktioner er så indarbejdede, at de normalt er implicitte. Det behøver ikke at blive sagt hele tiden. Vi ved at systemets sprog er sådan, og at det ikke nytter at argumentere eller tale et andet sprog.
Så systemets alibi fungerer normalt efter hensigten. Mest grundlæggende ved, at systemets forbrydelser slet ikke fremstår som forbrydelser, men som uomgængelige kendsgerninger eller velgørende handlinger. Når der ikke er en anklage, er det ikke behov for at forsvare sig. Det bedste alibi er altså det, der aldrig behøver at blive aktiveret.
Men alligevel er der et underliggende ubehag ved systemet og en udbredt følelse af, at vi bliver vildledt. For måske dækker systemet over sig selv. Måske handler det overhovedet ikke om velfærd.
Velfærd er ikke velstand
Anklagerne og ubehaget skyldes, at systemet i stadig mindre grad er orienteret mod at skabe velfærd. Det handler i realiteten om velstand, som er noget helt andet end velfærd.
Velstand er abstrakt og kvantitativt. Det indebærer et ensidigt fokus på tal, vækst og effektivitet. Velstand kan måles og sammenlignes på grundlag af upersonlige metoder som matematik og statistik, og der kan altid fældes en entydig dom. Vokser velstanden er det godt, falder velstanden er det skidt
Velfærd er konkret og kvalitativt. Det indebærer, at folk har meningsfulde og gode liv, kendetegnet ved individuel og fælles livskvalitet med positivt indhold i hverdagen. Man kan ikke måle og sammenligne velfærd. Det afhænger af den faktiske situation og de konkrete aktører i konteksten.
Velstand formidles gennem markeder og andre universelle systemer, mens velfærd formidles gennem komplekse og levende processer som sprog, kultur og politik.
Høj velstand er en forudsætning for de flestes velfærd, men i de seneste årtier har stigende velstand været ensbetydende med forringet velfærd.
I efterkrigstidens velfærdsstat var velfærd et centralt omdrejningspunkt for samfundsudviklingen, og i 1970'erne var der ansatser til et decideret velfærdssamfund. Men i tiden herefter er der i stedet blevet udviklet et velstandssamfund, hvor velstand, ikke velfærd, i stigende grad sætter dagsordenen på alle niveauer og områder i samfundet.
Velfærd som tomt begreb
Samtidig er forestillingen om velfærd som noget grundlæggende andet end velstand forsvundet fra den politiske debat. Og velfærd er blevet systemets alibi fra venstre til højre.
Vi så det i valgkampen. Enhedslisten havde sloganet 'Råd til velfærd', mens Venstre havde sloganet 'Gæld eller velfærd'.
Villy Søvndal mente, at en meget klar forudsætning for udbygning den fælles velfærd er, at vi får sat gang i væksten. Velfærd ses altså som noget, der har med tal og penge at gøre. Velfærd bliver umærkeligt til velstand.
Velfærd bliver et tomt begreb, der fungerer som alibi for systemets reelle behov for evigt voksende velstand.
I det nye regeringsgrundlag nævnes velfærd talrige gange. Dog aldrig med en præcisering af, hvad det betyder, og på hvilke måder det er noget helt særligt. Omvendt nævnes det altid i sammenhænge, hvor det er sekundært; et vedhæng til det, der virkelig betyder noget, nemlig velstand.
Og i modsætning til velfærden, som tilsyneladende giver sig selv og kommer af sig selv i forlængelse af velstanden, så er velstanden altid udførligt beskrevet og giver anledning til minutiøse politiske målsætninger og planer. Det handler om at skabe vækst og effektivitet, men også om at øge arbejdsudbuddet, investere, skabe bedre betingelser for erhvervslivet, forbedre konkurrenceevnen og statsfinanserne osv.
Vi får at vide, at »underskuddet på statens finanser truer med at udhule vores velfærd«, og at regeringen vil »igangsætte et reformarbejde, der skal skabe grundlag for vækst og bidrage til et økonomisk råderum, der skal gøre det muligt at investere i styrkelse af velfærd, uddannelse og forskning«.
Det præciseres også, at en »kernevelfærd af høj kvalitet er en vigtig ramme for erhvervslivet. Derfor skal vi passe på vores velfærd, ikke slide den ned«.
Systemets forbrydelser
Velfærd er altså i regeringsgrundlaget en afledt effekt af vækst og et økonomisk råderum samt sekundær i forhold til erhvervslivet.
Men velfærd forudsætter tilsyneladende også effektivitet, for regeringen vil ligeledes »sætte fokus på, at der overalt i den offentlige sektor sker en løbende nytænkning og effektivisering. Sigtet er blandt andet at aftale konkrete målsætninger med kommuner og regioner om effektiviseringer, der kan frigøre ressourcer. Ressourcer, der skal blive i kommuner og regioner, og bidrage til at sikre et højt serviceniveau og en bedre kvalitet i den offentlige velfærd.«
Ordet velfærd kobles desuden mange gange i regeringsgrundlaget sammen med ord som ydelser, uddannelser og teknologi, hvormed der også sker en sproglig udglatning.
Udhulingen af velfærdsbegrebet er så omfattende, at ordet velfærd ofte helt drukner i en terminologi, der har med velstand at gøre.
Regeringen vil eksempelvis »give kommuner og regioner bedre mulighed for at gennemføre nyttige, nødvendige og rentable investeringer, f.eks. inden for energirenovering og velfærdsteknologi. I den forbindelse vil regeringen modernisere låne- og deponeringsreglerne for investeringer, der gennem fremtidige driftsbesparelser sikrer en fornuftig rentabilitet.«
Når man ser på regeringsgrundlaget er der derfor ingen væsentlig forskel på den tidligere og den nuværende regering. Den enerådende målsætning er at skabe større velstand. Velfærd fungerer som alibi og er en slags uspecificeret sidegevinst, der følger gratis med, når velstanden øges.
Alle taler meget og længe om velfærd, og ingen er uenige i, at velfærden skal forbedres. Men velfærd er ikke den reelle drivkraft i systemets dynamik.
I velstandssamfundet er velfærden en tom form, der fungerer som et essentielt alibi for systemet med særlig reference til nostalgiske følelser og forældede fortællinger om det danske velfærdssamfund.
Men udviklingen rummer også en åbenhed, for alibier og fortællinger er aldrig perfekte. Der er ikke kun i krimierne, at de afsløres som falske. Også systemets forbrydelser kan opklares.
 
Peter Nielsen er lektor på RUC og forfatter til bogen 'Velstandssamfundet'

