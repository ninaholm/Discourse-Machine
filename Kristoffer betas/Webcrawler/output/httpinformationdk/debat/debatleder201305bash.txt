Har Bashar al-Assads en fremtid?



 
	Det kom bag på en delegation fra Folketingets udenrigsudvalg, der de seneste dage har orienteret sig i Libanon og Jordan, at høre fra de libanesiske værter, at en politisk løsning i Syrien forudsætter præsident Bashar al-Assads medvirken. Ledende medlemmer af den fungerende regering og libanesiske analytikere, der mødtes med de danske politikere i Beirut, havde den stort set enslydende melding, at det ikke lader sig gøre at etablere en politisk løsning i Syrien uden Bashar al-Assad og hans inderkreds. Men som sagerne står, synes der heller ikke at være mulighed for en løsning med den syriske præsidents medvirken – direkte eller indirekte. Det er ikke desto mindre det, de to sværvægtere i den efterhånden brede kreds af Syrien-interessenter, USA og Rusland, er enige om at arbejde for med indkaldelsen af Geneve II, en ny og bredere Syrien-konference, der tager udgangspunkt i FN-mægler Kofi Annans kuldsejlede forsøg på at skabe enighed om en overgangsregering, da den daværende Aktionsgruppe for Syrien mødtes i Geneve 30. Juni sidste år. Dengang strandede diplomatiet på Bashar al-Assads person – hans rolle eller mangel på samme i den proces, der skulle munde ud i en overgangsregering, var ikke defineret i det papir, der blev vedtaget, og som Rusland fremlagde i sikkerhedsrådet som resolutionsforslag. Vesten, anført af Storbritannien og bakket op af USA, saboterede det russiske forslag med en modresolution, der udtrykkeligt krævede Bashar al-Assads afgang. Formentlig ud fra den – har det vist sig – fejlagtige bedømmelse, at regimets overlevelse under alle omstændigheder kun var et spørgsmål om måneder.

	I juni 2012 havde den væbnede opposition allerede erobret betydelige områder og havde med mod og kampvilje gennemført angreb i selve Damaskus. Tabstallet var dengang 10.000 dræbte, opinionen var unisont med oprørerne og 133 lande stemte for en resolution i FN’s Generalforsamling i august samme år, der fordømte det syriske regime – kun 12 lande stemte imod. Debatten før en lignende afstemning i aftes i FNs generalforsamling lød mindre entusiastisk – antallet af dødsofre runder lige om et øjeblik 100.000, hvis det ikke allerede er sket. Og regimets notoriske krigsforbrydelser – senest med brutale massakrer på civile i Banias-området – matches af oppositionsstyrkers grusomheder, der udarter i pervers kannibalisme. Det må stoppes, og det er så det, Rusland og USA forsøger nu – uden at love noget. For som en ledende libanesisk minister fortalte sine danske gæster fra Udenrigsudvalget: Der kommer nu et Geneve II, og der vil komme et Geneve tre og fire ... et Geneve 10, før der nås en løsning.

	Ganske vist er den syriske oppositions parole om, at den kun vil forhandle med regimet efter fjernelsen af al-Assad og hans sikkerhedschefer, eroderet i intern uenighed, hvor formanden for oppositionskoalitionen, Moaz al-Khatib, blev presset ud i utide efter syslen med accept af dialog med regimet med Bashar al-Assad siddende i embedet.

	Oppositionen mødes 23. maj for at tage stilling til den russisk-amerikanske plan og vil nok være imod direkte forhandling, støttet af Tyrkiet og Golfstaterne, der satser på den militære løsning – og som markerer begyndende splittelse til USA-EU, eksponeret af den tyrkiske premierminister Erdogans besøg i Washington, hvor han forgæves lagde pres på Barack Obama om at ’gøre mere’. Det syriske regime siger ja, når det har set de konkrete forslag i Geneve II – selvsagt for at sikre, at Bashar al-Assad er inkluderet.Og det er han, hvis man nærlæser udenrigsminister John Kerrys formulering af enigheden med Rusland – der umiddelbart lød som en afvisning af Bashar al-Assad, men ikke var det: »Det er vores vurdering, at præsident al-Assad ikke vil være en komponent i den overgangsregering«.

	Kerrys ordvalg udelukker altså ikke Bashar al-Assad fra en fremtid i politik efter overgangsregeringen. Det er det nye – og det vil næppe i første omgang vinde gehør – hverken hos SNC-oppositionen og dens tyrkisk-arabiske støtter eller hos de kæmpende. Men lige nu forekommer den russisk-amerikanske idé at være en mulighed, der er værd at afprøve.

