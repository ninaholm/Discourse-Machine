En dansker fra Beijing
Min søn kan måske nok synge den kinesiske nationalsang, men kineser bliver han aldrig. Men hvad er han så? Han er åbenbart et tredjekultursbarn, og det bekymrer han sig langt mindre om, end hans far gør


 Min femårige søn erklærede forleden gennem sang, at han var klar til at »trodse fjendens våben og marchere fremad«.
»Rejs jer, alle I, der nægter at være slaver,« kvidrede han. Jeg klappede begejstret og roste ham. Men jeg havde blandede følelser over at høre ham synge »De Frivilliges March«, Kinas nationalsang. Jeg morede mig over at høre så bombastiske strofer komme fra min søns mund, var stolt over hans kinesiskkundskaber, men var samtidig også foruroliget.
Selv er min søn udelukkende stolt. Han har lært sangen i børnehaven her i Beijing, hvor han dirigeret af lærerne hver mandag morgen marcherer sammen med sine kammerater som en lille soldat, gør honnør til det kinesiske flag og afsynger nationalhymnen.
Det foruroligende består for mig i, at kinesiske børn allerede i så tidlig en alder skal fodres med en dosis nationalisme, specielt når den nationalistiske retorik i Kina inden for de seneste år er blevet stadig mere skinger, sprængfarlig og fremmedfjendsk. Det er en udvikling, der bliver presset fremad af kommunistpartiet, der lærer befolkningen, at den skal være bange og varsom over for alt udefrakommende.
Men jeg ønsker også, at min søn ikke føler sig mere forskellig fra sine kinesiske venner, end han allerede er med en dansk far og italiensk mor. Så når nu de andre børn skal udsættes for den slags, så skal han vel også være del af det fællesskab, som den nationalistiske seance fremmer.
Min søn er født i Kina, kinesisk er det sprog, han taler bedst, han foretrækker kinesisk mad og fejrer kinesiske højtider. Men det sker næsten dagligt, at en af hans kammerater, deres forældre eller hans lærere gør ham opmærksom på, at han ikke er kineser. Han er fremmed. De fem-seks-årige børnehavevenner sætter oven i købet spørgsmålstegn ved, hvorfor han overhovedet skal være med til at afsynge nationalsangen. I begyndelsen var hans lærer heller ikke begejstret: »Jamen, han er jo ikke kineser!« var hendes første reak-tion, da jeg argumenterede for, at han følte sig udenfor, når lærerne ekskluderede ham.
Læreren gik dog med til at lade ham deltage og fortalte mig senere, at hun havde følt sig nødsaget til at begrunde min søns medvirken over for de andre børn: »Det er rigtigt, at han ikke er kineser, men han bor her og er vores medstuderende, så han må godt deltage.«
Kinesere er efter min mening oftest meget åbne og imødekommende. En af dem bliver min søn dog aldrig. Han vil højest blive en præmieudlænding, som de roser for at tale flot kinesisk.
Jeg ser ham da heller ikke selv som kineser. Men hvad er han så? Han har dansk pas, taler sproget og ser Bamses Billedbog og Hr. Skæg. Men han er kun i Danmark et par uger om året. Det samme er tilfældet med Italien.
Men vil han så ende med at blive rodløs? Og hvordan vil det påvirke ham?
Jeg har fundet ud af, at der er et navn for det, min søn er: Han er åbenbart et tredjekultursbarn – et begreb, der dækker over børn, som vokser op uden for deres forældres lande og kulturkreds, og som ikke identificerer sig med nogen specifik kultur. Ifølge sociologer er disse børn ved at udvikle sig til en af verdens hurtigst voksende demografiske grupper i takt med, at forældre søger muligheder i udlandet. Og antallet stiger specielt hurtigt i Kina.
Deres identitet studeres af akademikere, og der er ovenikøbet psykologer, der beskæftiger sig specifikt med denne gruppe. De advarer mod, at nogle af børnene kan føle sig rastløse, usikre og opleve identitetskriser. Men psykologerne siger heldigvis også, at de positive sider oftest er langt større end de negative: Tredjekultursbørnene kan flere sprog, de er multikulturelle og har en høj grad af tilpasningsevne.
Så jeg ser min søns opvækst i Beijing som en gave. Han er en global person, der kan et væld af sprog og snart – hvis ikke allerede – kan forstå kinesisk kultur meget bedre end sin far.
Da jeg tidligere på ugen talte med min søn om det her, trak han bare på skulderen og svarede kort:
»Jeg er dansker, men jeg kommer fra Beijing.«
Mere kompliceret er det jo så måske heller ikke.
Martin Gøttske er korrespondent i Kina. 
Klummen er udtryk for skribentens egen holdning

