Flyt fjolset



 Sommerens agurk har antaget skikkelse af Lene Espersen. Den konservative udenrigsministers angivelige forsømmelser i embedet er blevet dagligt medietema. Nu med det ekstra belæg, at regeringens angivelige støtte- parti - Dansk Folkeparti - slutter sig til Espersens bagtalere.
Til TV 2 News har Pia Kjærsgaard fnyst: »Det fungerer ikke, som det skal.« Om kritikken af Espersen tilføjer Kjærsgaard: »Jeg ryger ikke på den dér med, at det er personhetz og chikane.«
I Ekstra Bladet i går har DF-gruppeformand Kristian Thulesen Dahl dette at sige om Espersen:
»Man bliver da klart i tvivl, hvorvidt hun overhovedet egner sig til jobbet.«
Ikke uventet giver Dansk Folkeparti mæle til, hvad der synes at være folkets røst. Blandt gårsdagens mange læseroverfusninger af udenrigsministeren bringer Ekstra Bladet denne fra Henrik P.: »Få nu bare fjolset flyttet til et andet bord. Hun sagde sidst, at hun havde taget ved lære af al kritik af hende. Hun har bevist, at hun ikke har lært en skid.«
Værre for Espersen er, at der langt ind i konservative rækker er folk, der mener som Henrik P. Lokalformanden i Middelfart, Flemming Hansen, råder hende til - igen - at bytte plads med nu fhv. udenrigsminister Per Stig Møller.
Hvis Lene E. bytter tilbage med Per Stig M., vil det være et ægte konservativt generationsskifte, nemlig baglæns. Hvorfor ikke tage skridtet fuldt ud? Hent Poul Schlüter ind fra aftægten
Tankevækkende er det, at Per Stig Møller faktisk ikke var nogen fremragende udenrigsminister. Han var selvcentreret, forfængelig og konstant umyndiggjort af statsminister Fogh. Men det valgte medier og partifæller at se bort fra og i stedet benoves over Møllers  angivelige intellekt.
Måske er der i agurkesnitningen af Espersen et køns-aspekt: Fjolser sidder sikrere på posten, hvis de er mænd.

