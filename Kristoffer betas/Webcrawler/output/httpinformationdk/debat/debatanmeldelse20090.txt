Kapitalismen på støtten
For hvad er alternativet? Socialismen/kommunismen er jo død. Jamen, hva' så mæ Cuba?


 Overskriften er tyvstjålet. 
Dog ikke fra Karl Marx, der ellers forudså, at i kapitalismens sidste, afsluttende fase overgår den til ren 'IT Factory-virksomhed', altså til udelukkende kriminalitet. Hvad Marx derimod ikke forudså, var folkeflertallenes redning af kapitalismen, når den virkelig går på røven! Men det var netop, hvad flertallene præsterede i 1930'erne - i stedet for at indføre den forventede socialisme og siden kommunisme (hvad det så ellers er for noget) ...I stedet blev kapitalismen i nogle lande frelst ved fascisme og nazisme, i andre, som USA og Danmark, brugte flertallene deres stemmeret til at indsætte regeringer, som via råderetten over seddelpresse og skatter simpelthen kunne sætte kapitalismen på statsstøtte sammen med kontanthjælpsmodtagere og andre nødstedte. Dengang med større eller mindre ret kaldet keynesia-nisme efter den engelske økonom, lord John Maynard Keynes, siden - efter Anden Verdenskrig - videreudviklet til såkaldt velstandsøkonomi, altså socialdemokratisme i forskellige variationer.
Børsens analyse
Derfor er overskriften aldeles ikke hugget fra Marx, men fra forsiden på weekendens udgave af Børsen, dansk erhvervslivs eget dagblad! Hvis chefredaktør og administrerende direktør, Leif Beck Fallesen, i en optaktsartikel til weekendens tema om kontanthjælpsstøtten til kapitalisterne skriver:
"Det finansielle system fik et hjerteanfald i 2008, og hvis ikke staterne havde sørget for, at det kom på intensivafdelingen, så havde det ikke overlevet. Uden et fungerende finansielt system bryder hele det økonomiske system sammen. Kapitalismen har haft et nedbrud, som ikke kunne hele sig selv på markedsøkonomisk vis. Kapitalismen er kommet på støtten, staterne har ikke opgivet markedsøkonomien, men det bliver staterne og deres hel-ejede centralbanker, der skal være den synlige hånd, der erstatter kapitalismens usynlige hånd i de nærmeste år."
Ingen Anders Fogh Rasmussen eller Helle Thorning-Schmidt, ingen Pia Kjærsgaard eller Villy Søvndal for ikke at tale om Mar-grethe Vestager - kunne have formuleret det smukkere og mere inderligt.
Og så består Børsens tema ellers af artikler med overskrifter som for eksempel: "Danske Bank revurderer sin irske forretning - den tunge recession i Irland er kommet bag på Danske Bank, erkender dens 'ordførende direktør', Peter Straarup, som også har haft mindre succes med bankaktiviteterne i Baltikum". Alt synes i det hele taget at komme bag på Peter Straarup, de faktiske forhold i IT Factory, amerikanske investerings-, forsikrings- og bankvirksomheder, boligsektoren, Island og så videre og så videre. Det er vel derfor, han er ordførende. 
Som alle de politiske og økonomiske 'analytikere' (Holberg kalde dem politiske kandestøbere), der fører ordet i radioens og fjernsynets utallige debat- og oplysningsprogrammer. Hvoraf næppe et for blot et halvt år siden bragte en eneste 'analyse' om, at kapitalismen var helt og aldeles ude at skide.
Kriteriet for at blive toneangivende analytiker af udsigterne for den nærmeste fremtid i ikke blot dansk, men vestligt åndsliv, økonomi og politik synes at være, at alting kommer bag på en. Blandt utallige eksempler demonstreret af Danske Banks og Peter Straarups bestyrelsesformand, Alf Duch-Pedersen, som i spidsen for et 27 mand stort udvalg lige har afleveret en betænkning om, at en revisors underskrift ikke længere behøver at være nødvendig på regnskaberne i de mindre og mellemstore virksomheder.
Meget kan man sige om Danske Banks ordførende direktør og hans bestyrelsesformand, de er i hvert fald tabt bag en vogn. Kapitalismens frembrusende vogn af fremdrift, fremskridt og fremtid kommer hele tiden bag på dem.
Verdens bedste land
Det gør den ikke på Cuba. 
Af den grund, at dér blev kapitalismen afskaffet for nøjagtig 50 år siden. Den, der i sin tid sammen med sine døtre og deres mor læste Sven Wernströms vidunderlige pige- (men sandelig også drenge-) roman Oprøret om Che Guevaras og Fidel Castros revolution, er og bliver præget af Cuba som en drøm. Hvad Pia Fris Laneth skrev om her i avisen i går. Også en ond drøm, for hvad blev det til? Castro proklamerede den 8. januar 1959, at frie valg ville blive afholdt. Det blev de ikke. Derimod oprettedes lejre for bl.a. politiske dissidenter, katolikker, Jehovas Vidner, homoseksuelle og præster.
Siden er kriminaliseringen af homoseksuelle dog afskaffet. 
Og, hvad der også er værd at nævne, så er Cuba såmænd det land i hele verden, der er bedst! 
Hvis man både måler efter FN's hovedindikatorer for, hvor godt folk har det, og efter Verdensnaturfondens økologiske fodaftryks mål for, hvor bæredygtigt man opfører sig.
Det undskylder ikke de manglende frie valg på Cuba. 
Men vores frie valg undskylder heller ikke, hvor helt anderledes klima- og natur-ødelæggende end cubanerne vi danskere og amerikanere opfører os. I kraft af kapitalismen.


