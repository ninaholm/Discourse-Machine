Terrorlovgivning til genovervejelse



 » ... der er vel ingen af os, der stemmer for det forslag, som kan sige, at det bygger på gamle ideologiske målsætninger, som vi nu endelig tager os sammen til at få gennemført - vel snarere tværtimod. Vi kan lige så godt være ærlige og indrømme, at disse lovforslag er båret af og er blevet fremskyndet af den forfærdelige terrorhandling den 11. september sidste år«.
Venstres retsordfører, Birthe Rønn Hornbech, den 31. maj 2002.
Et flertal på Christiansborg er nu klar til at ændre i den terrorlov, som i hast blev indført efter angrebet i New York den 11. september 2001, som Information fredag kunne oplyse. Politikerne vil revurdere den logningsbestemmelse, som tvinger teleselskaberne til at registrere og gemme oplysninger om danskernes telefonsamtaler, sms'er og mails og gemme oplysningerne i et år. Bestemmelsen indgik oprindeligt i den første anti-terrorpakke, som blev vedtaget af et bredt flertal i 2002. Pakken gav øgede beføjelser til Politiets Efterretningstjeneste (PET), og pakkens kerne - straffelovens paragraf 114 - udvidede begreberne for, hvem der kan blive dømt for terrorisme.
Efter terrorangrebet i London kom terrorpakke II i 2006. For anden gang blev en dansk terrorpakke vedtaget af et bredt flertal i Folketinget. Men i dag, fire år efter, vakler flertallet. Og det er nu blevet tydeligt, at politikerne havde for travlt og gik for vidt i kampen mod terror.
Det er logningsbestemmelsen et godt eksempel på. Ifølge Justitsministeriet benyttede politiet sig af teleselskabernes oplysninger i 134 tilfælde i 2008. I forhold til at der i alt er blevet registreret over 82.000 oplysninger om hver eneste dansker, er 134 ikke noget højt tal. Det måtte både Dansk Folkepartis Morten Messerschmidt og Venstres Michael Aastrup Jensen erkende. Begge politikere sagde til Information, at de er åbne over for at ændre på den del af terrorlovgivning, som handler om teleselskabernes registrering. De Radikale var også klar til at ændre loven.
Det påfaldendeved de udmeldinger er, at der i Venstres, Dansk Folkepartis og de Radikales tilfælde er tale om partier, som selv var med til at indføre terrorpakke I. Det hænger naturligvis sammen med den stemning, der bredte sig i dansk politik efter terrorangrebet i New York den 11. september. Politikere i Europa og resten af verden gik i gang med at indføre en ny terrorlovgivning, og på Christiansborg handlede det i en overgang ikke om uenigheder og forskellige politiske ideologier. Det gjaldt i stedet om at stå sammen - og handle. Det vidner citatet af Birthe Rønn Hornbech om.
I dag er det tydeligt, at de danske politikere lod sig rive med af en stemning. For flertallet bag terrorpakkerne handlede det om at vise handlekraft og sende et signal om, at danskerne nu kom under skærpet beskyttelse. Det gjaldt om at være på den sikre side. Politikerne gik længere i forhold til borgernes rettigheder og friheder, end de havde gjort tidligere - og opbakningen var der. For hvem havde lyst til at være den politiker, der ikke havde stemt for en stramning af terrorloven, hvis det utænkelige nu alligevel skulle ske.
Politikerne lod sigpåvirke af stemningen, og det fik store konsekvenser. Alene logningsbestemmelsen betyder, at danskerne i snart tre år er blevet overvåget på nettet og via deres telefoner. I terrorens navn blev borgernes ret til privatliv tilsidesat af de danske politikere.
Og på det punkt har politikerne svigtet. For hvis der er nogen, der skal holde hovedet koldt, når stemningen i medierne eller blandt befolkningen går amok, så er det politikerne. Politikerne skal vide, hvornår det er følelserne, der tager over, og den saglige argumentation, der bliver glemt. De skal turde være kritiske og stille spørgsmål, selv når det kan virke ubehageligt. De skal have blik for, hvilke konsekvenser en lovgivning kan få - også på længere sigt. Den forventning har de danske politikere ikke levet op til. Juraprofessor Vagn Greve skrev i en artikel fra 2004, at »indskrænkninger og især straffe er kun forsvarlige, hvis de er kriminalitetsforebyggende, velgennemtænkte og velbegrundede«. En del tyder på, at det ikke var tilfældet med de to danske terrorpakker. I hvert fald vurderer et flertal af de danske politikere, at der nu er grund til at gå en del af terrorlovgivningen efter med henblik på at ændre i den. Men i 2002 blev lovgivningen vedtaget af et bredt flertal, og kun to partier turde stille spørgsmålstegn ved, om den nye lovgivning var gået for vidt.
Flere regeringer hari dag rullet dele af deres terrorlovgivning tilbage. Begrundelsen er, at borgernes rettigheder er blevet indskrænket uforholdsmæssigt meget i forhold til den reelle trussel om terror. Storbritannien og Canada er to eksempler på retsstater, der har ændret den lovgivning, som så ivrigt blev indført efter den 11. september 2001. Det er på tide, at de danske politikere følger efter. 

