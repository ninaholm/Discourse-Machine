Det røde flag



 DA LABOURS PARLAMENTSGRUPPE holdt sit sidste møde inden sommerferien, sang de "The Red Flag". Det er den britiske pendant til vor hjemlige venstrefløjs "Når jeg ser et rødt flag smælde". Gordon Brown var ikke imponeret. Han sang ikke med. Men det kan han måske blive nødt til i en nær fremtid.
PÅ DEN BRITISKE VARIANT af LO, TUC's, årsmøde i denne uge har der lydt et klart og ufravigeligt krav om, at Labour-regeringen skal føre en mere lønmodtagervenlig politik samt at Arbejderpartiet skal indføre en række politiske tiltag, der tager mere hensyn til lavtlønnede og pensionister. TUC har blandt andet krævet, at der gives varmetilskud til pensionister, som er kommet i klemme på grund af højere varmeregninger (som følge af olieprisstigninger), og at mindstelønnen bliver hævet. Men fagforeningerne har også krævet - og dette ord er velvalgt - at man indfører en ekstra skat på de penge, som olieselskaberne har tjent på de seneste prisstigninger. Med andre ord en ekstra skat på virksomheder, der tjener meget. At dette ikke er blevet blankt afvist af premierminister Gordon Brown siger noget om, at Labour har bevæget sig, siden Tony Blair lancerede New Labour i midten af 1990'erne. Dengang sagde handelsminister Peter Mandelson, nuværende EU-kommissær: "Jeg er ligeglad med, at folk er stinkende rige. Det har New Labour ikke noget imod".
DET DENGANG SÅ kapitalistiske New Labour er nu igen ved at blive et lønmodtagerparti. Det er ikke med Gordon Browns gode vilje. Ideologisk var der aldrig den store forskel mellem Blair og Brown. At Labour nu kan presses af fagbevægelsen skyldes heller ikke kun dårlige meningsmålinger - selv om partiet er over 20 procent bagud. Det skyldes pengenød. Over 80 procent af Labours indtægter kommer fra fagbevægelsen. Partiet har et underskud på 18 millioner pund, og der er ikke længere mange rigmænd, der giver privat støtte til Labour, som de gjorde, da Blair var leder. TUC's formand, Brendan Barber, har derfor betydelig magt. Resultatet af denne venstredrejning har allerede vist sig i den tale, Brown holdt på kongressen. "Det er venstrefløjen, der overalt sætter dagsordenen," sagde Gordon Brown til kongresdeltagernes udelte begejstring. 
SAMTIDIG ER DE KONSERVATIVE på vej mod højre. Skyggefinansminister George Osborne har over for avisen The Guardian sagt, at hans parti ikke vil følge Labours udgiftsstigninger i den offentlige sektor, og at der kan blive tale om besparelser på områder som overførselsindkomster og offentligt boligbyggeri. Det er, som om der igen er ved at være forskel på højre og venstre i britisk politik. Ideologierne er kommet tilbage. 
Desværre for Gordon Brown - og for Labour - tyder meningsmålinger på, at vælgerne foretrækker David Cameron og hans nykonservative parti. 

