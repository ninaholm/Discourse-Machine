Kandidater forener sig mod Trump i republikansk debat
Det var alle mod Trump under Republikanernes præsidentdebat torsdag, der bar præg af en bedre tone end hidtil.


 Debatten mellem Republikanernes præsidentkandidater natten til fredag forløb i en overraskende respektabel tone mellem de resterende fire republikanske kandidater.
- Det var en fair debat. Vi har brug for den tone, der blev lagt frem i aften. Det var en elegant aften, siger præsidentkandidat Donald Trump til CNN efter debatten.
Milliardæren, der fører kapløbet om Republikanernes nominering, blev dog krydsforhørt af sine modkandidater aftenen igennem. Blandt andet om en kommentar, han kom med onsdag, hvor han sagde til CNN, at islam "hader USA."
Hans konkurrenter, senator Marco Rubio, guvernør John Kasich og senator Ted Cruz, stak til Trump, og erklærede, at USA skal opretholde en god relation til de muslimske lande i Mellemøsten, så amerikanerne kan hjælpe dem i kampen mod Islamisk Stat.
- Vi skal arbejde sammen med mennesker af den muslimske tro, selv når islam står over for en seriøs krise, sagde Marco Rubio.
John Kasich, der ifølge iagttagere af valgkampen skal vinde sin hjemstat Ohio tirsdag for at holde sit kandidatur i live, sagde, at lande i Mellemøsten er vigtige allierede for USA.
- Faktum er, at vi må slå IS i ledtog med andre lande, sagde Kasich med henvisning til Saudi-Arabien, Jordan og Egypten.
Trump tog til genmæle ved at sige, at han vil sende 40.000 amerikanske tropper til regionen for at nedkæmpe Islamisk Stat.
- Vi må gøre, hvad der skal til. Vi har et seriøst problem med hadet. Der er et kæmpe had imod os, sagde Trump.
CNN-debatten fandt sted på et afgørende tidspunkt i Republikanernes valgkamp. Tirsdag lokaltid stemmer en række stater, deriblandt traditionelle svingstater som Florida og Ohio, på deres foretrukne kandidat.
Kandidaten der tager sejren i netop de to stater vinder alle statens delegerede, der ellers oftest bliver fordelt proportionelt mellem kandidaterne.
Trump fører ifølge CNN med 458 delegerede, Ted Cruz har 359, Marco Rubio har 151, og John Kasich har 54.
Det kræver 1237 delegerede at vinde nomineringen.
