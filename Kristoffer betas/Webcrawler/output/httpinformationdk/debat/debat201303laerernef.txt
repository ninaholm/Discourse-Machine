Lærerne fortjener støtte og opbakning
De udfører verdens vigtigste virke og står med samfundets byggesten. Men debatten om reformen risikerer at svække respekten for lærerne – det kan ingen være tjent med


 Min far var lærer, og det var derfor ikke så mærkeligt, at jeg allerede i femårsalderen besluttede, at jeg også ville være lærer. Jeg kom i skole i Valby, senere i Rødovre, og her blev mit ønske om at være lærer forstærket.
Jeg mødte dygtige og dedikerede lærere. Navnlig husker jeg den unge frøken Spangsberg og hendes milde, men bestemte blik, som gjorde, at vi anstrengte os for at leve op til hendes forventninger. Hvad jeg ikke vidste dengang, men som jeg ved i dag, er, hvor vigtig lærerens krav og positive forventninger er for elevernes læring og faglige udvikling.
I dag stilles der store krav til læreren. Det har altid været tilfældet, men kravene er blevet større og mere mangeartede, bl.a. fordi mange børn møder i skolen uden at være parate til at modtage undervisning og til at være i et fællesskab. Der er børn i dag, der har været så meget i centrum i deres tidlige barndom, at de har meget svært ved at være nr. 24 i klassen. Eleverne skal lære at være i et fællesskab, og de skal lære at tage ansvar for sig selv og for helheden.
Det kræver lærere, der kan udfordre, inspirere og motivere eleverne fagligt såvel som menneskeligt. Derfor må læreren have stort fagligt overskud, være glad for og dygtig til at formidle – samt ikke mindst kunne lede en klasse, organisere arbejdet på forskelligemåder og fremelske den enkelte elevs potentialer.
Men trods mange dygtige og engagerede lærere i folkeskolen, må vi desværre konstatere, at de samlede anstrengelser ikke giver en faglighed, der er god nok. Der er nemlig en for høj procentdel af eleverne, der efter endt skolegang i folkeskolen ikke har baggrund og forudsætninger for at tage en uddannelse. Her er det især drengene, vi taber i uddannelsessystemet. Ligesom vi desværre ser, at det er de socialt udsatte børn, der ofte ikke kommer videre i uddannelsessystemet. Det må og skal der rettes op på.
En reform af folkeskolen er derfor bydende nødvendig. Det er mit indtryk, at der er forståelse blandt lærere og i befolkningen som helhed for, at forandringer er uundgåelige og påkrævede. Og der synes at være bred politisk opbakning til en folkeskolereform. Men blot fordi alle kan se behovet, er alle jo tydeligvis ikke enige om vejen. Det er derfor essentielt, at reformen sker i en positiv ånd, så lærerne – de aktører, der skal implementere forandringerne i hverdagen – er med.
Der kan den debat, der foregår lige nu, være meget uheldig for befolkningens syn på lærerstanden og for lærernes vilje til reform.
Men hvis uenighed om en arbejdstidsaftale skal spærre for visionen om en bedre skole, vil det være utrolig ærgerligt.
Behovet for udvikling, forandring, fornyelse og forbedring må ikke strande på kampen om nogle få undervisningslektioner. Danmark er kendt for innovation og fleksibilitet. Det er tænkt ind i reformen. Den længere skoledag med aktivitetstimer til at forstærke indlæringen med kan være vejen frem mod en bedre skole for alle, også drengene og de ressourcesvage.
Ligesom min unge lærerinde i sin tid formåede at gøre os elever stærkere i kraft af sine forventninger til os, sker det samme i dag. Jeg har set mange børn vokse under indflydelse af gode lærerpersonligheder, der både skubbede og roste deres elever fremad.
Men på samme måde som lærerne skal have positive forventninger til deres elever, må samfundet også vise positiv støtte til lærerne. Lærerne fortjener bred opbakning og behøver respekt for den store indsats, de yder hver eneste dag. Der skal være status i lærergerningen. Det er der, når lærerne trives og bakkes op af deres ledelse, der naturligvis også skal sikre, at de alle er kvalificerede til deres opgave.
Uden engagement og dyb involvering i eleverne og undervisningen flytter vi ikke folkeskolen, og dermed bliver alle tabere: lærerne, forældrene, samfundet og ikke mindst eleverne, som det hele handler om.
Mit ønske er en reform, som er til glæde og gavn for alle og forklaret rigtigt, så lærerne ikke opfatter den som en straf, men ser hvilke muligheder, den kan give – også for de mange dygtige lærere.
Væk med konflikterne så vi sammen kan fokusere på mulighederne. Jeg håber og tror stadig på en god løsning for vores kære folkeskole.
 
Lise Egholm er tidligere skoleleder på Rådmandsgades Skole på Nørrebro
Klummen i morgen: Lasse Jensen

