Nye sprogkrav til udlændinge er fornedrende
Jeg kommer til at tænke på alle de ukuelige udlændinge, jeg har undervist i dansk i tidens løb. Stolte og belæste mennesker, der bare ikke kunne få has på vores sprog. Med Inger Støjbergs målestok bliver de aldrig værdige til at deltage i det danske demokrati


 At blive dansk statsborger er noget, man skal gøre sig fortjent til, siger Inger Støjberg.
Jeg kommer til at tænke på Aisha, der som kvinde fra et krigshærget og patriarkalsk Afghanistan ikke havde muligheder for at få en ordentlig skolegang. Aisha kunne ikke læse og skrive, da hun kom til Danmark.
Hun var dog videbegærlig og sulten efter at lære, så hun knoklede med alfabetet. Men det er utroligt svært som voksen at indhente et livs forsømt skolegang, så på trods af ihærdighed og motivation, lærte Aisha aldrig perfekt dansk.
Med Inger Støjbergs målestok fortjener Aisha ikke et dansk statsborgerskab. Ifølge integrationsministeren skal alle udlændinge nemlig fremover bestå en danskprøve på højt niveau – en såkaldt prøve i dansk 3 – for overhovedet at komme i betragtning.
På landets sprogcentre bliver vi, der underviser voksne udlændinge i dansk som andetsprog, utroligt trætte, når vi lytter til Støjbergs krav. Vi har været der før, sidste gang Venstre sad i regering og skulle tækkes Dansk Folkeparti. Vi har været i den situation, hvor vi skulle forklare kursisterne, at de alligevel ikke kunne bruge deres danskuddannelse til noget, hvis ikke der stod ’3’ på den.
Vi bliver især trætte, fordi vi igen får voldsomt svært ved at formidle begreber som demokrati i Danmark, integration, ligeværd og troværdighed til kursisterne. Jeg ser allerede deres overbærende smil for mig, når vi tegner og fortæller og forklarer, at i Danmark går vi ind for ligestilling og retfærdighed og bla bla bla bla. For kursisterne ved bedre. De ved, at adgangskravet til at blive optaget på danskuddannelse 3 er en mellemlang eller lang uddannelsesbaggrund fra hjemlandet. De ved, at kravene signalerer, at pas og stemmeret ikke er noget, vi giver til håndværkere, sosu-assistenter, opvaskere, buschauffører, ekspedienter og rengøringsassistenter, hvis de kommer fra udlandet. Mennesker med disse professioner er ikke værdige til at deltage i demokratiet, forstår man.
Kursisterne smiler ad vores bestræbelser og gør sig endnu en erfaring, der bestyrker dem i, at ét er, hvad danskerne siger, noget andet er, hvad danskerne gør.
Ikke egnet
Igen dukker billeder op på nethinden af alle de ukuelige mennesker, jeg i tidens løb har mødt i sprogcenterverdenen. Der var Mohammed, som havde en ph.d. i økonomi, men ved Gud ikke havde noget sprogligt talent. Han kunne bare ikke lære dansk – og hans hørelse var i øvrigt nedsat på grund af nærkontakt med bomber. Han var en stolt mand, der ikke ønskede at ligge nogen til last, og det pinte ham langt ind i sjælen, at han ikke kunne få has på den danske grammatik og udtale. Han var en belæst og vidende mand, der i pauserne introducerede mig for andre analyser og tolkninger end dem, jeg fik gennem de danske medier. Denne mand gjorde min verden større, men med Inger Støjbergs målestok er han ikke værdig til at deltage i det danske demokrati.
Zaki var flydende i dansk. Han talte gadesprog, han kunne joke og charmere. Men han kunne dårligt læse og skrive og i hvert fald ikke sidde stille på en skolebænk. Han ville bare ud og køre taxa – ud og tjene penge. Han ville aldrig bestå en prøve i dansk 3. Men han havde fingeren på byens puls og vidste alt om, hvad der skete hvor og hvornår.
Og jeg kunne blive ved.
Benhårdt arbejde
Men midt i tankestrømmen dukker min egen familie op. Jeg tænker på min sjove fætter, der efter eget udsagn er så ordblind, at han ikke kan stave til ’is’. Han er tilfældigvis så heldig at være født med dansk statsborgerskab, for han ville ikke have en chance for at bestå danskprøve 3. Selvfølgelig skal min fætter være med til at stemme, når vi afholder valg – også selv om han måske ikke kan læse en avis.
Mine forældre, mostre og onkler gik i skole på landet, og vi joker med, at de kun har gået tre og et halvt år i skole, for skolen var jo kun åben hver anden dag. Tænk hvis nogen en dag skulle finde på, at de skulle bestå en test om eksempelvis reformationens indførelse i Danmark for at få lov til at gå ind i stemmeboksen.
Min fætters og min familie er indvandret fra Østeuropa. I et krigshærget fattigt Europa mellem to verdenskrige krydsede vores oldeforældre grænserne med falske papirer og fik fodfæste i det benhårde arbejde som roehakkere og landarbejdere på Lolland dengang for snart 100 år siden. Så, ja – vi er tilfældigvis heldige – men det er zakierne og mohammederne og aishaerne ikke i dag.
Den bedste ambassadør
Når Venstre nu – denne gang med Socialdemokraterne i hånden – vil tilbage til de høje danskkrav, vil det være nærliggende at starte med en evaluering af, hvordan det fungerede sidste gang, kravet om prøve i dansk 3 gjorde sig gældende.
Set fra et sprogcenterperspektiv medvirkede kravene dengang til en til tider alt for anspændt atmosfære. Når sprogcentrene eksempelvis afholdt prøve i dansk 3, skulle sikkerhedskontrollen være på plads, idet vi fra Integrationsministeriet blev orienteret om, at vi afholdt såkaldte højrisikoprøver. Vi har gennem årene funderet meget over, hvori risikoen mon bestod. Var der nogen, der havde bomber med? Nej, selvfølgelig ikke. Selv om kursisterne havde alt på spil, sneg der sig højest en liste over verbernes datidsformer ned i tasken.
Sprogcentrene var både dengang og nu nødt til at flytte kursister fra danskuddannelse 3 til danskuddannelse 2, fordi indlæringskurven ikke var stejl nok. Det er et stort indgreb i et menneskes håb og fremtidsplaner, når man knytter så væsentlige rettigheder til danskuddannelsen som muligheden for at opnå statsborgerskab. Et uddannelsesskift kunne få kursister til at bryde grædende sammen eller blive vrede i frustration over de krav, de ikke kunne honorere.
For kursisterne på sprogcentrene vil være danske statsborgere! De vil gerne række højt – men selv om de vil det, kan de bare ikke nå. Og det er ikke et frugtbart læringsmiljø, der skabes i en overspændt atmosfære, hvor der står så meget på spil.
Afghanske Aisha, der var analfabet, da hun kom til Danmark, var i øvrigt den bedste ambassadør for Danmark, man kan forestille sig. Hun berømmede det danske demokrati, hun var dybt taknemmelig for at få lov til at gå i skole og lettet over, at hun nu kunne leve som fraskilt kvinde og ikke være tvunget til at indtage en rolle som kone nummer to i et dårligt ægteskab.
Aisha ville tjene sine egne penge – ud at gøre rent, arbejde i et supermarked, hvad som helst, hun kunne få at rive i – men med sine begrænsede danskkundskaber var det ikke let at skrive jobansøgninger eller klare jobsamtaler, så det tog lang tid, inden det lykkedes at finde et job.
Det hænder, jeg en sjælden gang imellem møder Zaki i en taxa, Mohammed er vist rejst til England, og gad vide om ikke Aisha er blevet buschauffør?
De bliver i hvert fald ikke statsborgere med Inger Støjbergs gode vilje, og ingen af dem får adgang til at deltage i det danske demokrati.
Anne Rasmussen er afdelingsleder ved Sprogcenter Nordsjælland

