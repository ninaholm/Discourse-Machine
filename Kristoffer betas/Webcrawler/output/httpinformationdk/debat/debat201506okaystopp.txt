Er det okay, at jeg stopper op og trækker vejret?
Jeg er ubeslutsom, ambitiøs og nysgerrig på verden. Jeg er dygtig og har med et gymnasiekaraktergennemsnit på 10 knoklet de seneste år. Det vil jeg fortsat gøre. Men jeg vil også ud i den virkelige verden. Jeg har ret til tid til at finde mig selv. Blive dannet. Det skal ingen ’hurtigt igennem’-reformer forhindre


 For nylig var jeg til uddannelsesmesse, for jeg går i gymnasiet, og det er nu, jeg skal vælge min fremtidige uddannelse. Jeg er ubeslutsom, forvirret, utroligt ambitiøs og nysgerrig på verden. Min fritid bruger jeg på afleveringer, så jeg kan få det bedste snit, komme ind på den bedste uddannelse og få det bedste job. Mit fritidsjob og træning er minimeret til det ukendelige. Nemlig. Så har jeg mest mulig tid til at bidrage til samfundsøkonomien.
Jeg ved ikke meget og mindst af alt, hvilken uddannelse jeg skal vælge. Ét ved jeg dog: Politikerne vil presse mig hurtigt igennem uddannelsessystemet og ud på arbejdsmarkedet. Der er så mange argumenter for, hvorfor man skal gennemføre en uddannelse hurtigt og være målrettet fra det øjeblik, man begynder i 1.g. Pudsigt nok begynder eller slutter de alle med ’økonomi’.
Jeg er med på, at vi lever i en globaliseret verden. Derfor skal jeg også være globalt orienteret, innovativ, politisk aktiv og blandt de bedste. Hvordan bliver jeg det ved at tilbringe 17, år på skolebænken, spørger jeg tit mig selv. For ja, det tager 17 år fra jeg begynder i folkeskole, til jeg færdiggør en kandidateksamen på universitetet – og det forventes det, at jeg gør. Er det okay, at jeg stopper op og trækker vejret? I mit sabbatår – om det bliver et, to eller tre år – skal jeg rejse ud i verden, fare vild i en lufthavn, få kulturchok og tilegne mig de erfaringer, som bøger og Google ikke kan give mig. Skal jeg træffe valget for min fremtid uden den slags erfaringer fra den virkelige verden?
Forvildede studerende
Vi unge famler i blinde, og så er det da ikke så underligt, at rapporten »Frafald på de videregående uddannelser« viser, at studerende, der begyndte deres uddannelse i 2006, havde en frafaldsprocent på 32 procent efter fem år.
Er det virkelig, hvad I ønsker for ikke kun mig, men for hele den unge generation? Det er i hvert fald, hvad politikerne og deres ’hurtigt igennem’-reform skaber. En skare af forvildede studerende der falder ind og ud af uddannelser i jagten på drømmestudiet. Et år i den virkelige verden kunne have hjulpet. Bare et års pause mindsker risikoen for frafald med cirka 15 procent. Og tre års pause reducerer frafaldsprocenten med hele 25-40 procent. Det viser en undersøgelse fra Københavns Universitet af frafaldet på de tekniske og naturvidenskabelige uddannelser.
Der er en del unge, der lytter til politikerne, men endnu flere lytter til deres forældre – som lytter til politikerne. Derfor har andelen af unge, der fortsætter direkte på en videregående uddannelse efter gymnasiet, også været støt stigende siden 2005 ifølge Uddannelsesministeriets tal. Men det er åbenbart ikke godt nok, eftersom den nye SU-reform blev bakket op af alle partier undtagen Enhedslisten. Så mine medstuderende og jeg skal skynde os at blive dannede, fornuftige, modne og finde drømmestudiet. Hvis vi vælger forkert og tager et ekstra sabbatår, er der ingen, der vil forsørge os det sidste år på studiet. Hvorfor skal vi straffes for at sikre, at vi træffer den rigtige beslutning?
Forbilleder efterlyses
Hastværket gennem uddannelsessystemet kan gøre det svært at lære at stå på egne ben. Det lærer vi ikke i uddannelsessystemet; det lærer vi ved at klare os selv og komme på usikker grund. Usikker grund findes ikke inden for systemets trygge rammer. Og hvis jeg ikke kan stå på egne ben, hvad nytter det så, at jeg får mig en uddannelse hurtigt.
Jeg ender som en, der har siddet med næsen i bøgerne hele min ungdom. Den mest grænseoverskridende situation, jeg vil have oplevet, er at flytte hjemmefra. Det er da ikke den slags unge nyuddannede, I ønsker jer, er det vel? Vi skal være nytænkende, modne, risikovillige og mest af alt i stand til at tænke selv. Dannede. Det er, hvad I ønsker. Det er det, der er eftertragtet på jobmarkedet. Det er os, der har tilbragt tid i den virkelige verden, I vil have. Så lad da for alt i verden være med at fratage os vores ret og mulighed for at lære den at kende.
Dannelsen forsvinder
En tanke slog mig for ikke mange uger siden, og jeg lo. I frustration. Jeg ved ikke, hvem jeg skal betragte som mit forbillede. Forbilledet der giver mig motivation til at påbegynde og gennemføre min uddannelse hurtigt. Egentlig troede jeg, politikerne til en vis grad var værd at se op til. Når nu de taler så varmt om ’hurtigt igennem’-reformer, troede jeg, at de selv havde kendskab til emnet og havde klaret deres uddannelse på normeret tid. Men hvordan skal jeg tage Benny Engelbrecht (S) og Ole Sohn (S) seriøst og tro på, at uddannelse er vigtig, når den højeste ’uddannelse’, de har gennemført, er gymnasiet? Hvis man kan blive skatteminister eller erhvervsminister på baggrund af en gymnasial uddannelse, hvorfor så bekymre sig om at tage en videregående? Og hvordan kan Morten Østergaard (R) og Bjarne Corydon (S), der brugte henholdsvis otte og ni år på at uddanne sig, fratage mig min ret til selv at vælge, hvor mange sabbatår jeg skal have? Er SU-reformens magiske grænse for antallet af sabbatår sat til to år, fordi I, kære Helle Thorning og Inger Støjberg, har haft netop to sabbatår? Jeg undres.
Økonomi er som bekendt hovedårsagen til ’hurtigt igennem’-reformerne. Det koster årligt den danske stat seks milliarder kroner i direkte indtægt, at jeg og mine medstuderende tilbringer et år eller to i den virkelige verden, langt væk fra skolebænk og bøger, for at blive dannede. Inden du ryster på hovedet og råber op om, hvor alle de penge kunne gøre bedre gavn, så overvej, om de ikke bliver brugt det helt rigtige sted.
Det virker til, at vi unges valg kun er rigtigt, hvis det bidrager til økonomien. Med det fokus forsvinder mennesket hurtigt. Det gør dannelsen også, selv om den ellers altid har været så pokkers vigtig. Og hvor ender vi så som mennesker? Som medmennesker? Dannelse gør os i stand til at forstå hinanden, tænke selv, handle selv. Men nu forsvinder den i jagten på en bedre økonomi. Og så er det ikke så mærkeligt, at konkurrencestaten overtager, mens velfærdsstaten forvitrer.
Jeg er ubeslutsom, forvirret og utroligt ambitiøs og nysgerrig på verden. Jeg er dygtig og har med et snit på 10 knoklet de seneste år. Det vil jeg fortsat gøre. Men jeg skal også ud i den virkelige verden. Jeg har ret til tid til at finde mig selv. Blive dannet. Vælge rigtigt. Det skal ingen tage fra mig. Lad være med at se ned på mig. Prøv i stedet at stole på mig. Tro på mig. Tro på mig og min generations vilje og evner til at tage en uddannelse. Vi vil uddanne os, vi vil blot ikke ende som fiaskoerne, der dropper ud af deres studie – for så bliver vi en del af den dårlige statistik; af gruppen, de andre ikke tror på. Det ved jeg, for jeg har været til uddannelsesmesse.
Anne Dahl Christiansen er gymnasieelev på HTX i Aalborg

