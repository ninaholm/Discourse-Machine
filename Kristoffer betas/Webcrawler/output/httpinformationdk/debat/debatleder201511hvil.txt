Hvilken forandring?
LEDER


 »Dette er en historisk dag, det er begyndelsen på en ny æra, der vil blive fantastisk,« sagde Argentinas nyvalgte præsident, tidligere Buenos Aires-borgmester Mauricio Macri, natten til mandag. Macri repræsenterer koalitionen Cambiemos (Lad os forandre), men i bedste Obama-stil har han været sparsom med oplysninger om, hvad forandringerne konkret skal gå ud på. Macris valgsejr skyldes nok ikke mindst vælgernes utilfredshed med Kirchner-dynastiet, som er blevet kendt for – selv efter argentinske standarder – udbredt korruption, populisme og magtarrogance.
Det er ikke overraskende, at en præsidentkandidat i et land, som konsekvent vakler på randen af bankerot, lover nye tider. Men også udenlandske medier, herunder danske, har tolket valgsejren som et »paradigmeskifte«. Men selv om der er meget lidt godt at sige om Kirchner-dynastiets 12 år ved magten, er der grund til fortsat at være skeptisk på argentinernes vegne. Ikke mindst på vegne af de cirka 25 procent af befolkningen, som lever i fattigdom.
Mens parret Nestor og Christina Kirchner betalte de fattigste for at stemme på dem, har Macri som borgmester i Buenos Aires fodret middelklassen med gratis bycykler og et rigt kulturliv, men gjort meget lidt for slummen, der ligger klos op ad de nye moderne kvarterer.
Argentina har skiftet mellem forskellige udgaver af de venstrepopulistiske peronistiske partier og højrepopulistiske neoliberalister. Macri er nok nærmere et udtryk for, at pendulet nu er svunget tilbage på højrepopulisme end noget nyt. Han har kaldt Carlos Menem, Argentinas neoliberale præsident fra 1989 til 1999, for »Argentinas store reformator«. Menem, som vel at mærke blev kendt for at skabe nu-og-her-rigdom for de rigeste gennem deregulering af økonomien og privatisering – sidstnævnte til gavn for Macris egen rige familie, som overtog landets postvæsen. Aldrig har Argentinas øvre middelklasse rejst så meget til Miami som under Menem, men den kunstige oppustning af økonomien endte som bekendt med, at landet krakkede i 2001.
Argentineren på gaden vil nok ikke opdage Macris proklamerede paradigmeskifte. Det ville kræve en ny spiller, som ikke har rødder i hverken højre- eller venstrepopulismen, og som tør gøre op med et bundkorrupt politisk system.

