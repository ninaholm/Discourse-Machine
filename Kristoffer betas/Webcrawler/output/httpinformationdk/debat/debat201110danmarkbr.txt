Danmark har brug for en ny ungepolitik
Ungeledigheden stiger voldsomt. 17 pct. af en årgang får aldrig en ungdomsuddannelse. Det er tid til en hurtigtarbejdende ungekommission


 Som uddannelsessystemet er opbygget i dag, kan Danmark ikke nå målet om, at få 95 procent af alle unge igennem en ungdomsuddannelse. Gennemførelsesprocenten har ligget stabilt på godt 83 procent i 10 år. Samtidig stiger ungeledigheden til alarmerende højder. Det kan få katastrofale følger, når Danmark om få år får stor brug for kvalificeret arbejdskraft. Derfor har vi i 6-byerne netop lagt et forslag til en ny ungepolitik op til den nye regering.
De seks største byer i Danmark repræsenterer til sammen en tredjedel af alle unge i landet. I samarbejde med lovgivere, uddannelsesinstitutioner og arbejdsmarkedets parter har vi ansvar for, at unge får en uddannelse, at de gør den færdig, og at der er et job til dem på den anden side.
Vi mener på tværs af partiskel, at den nuværende politik er utilstrækkelig til at løse nogle af Danmarks største problemer. Vi ønsker et nyt system, hvor der er praktikpladser nok, hvor der er rummelige ungdomsuddannelser, og hvor de unge er rustet til den uddannelse, de skal starte på.
Vi foreslår en hurtigarbejdende ungekommission, der skal involvere kommuner, uddannelsesinstitutioner, arbejdsmarkedets parter og eksperter i reformarbejdet. Herudover ønsker vi en reform af ungdomsuddannelserne, en indsats, der gør, at vi ikke taber de sidste uden uddannelse på gulvet, en hurtig hjælp til at få nyuddannede i job og et opgør med silotankegangen.
Fordoblet ungeledighed
Ungeledigheden er et af de største problemer, vi har. I Danmarks seks største byer er mere end 55.000 unge hverken i uddannelse eller job, og ungeledigheden er mere end fordoblet siden 2008. En del af dem er familieforsørget, og en stor gruppe er på offentlige ydelser.
Især tre grupper af unge ledige bekymrer:
For det første skønnes det, at op mod hver tredje af de arbejdsmarkedsparate unge ledige er nyuddannede.
For det andet har mere end hver anden af de unge på kontanthjælp eller dagpenge ingen uddannelse. De fleste har flere afbrudte uddannelser bag sig, mange er er stoppet, fordi de ikke kan få en praktikplads.
For det tredje er gruppen af ikke arbejdsmarkedsparate unge på kontanthjælp stigende. At unge er midlertidigt inaktive er ikke et problem — de har ret til hjælp i et velfærdssamfund som vores. Det er derimod et alvorligt problem, at et stigende antal unge bliver hængende i kontanthjælpssystemet — mere end hver fjerde har psykiske problemer.
Arbejderbevægelsens Erhvervsråd har vurderet behovet for arbejdskraft i 2020. Hovedkonklusionen er, vi får brug for mindre ufaglært arbejdskraft. Fremskriver man den nuværende udvikling, er der i 2020 mere end 100.000 ufaglærte, der ikke kan få et job. Derimod vil der mangle uddannet arbejdskraft. Derfor må der nye, alternative løsningsmodeller på bordet. Vi har fire forslag:
Reformer nu
Vores første anbefaling til den nye regering er at lave en reform af ungdomsuddannelserne. De nuværende redskaber og politikker er ikke tilstrækkelige.
Vi foreslår nye veje til en erhvervsfaglig ungdomsuddannelse, hvor man bl.a. styrker det sociale miljø. Herudover er der brug for, at de unge bliver guidet til uddannelser med gode praktik- og jobmuligheder, og ungdomsuddannelser skal have bedre forudsætninger for at nedbringe frafaldet. Og så skal vi stoppe tendensen til hele tiden at øge længden af ungdomsuddannelserne og gøre indholdet mere akademisk.
Alt for mange unge ender i de kommunale jobcentre efter at være faldet fra en uddannelse. Det er både et nederlag for den unge og en økonomisk byrde for kommunen og staten. Derfor foreslår vi bl.a., unge skal have ret til et relevant uddannelsesafklarende forløb, og at det nuværende uddannelsespålæg skal udvides til at gælde alle uddannelsesparate unge under 30 år.
Job til nyuddannede
Ledigheden blandt nyuddannede er godt fordoblet siden sommeren 2008.
Da ledigheden blandt dimittender sidst var høj i 2003, afsatte den daværende regering 51 millioner kroner til at hjælpe højtuddannede ud i specielt små og mellemstore virksomheder. Resultatet var 3-4.000 nye akademikerjob i virksomheder, der ikke tidligere havde ansat akademikere. I dag er der behov for lignende investeringer.
Herudover bør der blødes op på reglerne for straksaktivering af unge under 30 år, så det er den enkelte jobkonsulent, der vurderer, hvad der er bedst for den enkelte unge. Ligeledes bør det ikke være økonomi, der tilskynder kommunerne til f.eks. at anvende virksomhedspraktik og løntilskud, men i stedet en individuel vurdering af. Endelig mener vi, at den obligatoriske udlægning af aktivering af akademikere til private leverandører bør ophæves.
Nedbryd siloerne
I dag kan en udsat ung have en sagsbehandler på jobcentret, en i familieafdelingen, en i misbrugsafdelingen og en på en kommunal eller regional behandlingsinstitution. Folketinget bør skabe bedre sammenhæng i indsatsen for unge op til 30 år ved f.eks. at indføre en fælles uddannelsesplan. Det skal understøttes af den såkaldte ungedatabase, som skal give kommunerne information om unges uddannelseshistorik og forsørgelsesgrundlag. Herudover er der bl.a. behov for, at definitionen af, hvornår man er 'ung', harmoniseres på tværs af love om uddannelsesvejledning, beskæftigelses- og socialindsats.
Vi har behov for en ny ungeindsats, og vi håber, regeringen vil tage godt imod vores forslag. Vi ser frem til det fremtidige samarbejde.
 
Anna Mee Allerslev er beskæftigelses- og integrationsborgmester i Københavns Kommune (R), Hans Halvorsen er rådmand i Aarhus Kommune (S), Peter Rahbæk Juel er rådmand i Odense Kommune (S), Mai-Britt Iversen er rådmand i Aalborg Kommune (S), Leif Gade er formand for Arbejdsmarkedsudvalget, Randers Kommune (S) og Henrik Vallø er formand for Arbejdsmarkedsudvalget og Socialudvalget i Esbjerg Kommune (K)

