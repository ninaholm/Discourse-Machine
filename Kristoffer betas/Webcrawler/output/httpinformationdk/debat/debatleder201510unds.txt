Undskyld, men de er rigtige mennesker
LEDER


 Kig på billedet: I europæiske efterårslandskaber trasker de i lange rækker, dækket af sjal og regnslag, de titusindvis af flygtninge. På vej, på vej, men hvorhen? Mod et bedre liv, håber de. Det håb har fået dem at bryde op.
Men den virkelighed, de bevæger sig i, bliver fjendtligere og fjendtligere. Flere og flere landegrænser befæstes med pigtråd og spærringer. Flere og flere lande søger at lukke af for nye flygtninge. Tyskland og Sverige – de lande, der viser menneskelighed ved at tage venligt imod nødstedte – møder stigende indre uvilje.
I Sverige har myndighederne nu besluttet at gøre placeringen af modtagelsescentre hemmelig – for at undgå nye brandsabotager.
I Europa-Parlamentet fremhævede EU-præsidenten, Donald Tusk, i tirsdags, at medlemslandene må løse flygtningekrisen sammen. Lykkes det ikke, har krisen ifølge Tusk »potentiale til at skabe tektoniske forandringer i Europas politiske landskab«. Tusk tilføjede: »Og det er ikke forandringer til det bedre.«
Hvordan landskaberne allerede er rystede af den manglende solidaritet, er Danmark et eksempel på. Regeringspartiet Venstre har bortkastet sin humanitære arv og gjort sig til konkurrent med Dansk Folkeparti i hårdhændet behandling af udlændinge.
Tragisk er det kommet til udtryk ved, at regeringen har stillet som betingelse, at alle de partier, den forhandler med om en ny udlændingeaftale, på forhånd skal erklære sig indforstået med den drastisk nedsatte integrationsydelse, de borgerlige partier fandt sammen om i juni måned.
Radikale Venstre, SF og Alternativet sagde nej, mens Socialdemokraterne ydmygede sig ved at erklære sig indforstået med nedskæringen. Som figenblad stillede Socialdemokraterne krav om en kompensation til de børnefamilier, der rammes særligt hårdt. Det figenblad flåede regeringen af ved at nægte nogen form for afbødning af den sociale nød, nedskæringen fører med sig.
Selv hvis man accepterer regeringens argument om, at udsigten til lavere ydelser fremover vil skræmme flygtninge fra at søge asyl, giver det ingen mening, at nedskæringerne gennemføres med tilbagevirkende kraft. Det borgerlige flertal vil skære ned også for modtagere af integrationsydelse til personer, der har været i landet i op til syv år.
Det betyder, at familier, der har skaffet sig bolig, nu kan få svært ved at betale huslejen og må flytte tilbage til asylcentre. Er det integrationspolitik – eller er det kollektiv afstraffelse? Nedskæringerne betyder, at enlige ikkeforsørgere, der i dag får 10.849 kr. om måneden før skat, må klare sig for 5.945 kr. Et ægtepar over 30 med børn synker fra 28.832 kr. til 16.638 kr. Det giver ifølge regeringen en besparelse på 138 millioner kr. i 2016 og 177 millioner kr. i 2017.
De skal sammenholdes med, at V-regeringen i går roste sig selv af, at 2016-midlerne fra ’satspuljen’ bliver fordelt, således at 96 millioner kr. går til bedre forebyggelse i kommunerne, så udsatte børn, unge og deres familier får hjælp, inden problemerne vokser sig for store.
Undskyld, men hvem er blandt de mest udsatte her i landet? Det er de familier på integrationsydelse, som den selvsamme regering samtidig fratager 138 millioner kr. i 2016. Det kan virke underligt at skulle minde om, men det er faktisk rigtige, levende mennesker, det drejer sig om.
Det synes nogle politikere at lade hånt om. I september i år søgte 2.761 mennesker asyl i Danmark – en tiendedel af tallet fra Sverige. Alligevel sagde Dansk Folkepartis ordfører Martin Henriksen til Ritzau om det danske tal: »Det tal skal bankes ned.«
I gårsdagens Information forudså forskningschef ved Institut for Menneskerettigheder, Thomas Gammeltoft-Hansen, at flygtningestrømmene ikke vil ophøre, uanset hvordan Europa forskanser sig. Dertil er flygtningenes situation i de såkaldte ’nærområder’ alt for desperat.
I en erkendelse af situationens alvor erklærede statsminister Lars Løkke Rasmussen i september i år: »Vi er nødt til at finde en europæisk løsning på et fælles problem.«
Men helt præcist hvem er »vi« i statsministerens udsagn? Det er åbenbart ikke den regering, han selv er statsminister for.

