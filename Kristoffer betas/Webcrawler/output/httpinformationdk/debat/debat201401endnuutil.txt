Endnu en utilsigtet konsekvens i udlændingeloven?
Kan det passe, at en ung nydansk kvinde, som flygter fra trusler om tvangsægteskab og lemlæstelse, ikke kan få permanent opholdstilladelse, fordi hun efter flugten har modtaget økonomisk hjælp fra det offentlige?


 
	Det er fem år siden, Manna flygtede fra sin familie. Dengang var hun kun 15 år og meget alene i verden. Men der var ikke andet at gøre, for dødstruslerne hang over hovedet på hende, og hun ville ikke bøje sig for sine indvandrerforældres krav om at lade sig tvangsgifte.

	Mannas kommune hjalp hende til et skjult opholdssted. Hun kom i en ny skole, og modtog ungdomsydelse, til hun fyldte 18 år.

	Da hun blev 18 år, søgte hun permanent opholdstilladelse i Danmark, fordi hun som barn af forældre, der ikke er danske statsborgere, kun havde midlertidig opholdstilladelse. Men hvis man som Manna er født i Danmark, kan man inden for et år fra sin 18-års fødselsdag søge og få permanent opholdstilladelse på det grundlag. Permanent opholdstilladelse er en forudsætning for senere at søge dansk statsborgerskab.

	Manna fik afslag. Udlændingestyrelsen havde » ... lagt vægt på, at du ikke har udvist aktivt medborgerskab her i landet gennem mindst et års deltagelse i bestyrelser, organisationer m.v., samt at du ikke har bestået medborgerskabsprøven.«

	Kravene om aktivt medborgerskab og bestået medborgerskabsprøve er siden blevet fjernet. Men i afslaget gøres der desuden opmærksom på, at en af betingelserne for at få permanent opholdstilladelse er, at man ikke har modtaget hjælp efter lov om aktiv socialpolitik eller integrationsloven i mindst tre år før ansøgningstidspunktet. Den betingelse gælder stadig.

	Uden indkomst

	Den ungdomsydelse, Manna fik, fra hun var 15 år, til hun var 18 år, gives efter lov om aktiv socialpolitik. Kan det passe, at man forlanger, at en ung fra 15-års-alderen, som stadig går i skole og står helt uden familie, skal forsørge sig selv? Kan det være rigtigt, at hvis hun får hjælp i en situation, hvor hun risikerer tvangsægteskab og er udsat dødstrusler, ødelægger det hendes mulighed for at få permanent opholdstilladelse i årevis?

	Efter 10. klasse fortsatte Manna sin skolegang. Hun flyttede på værelse og levede af SU. I sommer tog hun HF. Hun var med god grund utrolig glad og stolt. Hun har brudt en tung social arv.

	Herefter får hun tilkendt revalidering, søger ind på en uddannelse og bliver optaget pr. 1. februar 2014.

	Lige nu er hun altså hverken berettiget til SU eller revalidering, som jo først træder i kraft, når hun kan begynde på sin uddannelse. Hun har intet at leve af. Hun vil gerne arbejde og søger aktivt, men der er ikke noget at få. Efter nogle ugers forløb bliver hun nødt til at søge kontanthjælp. Men det kan få konsekvenser for hendes opholdstilladelse.

	Kontanthjælp og desværre også revalidering gives efter lov om aktiv socialpolitik. Hvis hun ikke vil ødelægge sine muligheder for permanent opholdstilladelse yderligere, skal hun altså afstå fra hjælp, indtil hun bliver 21 år. Til den tid er det er tre år siden, hun fik ungdomsydelse, og hun kan igen kan søge permanent opholdstilladelse. Herefter skal hun vente på svar i ca. syv måneder, som ifølge Udlændingestyrelsen er den sædvanlige behandlingstid.

	Årelang usikkerhed

	Hun kan godt prøve at søge permanent opholdstilladelse allerede nu – der kan så være en mulighed for, at man vil tage hendes baggrund i betragtning. Men sagsbehandlingen vil i så fald nok være endnu længere end syv måneder pga. sagens usædvanlige karakter, stadig ifølge Udlændingestyrelsen.

	Hun kan få SU fra februar 2014, hvor hun er optaget på sin uddannelse (SU gives ikke efter lov om aktiv socialpolitik), men det er tvivlsomt, om hun kan klare sig for SU. Hun har jo netop fået tilkendt revalidering ud fra en anerkendelse af de vanskeligheder, hun har i sin bagage.

	Alternativet er, at hun modtager den støtte, hun er blevet tilkendt, men betaler med årelang usikkerhed om sin tilværelse som dansker.

	Det kan ikke komme bag på nogen, at en ung kvinde med Mannas baggrund har en stor utryghed med sig. Usikkerheden om, hvorvidt hun kan blive i det land, som hun er født og vokset op i, og hvor hun hører til, gør hendes situation langt sværere at leve med.

	Det forekommer forkert og forkasteligt, at de, der må flygte fra dybt destruktive familieforhold og trods angst, sorg og ensomhed opbygger et selvstændigt liv, nærmest bliver straffet for det.

	Måske der som i IM’s tilfælde er tale om en utilsigtet konsekvens af udlændingeloven?

Dina Wildt er psykolog

Manna er et opdigtet navn. Kvindens rigtige identitet er redaktionen bekendt.

