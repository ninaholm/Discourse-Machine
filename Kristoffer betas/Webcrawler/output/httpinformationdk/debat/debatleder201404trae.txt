Træk håndbremsen, Christiania
Hærværk mod opførelsen af en ny cykelsti er en tabersag for fristaden


 
Der foregår en kamp om en cykelsti. Og hvis der ikke snart trækkes i håndbremsen, har konflikten potentiale til at smadre den borgfred, der har indfundet sig om ’Christiania-spørgsmålet’.

	Det drejer som en den såkaldte ’Christianshavnerrute’, der skal forbinde Indre by med Østamager – herunder ikke mindst Amager Strand. Processen har været uendelig lang, og lad det her været usagt, hvem der har dummet sig mest undervejs. Det er slet ikke usandsynligt, at kommunen skulle have lyttet mere. Det kan bestemt ikke udelukkes, at Christiania skulle have deltaget mere aktivt med konstruktive – og realiserbare – forslag til, hvordan Christiania kan indgå som en del af en ny grøn rute for alle københavnere. Nuvel: Udfaldet blev, at kommunen er gået i gang med byggeriet uden fristadens velsignelse. Og at der allerede er meldinger om hærværk på byggemateriel og trusler mod bygningsarbejderne.

Selvfølgelig skal der lyttes på christianitterne, når de – med argumenter, ikke trusler – udtrykker bekymring for, at cyklerne vil være til fare for områdets børn og hunde. Det må naturligvis kunne forventes, at kommunen har et bud på, hvordan man sikrer dem så optimalt som muligt.

	Men det her er en tabersag for fristaden. For det blive vanskeligt at mobilisere støtte hos dem, der normalt argumenterer for områdets integritet. Hos dem, der vil have færre biler i byen. Vi vil have, at København bliver verdens bedste, sikreste og smukkeste cykelby. Vi vil have, at Østamager bliver et rekreativt område for alle københavnere, ikke en ny domicildød bydel. For uanset hvor meget christianitterne kalder deres bydel for vores alles, er det her en konflikt om almenvellets interesser over for særlige og – i sidste ende – private interesser.

	Hvis konsekvensen af, at I vil bevare frirummet for jeres børn, bliver en begrænsning for planer om at udvide det for Københavns øvrige småfolk, leger I farligt tæt på grænserne for den brede velvilje. Christiania, du har vores hjerter. Men pas på dem, thi de er skrøbelige. Og banker for at cykle.

