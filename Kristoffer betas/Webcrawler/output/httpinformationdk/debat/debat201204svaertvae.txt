’Svært at være både distanceret og passioneret’
Antropologerne er fanget mellem deres forskningsfelts kompleksitet og en omverden, der hungrer efter letforståelige svar på livets store spørgsmål


 Det er en antropologisk grundregel, at man i sit feltarbejde skal stræbe efter at bevare en analytisk distance til sit forskningsfelt. Men intentionen om at holde denne analytiske distance er svær at kombinere med samfundsdebattens krav om håndfast stillingtagen og letforståelige forskningsresultater. Det mener antropolog og selvstændig konsulent Andreas Lloyd:
»Det er svært for antropologen både at være distanceret og passioneret. Og det er synd og skam. Det bedste, vi kan gøre, er at erkende, at vi ud over vores videnskabelige viden også har holdninger, og at vi gerne vil ændre samfundet.«
En del af problemet skyldes, at antropologi har dårlig videnskabelig selvtillid: »Vi er hele tiden bange for, at folk siger, at vi ikke har noget tøj på. Vi vil gerne være en hård videnskab, men antropologi er ofte mere poetisk og skønlitterær. Vi er bange for at få at vide, at vi bare skulle blive forfattere. Men vi burde omfavne, at vi både er videnskabelige og personlige,« siger han og tilføjer, at mange antropologer samtidig oplever, at medierne ofte forfladiger deres forskningsresultater. Det har fået mange til bevidst at undgå medierne og i stedet udelukkende koncentrere sig om selve forskningen.
Noget kunne tyde på, at antropologerne er bange for medierne?
»Det eneste, der er farligere end ikke at komme med en konklusion, er at komme med en konklusion, der bliver misforstået. Det er antropologer bange for. Medierne er i det hele taget for dårlige til at tage fat i komplekse problemstillinger, men jeg synes også, at vi som antropologer er for dårlige til at byde os til, fordi vi føler, at vi bliver misforstået uanset hvad,« siger Andreas Lloyd, som blev færdiguddannet på KU i 2007. Her oplevede han, at uddannelsen i de første år var meget teoritung, hvorimod den praktiske dimension fyldte relativt lidt: »Jeg ville gerne ud i virkeligheden og møde folk og bruge min antropologiske viden til at hjælpe dem. Men studiet var ofte meget navlepillende og selvrefererende. Der ikke var noget, der ikke blev afsluttet med et: ’Det er mere komplekst end som så’. Det var ret frustrerende og uforløst, at det aldrig var muligt at nå en konklusion. Sådan er videnskab selvfølgelig, men det var særligt anstrengende på antropologi.«

