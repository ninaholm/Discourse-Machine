Retten har talt



 MED ØSTRE LANDSRETS frifindelse sidst på eftermiddagen i går af den 19-årige EH, der har været anklaget for terror, er der nu sat et foreløbigt punktum, der kan give den unge mand mulighed for at fortsætte sit liv. Samtidig er der endnu en gang grund til at glæde sig over, at Danmark trods alt stadig er i besiddelse af et uvildigt retsvæsen, som udelukkende forholder sig til bevisets stilling, også i sager, hvor medier og politikere ikke går af vejen for at fælde dom på forhånd.
EH blev trukket gennem møllen for et par år siden, da den såkaldte Glostrup-sag første gang udspillede sig i Østre Landsret. Ved den lejlighed foregik det akkompagneret af terrorstemning og stor mediefokus. Da dommen faldt for lidt mere end et år siden, blev alle fire tiltalte i første omgang dømt skyldige. Om det skyldes den enorme medieinteresse er svært at sige, men i hvert fald var nævningene enige i skyldsspørgsmålet. Men efter indgriben fra rettens dommere blev i alt tre af de fire frifundet, heriblandt altså EH. Anklagemyndigheden ankede imidlertid dommen. Derfor den seneste runde, som fandt sin afslutning i går.
GLOSTRUP-SAGEN ER en udløber af en anden terrorsag fra Sarajevo i Bosnien, hvor en dansk-tyrker, AC, og en svensk-bosnier, Maximus, i 2005 blev anholdt i Sarajevo i besiddelse af flere våben, sprængstoffer og uspecificerede terrorplaner. AC og Maximus er for længst idømt lange fængselsstraffe i Bosnien. I forbindelse med deres anholdelse blev PET underrettet om forbindelsen til de fire mænd i Glostrup. 
Da dommen faldt første gang i Glostrup-sagen, blev en enkelt ung mand idømt syv års fængsel, mens EH og to andre blev frifundet. Ved ankesagen mod EH forsøgte anklageren endnu en gang at føre bevis for EH's forbindelse til sagen fra Sarajevo og bevise hans radikaliseringsproces fra en almindelig ung mand til en religiøs fanatiker.
TRODS RETSFORMANDENS ihærdige anstrengelser for at udtrykke tvivl om EH's uskyld, fandt nævningene altså ikke, at han var skyldig. EH har beviseligt kommunikeret med de andre dømte i sagen, han har downloadet bombemanualer og halshugnings-videoer fra internettet, og han har været bekendt med 'boghandleren fra Brønshøj', den terrordømte Said Mansour, samtidig med at han har undergået en religiøs forvandling.
Hvad man end måtte mene om EH's internetinteresser, hans kommunikation med terrordømte eller hans religiøse orientering, fællesdømte man heldigvis ikke hverken på baggrund af social kontakt eller udseende. Der dømmes udelukkende på baggrund af handlinger og beviser. Derfor er der stor grund til at glæde sig over, at institutionerne omkring strafferetssager fungerer på trods af mediernes og politikernes store opmærksomhed. Det bekræfter, at selv om der er indført en betænkelig terrorlovgivning, er der ikke ændret ved måden at vurdere beviser på. Gældende ret gør sig stadig gældende.

