Lyd og længsel
Fællesskab omkring musik kan få tiden til at stå stille, mens vi længes sammen – eller efter hinanden – til tonerne af et smukt nummer. Som ulve, der hyler en særlig sound i flok


 Engang i starten af halvfemserne stod jeg foroverbøjet og prøvede at komme af med et sidestik. Jeg prustede og stønnede på en musikfestival et sted i Jylland. Jeg havde forladt de andre fra ungdomsklubben for at løbe efter en pige med en band-T-shirt. Jeg vidste godt, at bandet havde mange fans, men ikke at de var lækre og fandtes i Danmark. Hun havde stramt sort pagehår og et politisk badge oppe ved kraven på billedet fra albummet Rattle And Hum. Nu var jeg ikke alene. Og U2 var ikke længere så kikset.
Fællesskab omkring musik søger man desperat, lige indtil man får det. Især hvis man er opvokset i provinsen. Det Elektriske Barometer kører hver søndag på femogtyvende år på den følelse. Tiden står stille, mens vi længes sammen, eventuelt efter hinanden, til tonerne af dette smukke nummer. Så flytter pennevennerne til byen. De begynder at gå ud. Til koncerterne. På barerne og klubberne. Firtoget kører direkte ind på en banegård, hvor man kan møde andre ligesom sig selv. Man bliver beruset af genkendelsen, og det svinger. Så får man beef og nok og ekskærester og man dræber sine idoler og skændes med sine forældre, og så begynder man at gå en anden vej.
Nu skal det være fint. Ulvene hyler mod månen i flok. Efter mening. Efter fisse. Følelsen skal forfines. Man kigger i kældre og internettets dyb efter sjældne plader, der har lagret i årtier. En sjælden klassiker, sært frisk efter alle disse år, kan man dele med højst et par andre indviede. Med årene bliver man dygtig. Man kan måske endda tjene penge på sin næse og sine gyldne ører. I det offentlige rum og på de sociale medier blærer man sig med sin kunnen. Det er meget vigtigt, at være den første til at spotte noget. Eventuelt få det nye til byen. Og blive venner med dem i en bil fra lufthavnen.
Den gamle rockanmelderstil med at stå ude i baren og alligevel mene, at man har fået det hele med, er blevet overtaget af generationer, der vil vide alt, men ikke gider lære. Nettet har demokratiseret smag og meningsudbud. Alle leger anmeldere, og de fleste har en platform, de kan blogge fra. Støj gør træt. Træt gør syg. Syg gør gammel. Så bliver man deprimeret og begynder at hade koncerterne, barerne og klubberne. Man sniger sig kun ud, hvis der er så mange historier knyttet til musikken, at man ikke kan undvære at opleve den live.
Så er man slået tilbage til start. Der hvor man sidder alene derhjemme og fedter med sin store kærlighed til musik. Det rene naive øjeblik, hvor man er ligeglad. Totalt ligeglad med, hvor bandet kommer fra. Hvem sangen er skrevet til. Om bandet overlever længere end anden plade. Man behøver ikke at møde Patti Smith. Man behøver ikke få autograf, interview eller telefonnummer. Man behøver ikke have en komplet samling af en kunstner. Man læser ikke om det nye. Man hører det bare. Tilfældigt eller opsøgende. Man renser sit støjfilter hver eneste morgen. Man møder en sang, som man burde møde et menneske. Mavefornemmelse på den ene side. Psykopatmagnet på den anden. Mellem intuition og drifter – må de komme og blive bedømt, én efter én. Lige der vil musikken overleve. Altid. Den følelse af at blive opslugt af et nummer er det tætteste, man kommer kærlighed. Først har man den følelse alene. En stille optur med sig selv. Så deler man den med et par stykker. Med mange. Med masserne.
Jeg står på et gadehjørne i det indre København. Jeg har sidestik. Jeg hiver efter vejret, mens jeg kigger på alle, der går forbi. Hvad har de på, og hvilken musik hører de? Jeg har et horn i siden – vuvuzela-style. Jeg har lovet mig selv at trutte, når der kommer en lyd og look, der matcher, og som kan få min puls op. Jeg så min unge ven Esben for lidt siden. Jeg skal spørge ham om noget. Jeg truttede i hornet, men han hørte det ikke. Han så koncentreret ud. Han havde farvet sit hår blåt. Han havde en T-shirt på med delfiner og en sort læderjakke udenpå. Han siger, det hedder seapunk. Jeg bliver forpustet igen. Måske skal jeg bare blive siddende. Hvis han én gang er kommet forbi her, kommer han nok igen.
 
Maria Gerhardt har holdt 10-års-jubilæum som Dj Djuna Barnes. Hun er også chefredaktør for magasinet ’Københavner’
Ugens personlige klummer: Mandag: DerudefraTirsdag: KampzonerOnsdag: I medierne Torsdag: I kulturen Fredag: 10’erneLørdag: Borgen

