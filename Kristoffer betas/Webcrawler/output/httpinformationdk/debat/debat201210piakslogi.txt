Pia K.’s logiske kortslutning



 Det er godt nok en klar skævert, værdiordføreren Pia Kjærsgaard leverer i Information 9. oktober. Kjærsgaards læserbrev handler om Breivik og Café Teatrets kommende (og derfor ikke endnu ikke sete) teaterstykke om Breiviks manifest.
Kjærsgaard er sådan set helt klar i mælet: Breivik er en syg galning og massemorder, og han skal ties ihjel. Det at lave et teaterstykke om hans verdenssyn, forestillingsbilleder og handlinger er sådan nærmest pr. automatik en hån mod og krænkelse af ofrene og de efterladte. Det er ’intet’ af forstå. Hvis man prøver at ’forstå’ eller at fortolke Breiviks verdensbillede og morderiske handlinger, så gør man sig til ’frivillige mikrofonholdere for en gal massemorder’.
Så klart og så enkelt er det. Sådan er Pias logik. Eller rettere den ene side af Pias logik.
Den anden side af den logik er nemlig, at det med bevidst selvfølgelighed ikke med et ord nævnes, at Breivik er overbevist højreekstremist, og at de myrdede var socialdemokrater (demokrater!) og måske multikulturalister. Dermed skriver Pia Kjærsgaards værdipolitiske læserbrev sig utvetydigt ind i den tendens, der er til at afpolitisere Breivik og hans ideer, værdier og handlinger og bare gøre det hele til et spørgsmål om en enkeltperson og hans gale og syge tankegang og adfærd. Det er befriende ligetil, og så slipper vi for ligefrem at skulle tænke over det. Galskab og sygdom er ikke sådan til at diskutere.
Breiviks ondskab skal forstås
De to svenske forskere Sara Edenheim og Malin Rönnblom har i det seneste nummer af det fremragende svenske kulturtidsskrift Glänta skrevet en større analyse, ’Rädslans politik’, af bl.a. hele denne afpolitisering i norske og især svenske massemedier og i det politiske system. Det er forstemmende læsning.
I det danske kulturtidsskrift PLYS 27 er der ligeledes en stor artikel, ’Den leende mand’, om Breivik og hans politiske megalomani og klare tilhørsforhold til det, der betegnes som den idealistiske ondskab. Her er vi så nok ved nogle af de pointer, det ville mere end umagen værd at ’forstå’ og ’fortolke’ for at kunne komme videre i bestræbelserne på at dæmme op for de ’breiviske’ almagtsforestillinger.
Det er logik.

