Foruroligende mangel på viden om forholdene på universiteterne
Sekunderet af Charlotte Rønhof fra Dansk Industri lancerer Mette Hartmeyer fra den socialdemokratiske studenterorganisation Frit Forum i Information den 2. februar et skarpt angreb på Danske Studerendes Fællesråd (DSF)


 Charlotte Rønhof og Mette Hartmeyer påstår, at vi vil genindføre professorvældet. Det er noget sludder. Professorvældet blev brudt med de nye styrelseslove for 40 år siden til fordel for demokratiske universiteter præget af en høj grad af medarbejder- og studenterindflydelse. Institutionsdemokratiet er så desværre blevet rullet tilbage igennem 1990'erne for stort set at blive afskaffet med universitetsloven fra 2003. Hvor lederne på universiteterne (rektorer, dekaner, institutledere osv.) tidligere var på valg. Så betød universitetsloven, at man afskaffede valgene på alle niveauer. 
Diktater frem for dialog
Konsekvensen er, at alle ledere nu er udpeget ovenfra, og at de studerende og de ansatte eksempelvis ingen mulighed har for at slippe af med ledere, der ikke er i stand til at varetage deres opgave. Det er et system, der har vist sig at fremme en ledelsesform baseret på diktater frem for dialog, hvilket er ødelæggende for enhver vidensbaseret institution. Samtidig fremmer det tendenser til lukkethed og nepotisme på universiteterne.
Vi har hamret løs
Den næste påstand er, at Danske Studerendes Fællesråd ikke bekymrer sig om kvaliteten af undervisningen. Nu hvor skribenterne har ulejliget sig med et kig på vores hjemmeside, så ved de jo udmærket godt, at det er direkte usandt. DSF er eksempelvis er nogle af dem, der mest højlydt har beklaget over problemerne med at undervisning eksempelvis tørres af på eksterne lektorer og assistenter. Ligesom vi mildt sagt har hamret løs på problemet med, at man igennem det sidste årti konstant har skåret på bevillingerne til undervisningen med det resultat, at de studerende får stadig ringere undervisning. 
Har rejst alarmfanen
Sidste år påviste en undersøgelse, at 35 procent af underviserne vurderede, at det faglige niveau blandt de nyuddannede kandidater var faldet efter den nye universitetslov trådte i kraft. Seks ud af ti forskere mener samtidig at universitetsloven har forringet forskningsvilkårene. Senest har Videnskabernes Selskab så rejst alarmfanen og advaret mod, at universiteterne er ved at sætte forskernes faglige integritet over styr efter fusionen mellem sektorforskningsinstitutioner og universiteterne. Den socialdemokratiske studenterordfører skriver, at "samfundet har brug for universiteter, der er ledet af en professionel ledelse og en bestyrelse, der samlet set repræsenterer samfundets interesser -". 
Overraskende
Det mener hun så sikres gennem den nuværende universitetslov. Fakta er, at universiteternes ledelse i dag er domineret af repræsentanter for de store erhvervsgiganter. I universitetsbestyrelserne finder man derimod stort set ikke repræsentanter for forbrugere, miljøorganisationer, fagbevægelsen, patientforeninger og alle de andre grupper, som tilsammen udgør det danske samfund. Dette kan betyde, at man nedprioriterer vigtige fag og fagområder, som måske ikke lige umiddelbart giver mere profit, men bidrager til andre vigtige aspekter af samfundet. At Dansk Industri mener, at erhvervslivets top taler på vegne af hele befolkningen er næppe overraskende, men at en socialdemokratisk studenterrepræsentant mener det samme, er unægtelig mere overraskende. 
Maren Schmith Astrup er formand for Danske Studerendes Fællesråd

