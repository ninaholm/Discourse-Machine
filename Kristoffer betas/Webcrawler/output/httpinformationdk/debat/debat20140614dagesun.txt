14 dage i et sundhedsvæsen, der kæmper for livet
Da vi for alvor fik brug for sundhedsvæsnet, blev jeg bestyrtet over, hvor skamskåret det er. Nye besparelser er et dødsstød til verdens bedste sundhedssystem
 Jeg har i et år villet skrive denne kronik, fordi det chokerede mig, at verdens bedste hospitalsvæsen er sparet så meget i stykker. Jeg har haft svært ved at gøre det, fordi jeg ikke ville risikere, at den alene kom til at handle om vores situation. Min mission er ikke at få medlidenhed. Men det er nødvendigt at tage en oplyst debat om, hvor presset budgettet er.


 KRONIK – Sidste år var jeg i 14 dage medindlagt med min tre uger gamle søn, som vi ikke fik med os hjem. Derfor kan dette indlæg blive læst som udtryk for en mors sorg. Og jeg er en mor i sorg, men debatten om vores sundhedssystem og milliardbesparelserne, der i disse år rammer det – senest med den nye økonomiaftale mellem regioner og regeringen – mangler konkrete billeder af, hvad sparekniven allerede har skåret væk.
Jeg er bevidst om, at jeg kun kan udtale mig om, hvordan der var på Rigshospitalet for et år siden, selvfølgelig kun fra min families perspektiv og uden faglig indsigt på området. Alligevel giver vores historie et billede af spareøvelsernes konsekvenser.
Det var et voldsomt forløb, vi var igennem. I løbet af 14 dage var min søn indlagt på fire forskellige afdelinger, flere af dem ad flere omgange. Jeg lærte, at alt udregnes efter grad af intensivitet. Man ligger på almindelig afdeling med et speciale, så vidt det er muligt, og kommer efter behov på semiintensiv og derefter intensiv afdeling, som begge favner bredere. Således rykker man både op og ned i graderne ud fra den aktuelle tilstand. Det kan betyde indtil flere afdelingsskift på en enkelt dag og handler om, at intensivafdelingerne er dyrere på grund af mere udstyr og personale, og at kun de, der kræver det, skal være indlagt der. At rykke folk rundt tre gange i døgnet har dog også omkostninger. Måske er de beregnet af dem, der har forstand på sygehusdrift.
Logistikken bestemmes af LEAN, som man bruger i produktionsvirksomheder. Der er præcis det antal personale, som sygeplejen til det aktuelle antal indlagte beregnes at kræve. Da antallet af patienter og deres intensivgrader skifter, er det nærmest et umuligt regnestykke. Men nogen bliver fordret at lave det, hver gang billedet skifter, hvilket vil sige mange gange i løbet af et døgn. Alligevel er der på en semiintensiv afdeling færre på arbejde på søn- og helligdage. Det er svært begribeligt, at de samme patienter kan klare sig med færre hænder på en søndag. Eller at det, der udsættes til mandag, kan forsvares udsat.
Eftersom vores søn var indlagt på forskellige afdelinger, lærte jeg også, at afdelingernes inventar afhænger af sponsorater og varierer betragteligt. Højstatussponsorat-afdelingerne har nymalede stuer med kunst på væggene og Eames-stole. En semiintensiv afdeling er derimod en fællesafdeling for mange specialer, så her er kun, hvad hospitalet som standard har at råde over. Derfor bærer interiøret præg af mange års slid. Dog kan man være heldig at få en af de stuer, der alligevel er beregnet til et særligt speciale og indrettet for sponsorpenge.
Det blotte øje kan narres til at tro, at hjerteproblemer og cancer prioriteres over alt andet. Men det er kun tilfældet så længe, sygdomsforløbet ikke bliver for intensivt, for sker det, skal alle overføres til samme intensivafdeling, hvor møblerne har mange år på bagen, og væggene er uden dekoration. Jeg følte mig langt fra Danmark, da jeg fandt ud af, hvor store forskellene er mellem de enkelte specialer. Det er grotesk, at sponsorater kan bestemme så meget på en institution, som sætter en ære i at have ens tilbud til alle. Samtidig er det et kæmpe dilemma, for sponsorpengene gør også rigtig meget godt. Kan så store forskelle forsvares? Og i hvilken grad medvirker omgivelserne til at hele patienten? Efter min overbevisning en del.
Et er slidt inventar. Noget andet er computersystemer, der bryder sammen, så der fra tid til anden mangler afgørende prøvesvar. Teknikken svigter i dialyseapparater og monitoreringsudstyr. Nyt udstyr som CT-scannere tages i anvendelse uden forudgående kurser. Når det handler om liv eller død, er det forfærdeligt. Alvorlige fejl i kroppen kan være svære at styre, men fejl i maskiner er et stykke hen ad vejen til at kontrollere og undgå, derfor kan de ikke accepteres.
Som tilskuer til det hele undres man over, at man ikke formår at sikre den fornødne kvalitet af de faktorer, der rent faktisk kan kvalitetssikres – endda for en rimelig penge. Den kritik rammer også rengøringsniveauet. Når man er pårørende til nogen, som lægerne bliver nødt til at operere på en almindelig sygestue, bliver man meget bevidst om snavs i kroge, på sengestel og hos medpatienter.
Krisehjælpen udeblev
Da vores søn blev så syg, at han krævede intensiv behandling, kom han på neonatalafdelingen. Indtil da var han blevet ammet, og jeg havde fået mad på hospitalet. På neonatalafdelingen er det imidlertid kun det alvorligt syge barn, der er indlagt; forældre skal sove hjemme og må følgelig holde sig selv med kost. Besparelsen på forplejning af forældre er måske rimelig, men i det store regnskab er den uendeligt lille. Som forælder til en intensivt syg baby kan man kun være hos sit barn.
Det, at det faktisk ikke er meningen fra hospitalets side, er i en kritisk situation umanerligt stressende.
At skulle miste et barn kalder på krisehjælp. Desværre er der meget få psykologer til rådighed. De er tilknyttet bestemte afdelinger, så hvis man er et fællesprojekt mellem flere afdelinger, går systemet i hårdknude. Kapaciteten er også afhængig af f.eks. psykologernes ferieplanlægning. Vi fik først tilbudt psykologhjælp, da vi vidste, vores søn ikke ville overleve det næste døgn, og at vi ikke ville være på hospitalet meget længere. På det tidspunkt havde vi været i en krisetilstand i en uge. Vi fik undervejs kontakt med en krisepsykolog hos Kræftens Bekæmpelse, men fik at vide, at så længe man er på hospitalet, skal man have hjælp der.Derfor skreg vi forgæves på psykologhjælp i en uge.
Uforsvarligt at spare mere
I løbet af de 14 dage mødte vi et utroligt engageret personale. En overlæge stod ved vores søn som det første og det sidste på en meget lang arbejdsdag, sygeplejersker flyttede bjerge af angst for os, og det betød noget, at en social- og sundhedsassistent fik sagt: »Nogle gange tror man, de dør, men de kommer sig,« mens hun gjorde rent. Vi mødte et personale, som var virkelig intensivt på arbejde. Det kunne tydeligvis ikke forsvares at reducere det med blot en enkelt person. Vi kunne i den allermest intensive periode mærke, at omsorgsopgaver, som f.eks. at rekvirere psykolog til os forældre, gik fra den tid, der var til kerneopgaven – en tid, der i forvejen ikke var tilstrækkelig, selv om den er nøje udregnet.
Jeg har i et år villet skrive denne kronik, fordi det chokerede mig, at verdens bedste hospitalsvæsen er sparet så meget i stykker. Jeg har haft svært ved at gøre det, fordi jeg ikke ville risikere, at den alene kom til at handle om vores situation. Min mission er ikke at få medlidenhed. Men det er nødvendigt at tage en oplyst debat om, hvor presset budgettet er.
Det forlyder, at der nu skal spares endnu mere på sygehusene. Jeg håber, man på politisk niveau vil diskutere, hvad det er for et sundhedssystem, vi skal have. At man vil definere nogle minimumstandarder og tage stilling til, hvor ofte man synes, det er rimeligt, at computersystemer bryder sammen og herefter holde det op imod de lograpporter, der må findes over den slags sammenbrud. At man vil tage sig tid til at lade personalet svare på spørgsmål om, hvordan virkeligheden er, og høre på dem som de fagligt kompetente mennesker de er.
For et par måneder siden blev noget af presset vist gennem mediedækning af, at små børn må vente fastende alt for længe inden planlagte behandlinger. Eksemplets magt viste, at produktionsvirksomhedstankegangen i sundhedsvæsenet har nået et niveau, hvor det ikke længere kun er en politisk diskussion, om det er forsvarligt, men i lige så høj grad en etisk. Der er et sted, hvor der ikke kan spares og optimeres mere, og det er der, vi er nu.
Rie Kaas er folkeskolelærer og læsevejleder, mor til Regitze og Georg

