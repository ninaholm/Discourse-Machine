Fra ugens netdebat: En liberal genfødsel?



 I denne uge holdt Liberal Alliance deres sommergruppemøde, og som Bent Winther konkluderede i sin leder mandag, skete det for første gang i partiets levetid med en god portion selvtillid. Efter tre turbulente år med udtalt navneforvirring og en kronisk latterliggjort udskiftning i partitoppen er det nu lykkedes partileder Anders Samuelsen, med støtte fra Simon Emil Ammitzbøll, at sikre partiet en profil som det regulære, liberale alternativ i dansk politik. Det har medført succes i meningsmålingerne, og partiet, som for blot et år siden lå til under én procent af stemmerne, bliver nu spået en central rolle efter et kommende folketingsvalg. Ifølge Bent Winther skyldes det, at partiet nu markerer sig på en selvstændig platform i stedet for som et protestparti, en kombination af Samuelsens fortsatte indsats, og den ændring af det politiske landskab, der siden 2001 har gjort mange borgerlige vælgere 'hjemløse'.
Et helt andet program
»Mon ikke en del vælgere ville være interesserede i at vide, hvilken politik der i givet fald vil blive ført med Dansk Folkeparti i regering og Liberal Alliance som fast afpresser på sidelinjen?« spørger Henrik Wagner og minder om, at de to vælgersegmenter åbenlyst afskyr hinanden som pesten. »Men på den anden side, når hverken pressen eller det såkaldte centrum-venstre spørger kritisk ind til de mange modsætningsforhold, så kan valget måske godt smugles igennem ad bagdøren«, skriver han.
Ifølge Lars Hansen skyldes den megen spot og latterliggørelse, at Ny Alliance havde et helt andet program, nemlig 'nok er nok', et opgør med den borgerlige regerings afhængighed af højrefløjen. »Problemet var, at de to øvrige partistiftere ville nogle helt andre ting, som i øvrigt også strittede i hver sin retning«, siger han og henviser her til Naser Khader og Gitte Seeberg.
Lennart Kampmann mener, at succesen bunder i, at der i årevis ikke har været ført reel borgerlig politik med fokus på lavere skat og borgernes frihed:
»De, der kalder blå stue for borgerlig, har ikke fattet, hvad VKO har bedrevet. Tænk på knivlov, kamphundelov, tinglysningsskandale og forsvarsskandale, og så er det indlysende klart, at der ønskes et alternativ med udgangspunkt i frihed og mere ret til egne midler,« spår han.
Erik Rolfsen Nissen kritiserer partiet for at være umoderne og citerer deres partiprogram på punktet om klimapolitik. Her står, at 'de miljømæssige fordele ved en given regulering altid bør holdes op mod omkostningerne i form af tabt produktion, konkurrenceevne og i sidste ende arbejdspladser, velstand og velfærd'. »Dette er ikke fremtidens parti, men fortidens. Dette principprogram kan ikke sikre bæredygtighed«.
Information bringer hver fredag et uddrag af ugens mest interessante kommentarer fra debatten på information.dk

