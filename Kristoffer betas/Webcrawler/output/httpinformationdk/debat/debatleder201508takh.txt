Tak til Holst
LEDER


 »Vores begrundelse for at gå med i Irak-krigen i 2003 var Saddam Husseins manglende efterlevelse af Sikkerhedsrådets resolutioner«.
Sådan har den officielle forklaring lydt, lige siden den martsdag, da Danmark for alvor blev aktivistisk og sendte en korvet og en ubåd af sted for at hjælpe USA med at vælte en af verdens mest brutale diktatorer. Så sent som den 20. juli sagde tidligere udenrigsminister Per Stig Møller (K) netop sådan i et større interview med Information.
I 12 år har de borgerlige partier hævdet, at Irak-krigen ikke handlede om Iraks masseødelæggelsesvåben men om Saddam Husseins manglende vilje til at samarbejde med FN. Den påstand skød den nye forsvarsminister Carl Holst imidlertid en pil igennem i den forløbne weekend.
»Nogle mener, at vi aldrig får afdækket, hvorfor vi gik i krig. Jo, det gør man. Vi gik i krig, fordi der var masseødelæggelsesvåben. Den begrundelse var forkert. Slut,« sagde han, hvilket af Berlingske straks blev udråbt til endnu et fejltrin begået af en allerede presset forsvarsminister.
Noget fejltrin er der imidlertid næppe tale om, al den stund, at både den tidligere statsminister Anders Fogh Rasmussen og Per Stig Møller op til krigsudbruddet flere gange sagde stort set det samme fra Folketingets talerstol.
En og anden kunne spørge, hvorfor det stadig er afgørende, om Danmark gik i krig for at afvæbne Irak eller for at sikre Iraks overholdelse af FN’s resolutioner. Forklaringen er, at det gør – eller kan gøre – en juridisk forskel. Hvis begrundelsen for krigen var Iraks manglende overholdelse af FN’s resolutioner, var den ganske enkelt mere legitim i forhold til folkeretten – end hvis den blev ført for at eliminere en overhængende militær trussel, som viste sig ikke at eksistere.
I 12 har Venstre og Konservative haft held til på denne måde at holde fast i krigens lovlighed og undgå enhver konsekvens af beslutningen om gå i krig på et falsk grundlag.
Tak til Carl Holst for at stoppe det.

