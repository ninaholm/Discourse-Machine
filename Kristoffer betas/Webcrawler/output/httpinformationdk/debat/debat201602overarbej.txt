Overarbejdet og den vilde glidebane
Vi kunne alle sammen lære noget af murerne. De har haft en stærk tradition for, at man ikke tager overarbejde, så længe andre murere går ledige


 Forleden besøgte jeg en veninde, der er næsten færdig med sin barsel. Hun er en rigtig sej knokler, så jeg havde egentlig troet, at hun glædede sig til at komme tilbage på arbejde.
Men hun var ret nervøs for det. Før hun blev forælder, arbejdede hun rigtig mange timer. Også aften og weekend. Men nu, hvor hun har et barn, vil hun gerne hente, inden vuggestuen lukker.
Hun vil gerne holde sig til de 37 timer og være hjemme i weekenderne. Nu gnaver frygten for, at hendes nye prioriteter ikke stemmer overens med arbejdspladsens forventninger.
Fænomenet er udbredt i mange brancher. Når vi ’lige bliver lidt længere’ og arbejder mere end de 37 timer, som de fleste overenskomster dikterer, så er det, fordi vi er pligtopfyldende og loyale medarbejdere.
Vi brænder for de ting, vi laver. Det er sjovest at have et arbejde, når man føler, at man gør det godt. Men vi er samtidig med til at presse hinanden ved at gøre det normalt, at man lægger overarbejdstimer eller endda ubetalte interessetimer.
Jeg kender det selv. Når mester spørger, hvem der kan arbejde over de næste dage, så kan jeg da bedst lide at svare ja. Jeg vil gerne følge arbejdsopgaven til dørs og give den en ekstra skalle.
Men jeg kender også følelsen af at være den, der altid beder om fri, fordi jeg insisterer på at afspadsere mit overarbejde i stedet for at få det udbetalt. For mig er tid en mere knap ressource end penge.
Jeg tror der er mange, der har det sådan. Når et forslag om 30 timers arbejdsuge kommer op i medierne, er der mange, der spidser ører og begynder at drømme om en hverdag, hvor arbejdet fylder mindre. Hvor man kan have tid til sin hobby og sine venner og til at glemme sin Google Calender.
Eller tid til at engagere sig i noget vigtigt. Vi skal have tid og overskud til at give noget andet og mere til samfundet end vores lønarbejde. Som f.eks. venligboerne gør. Og klima-aktivisterne og spejderlederne og alle de andre, der bruger frivillige timer på at lave noget de brænder for. Dét ville jeg ønske, vi alle sammen havde mere tid til.
30 timers arbejdsuge er en god idé. Men mens vi venter på den, skulle vi måske begynde med at komme overarbejdet til livs. Ifølge Det Nationale Forskningscenter for Arbejdsmiljø er den ugentlige arbejdstid over 40 timer i mange brancher. Tendensen er stigende.
På bare to år er danskernes gennemsnitlige arbejdsuge steget med en halv time. Der er forskel på overarbejdets natur fra branche til branche. Nogle tæller overarbejdstimer og får overarbejdstillæg, mens andre lægger gratis interessetimer.
Ifølge Danmarks Statistik får en tredjedel ikke betaling for overarbejde. For andre igen ligger det implicit i lønnen, at man skal give nogle ekstra timer. Det lyder for mig som den vildeste glidebane.
Fælles for både ubetalt og betalt overarbejde er, at det med til at rykke på standarderne for, hvad man kan forvente af sine ansatte. Lige pludselig er man faktisk en lidt uengageret medarbejder, hvis man ikke giver nogle ekstra timer.
Vi kunne alle sammen lære noget af murerne. Tidligere havde de en stærk tradition for, at man ikke tog overarbejde, når der var andre murere, der gik ledige.
Mester måtte ansøge fagforeningen om lov til at sjakket skulle arbejde over. Hvis der var arbejdsløse murere, var svaret nej. Så måtte mester mande op. Det er langt fra alle murersjak, der håndhæver den tradition længere, men konceptet er jo genialt: Drop overarbejdet, få mere fritid og skab flere job.
Det er en ekstremt solidarisk tradition: Murerne har opfundet en fælles strategi, hvor de tager ansvar for de kolleger, der ikke har et job.
Jeg synes, vi skal samle flere af den slags gode eksempler på, hvordan vi bekæmper overarbejde og arbejdsløshed i fællesskab – i stedet for at se det som individuelle problemer.
Helga Mathiassen er tømrerlærling. 
Klummen er udtryk for skribentens egen holdning.

