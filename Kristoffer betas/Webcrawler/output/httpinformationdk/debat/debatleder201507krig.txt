Krig på ord
LEDER


 Hvem kunne dog have været imod det danske forsvars aftale med Blackwater om, at det amerikanske sikkerhedsfirma i nødssituationer kunne komme de danske udsendte til hjælp i Bagdad i 2007? Kun de politisk korrekte, forstår man på daværende forsvarsminister Søren Gade, efter at Jyllands-Posten har afsløret, at forsvaret i 2007 behændigt omdøbte sit samarbejde med Blackwater til ’samtaler’ for at undgå, at ministeren løj, når han forsikrede Folketinget om, at Danmark ikke samarbejdede med private sikkerhedsfirmaer.
Gade mener, kritikken af skønskriveriet kommer fra dem, der ikke forstår krigens svære dilemmaer: »Der havde i øvrigt nok ikke været meget ros til Forsvaret, hvis en ambassadør eller andre fra Udenrigsministeriet var blevet skudt, fordi man havde undladt at bede om hjælp af politisk korrekthed,« skrev han søndag på Facebook.
Bagdad år 2007 var et forfærdeligt sted. Fogh, Bush og Blair havde totalt undervurderet følgerne af den krig, de havde sat i gang. Med alt for få udsendte var de blevet afhængige af private sikkerhedsfirmaer med tvivlsom etik og uigennemskuelige ansvarsforhold, folkeretsligt og i øvrigt. Fire år efter at Bush havde erklæret ’Mission Accomplished’, var det livsfarligt for den danske ambassadør at køre i bil gennem Bagdad.
Det utilgivelige, som de ansvarlige gjorde i denne situation, var ikke, at de sikrede de danske diplomater. Det var, at de nægtede at indrømme, at krigen var blevet så farlig og beskidt, at kun Blackwater kunne hjælpe.
Det er desværre et mønster i håndteringen af Irakkrigen. I stedet for at erkende de snavsede problemer ved at være i krig, skrev regeringen sig ud af dem for at give indtryk af, at der slet ikke var noget problem. Det gjaldt problemerne med fanger, med tolke, som kom i livsfare for deres hjælp, med den genopbygning, som var undskyldningen for vores deltagelse, men som i Irak blev til det modsatte: et kaos.
Omskrivningen gjorde det nemmere for Søren Gade at stå i folketingssalen. Men den gjorde det uendelig meget sværere at være udsendt. Som Afghanistan-veteranen Jimmy Solgaard påpegede i lørdagens Information: »Når politikerne ikke taler, er de tilgængelige veteraner de eneste, nogen kan konfrontere, men vi er ikke dem, der skal konfronteres. Det skal politikerne.« Jimmy Solgaard talte om nedlæggelsen af Irak-kommissionen, men ansvarsforflygtigelsen er ikke ny. Den havde været i gang længe i 2007.

