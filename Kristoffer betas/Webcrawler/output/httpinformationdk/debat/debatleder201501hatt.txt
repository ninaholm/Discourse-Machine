Hatten af for Charlie
LEDER


 Ingen kan sætte sig ind i det følelsesmæssige pres, de overlevende på Charlie Hebdos redaktion har arbejdet under for i dag – på ugedagen for terrorangrebet – at udgive næste nummer af det satiriske magasin.
I sig selv tjener udgivelsen som vidnesbyrd om, at, ja, terrorister kan dræbe, men, nej, de kan hverken slå et magasin eller vores ytringsfrihed ihjel. Intet budskab kan være vigtigere netop i dag, og desto mere opløftende er det, at netop denne udgave trykkes og distribueres i tre millioner eksemplarer og oversættes til adskillige sprog. Tak for det, Charlie Hebdo!
Selve indholdet af Charlie Hebdo kender vi endnu ikke. Foreløbig har vi alene set den allerede ikoniserede forside med en tegning af profeten Muhammed (med en tåre i øjet) signeret af tegneren Rénald Luzier – Luz – der sov over sig og derfor ikke deltog på redaktionsmødet, hvor 10 af hans kolleger blev dræbt.
På tegningen bærer Muhammed et skilt med de ord, flest mennesker i verden i den seneste uge har gentaget: ’Je suis Charlie’ – underforstået: Muhammed går ind for ytringsfrihed. Forsidens overskrift – ’Tout est pardonné’ (Alt er tilgivet) – er til gengæld mere tvetydig. For hvem er det, der tilgiver hvem?
Men selv om Charlie Hebdo i dag udkommer, så er det ikke ensbetydende med, at alt er, som det altid har været.
I fransk satiretradition afsøger Charlie Hebdo på ugentlig basis grænserne for at finde ud af, hvordan de mest effektivt kan overtræde dem. Det publicistiske princip fraviger magasinet på denne uges forside. Her er ingen nye provokationer, her er ingen aggressioner.
Her afleveres en stilfærdig, tænksom, følsom, værdig og inkluderende replik fra de overlevende på Charlie Hebdos redaktion til resten af verden. Hvor er det dog effektivt.
En uge efter terrorangrebet formår Charlie Hebdo at udstille volden som afmægtig og ytringsfriheden som overlegen.

