Bremseklodser på DR
Et frit mediemarked er essentielt for den demokratiske debat. Betyder det, at vi skal stække DR?


 
	Religionskrigen om DR er brudt ud. En alliance mellem neoliberale ideologer a la Henrik Gade Jensen, ublufærdige mediechefer som JP/Politikens Stig Ørskov og DR’s naturlige markedsrivaler i SBS Discovery har tonet rent flag: DR skal afskaffes, subsidiært skæres ned til sokkeholderne! Markedet kan tilbyde det samme som DR (forudsat at vi brugere vil betale for det). Offentligt ejede mediehuse som DR hører fortiden til. Markedet kan alt, skal alt og vil alt. Hvad skal vi med staten?

	Centralt står den licens, som et overvældende flertal i Folketinget har holdt fast ved i generationer. En lille detalje (som bevidst udelades i debatten) er, at en femtedel af den »tvangsudskrevne brandskat« går tilbage til staten i form af moms. Den moms, den onde stat har fritaget Stig Ørskov for, når han indkasserer næsten det dobbelte af, hvad licensen koster (4.549 kroner), for et årsabonnement på avisen. Hvis den onde stat ikke var trådt hjælpende til, ville abonnementet koste 5.459 kroner om året. Før skat er det en halv månedsløn for en stadig større del af befolkningen.

	Det frie mediemarked har sikret et bredt og varieret udbud af alt mellem himmel og jord. Det er essentielt for den demokratiske debat. Der er frit valg på alle hylder, og vi bruger løs – og er klar til at betale mange penge for det.

	Spørgsmålet er, om vi nærmer os grænsen rent forbrugerøkonomisk. Vores budget til medier, kommunikation og underholdning er mangedoblet de senere år. Mobiltelefoner, bredbåndsabonnement, køb af smartphones, tablets og computere, kabelpakker (ca. 7.000 kroner årligt for den store), Netflix, HBO, Viasat Play, TV 2/Play – og så er der de velbeslåede, men stadig færre, der har råd til et avisabonnement. Den avis, du læser lige nu, koster 3.879 kr. om året. Hvis den onde stat ikke havde givet mediestøtte og nulmoms til Information, ville den skønsmæssigt koste det dobbelte.

	De store markedssejrherrer er ikke publicisterne, men de, der kontrollerer transportvejene. På den markedsforvridende kanal DR K kunne man i går se det første program i en fremragende serie om de store amerikanske erhvervsgiganter.

	Det var lærerigt at få et indblik i, hvordan John D. Rockefeller blev USA’s rigeste mand ved at skabe sig et monopol på bearbejdning og ikke mindst transport af råolie. Den, der sidder på distributionen, sidder på markedet. Og i det frie danske mediemarked sidder TDC og dens underafdeling YouSee på over 80 procent af kabelnettet, hvilket skaber en omsætning – og et overskud – der er flere gange større end landets største bladhus, JP/Politikens. Det er ikke et monopol, men kaldes konkurrenceretligt en »dominerende stilling«. Hvilket frit kan oversættes til »et kvælertag på forbrugerne«.

	Ja, jeg tror, at det frie marked kan finansiere underholdning af den lettere slags, men ikke Adrian Hughes’ fremragende og underholdende udsendelser om kunst og kultur. Ja, jeg tror, at det frie marked kan give os segmenterede, målgruppedesignede nyheder (hvad enten det er til erhvervslivet på Dagbladet Børsen, til de mere og mere nicheprægede grupper, der køber de store aviser, til eksistens-, etik- og tro-trofaste læsere af Kristeligt Dagblad og til de mere præcist geografisk afgrænsede lokale læsere af for eksempel Fynske Mediers dagblade).

	Men jeg tror ikke et øjeblik, at det frie marked ville kunne bære at finansiere en bred nyhedsformidling via radio og tv til hele befolkningen eller taleradio som den praktiseres på P1 eller Radio24syv. På det område har samfundet – ligesom aviserne har gjort det med netnyhederne – vænnet os til, at det er og bør være ’gratis’. Men det er det jo ikke – og det er blandt andet derfor, at samfundet (hvad enten det midlertidigt er rødt eller blåt) har »tvangsudskrevet« licensen.

	Ja, lad os diskutere, om DR gør det ordentligt. Det gør den ikke altid. Lad os diskutere, om DR på det seneste er blevet lidt for markedsorienteret og – næsten som det frie marked – er blevet offer for en ubændig og ressourcekrævende vækstdille til vands, til lands og ikke mindst i luften. Lad os diskutere balancen på nettet, og lad os privatisere TV 2, så påstanden om, at Danmark ligner Nordkorea, kan manes i jorden.

	Som de øvrige skandinaviske lande har Danmark været en enestående international succes. Det skyldes ikke, at vi arbejder mere, tjener flere penge eller fra naturens hånd er udstyret med helt specielle gener eller goder. Det skyldes primært, at folkestyret har forstået, at staten ikke skal styre det hele, og at det frie marked fungerer bedst til gavn for borgerne, hvis samfundet sætter blide bremseklodser på det. Det gælder også på medieområdet.

Lasse Jensen er vært på P1-programmet ’Mennesker og Medier’.

