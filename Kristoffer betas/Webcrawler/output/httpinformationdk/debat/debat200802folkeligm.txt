Folkelig mobbefront mod rygersvin
Er det ok at mobbe en ryger? Ja, selvfølgelig er det ok! Man kan mobbe uden skam i folkesundhedens navn!


 En ny spørgeskema-undersøgelse iværksat af Københavns kommune viser, at cigaretskodder på gader og stræder er folks nye hadeobjekt. Fladmaste skodder er tilsyneladende så afskyvækkende, at de har skubbet hundelorte og glasskår ned på en anden- og tredjeplads. Dermed har de gule skodder indtaget en klar førsteplads på listen over de ting, som folk finder mest frastødende at skulle navigere udenom på deres færd gennem byens gader. 
Men hvorfor ligger alle de skodder og flyder. Kan det tænkes, at det hænger sammen med, at gaderummet efterhånden er et af de eneste steder, som stadig tillader junkiernes misbrugstendens. 
Staten har gennem længere tid gjort sit bedste for at etablere et rygefrit samfund, og projektet er så vellykket, at gruppen af mennesker, som stadig vælger at fylde lungerne med tobaksrøg, bliver mindre og mindre. Der findes således ikke så mange i den nikotinindtagende minoritetsgruppe længere, hvilket får folkesundhedsfortalere og ex-junkier til at klappe i hænderne med en følelse af succes. 
Strukturelle tiltag
Ryger-minoriteten har således svære kår, hvis de fortsat vælger at ville ryge en smøg. Smøgpakkerne med deres folkesundhedsslogans husker misbrugerne på, at rygning kan dræbe, boligudlejernes lejekontrakter inviterer ikke-rygere indenfor i varmen, caféerne tilbyder et tæppe og et halvtag som nødhjælp, mens offentlige og private virksomheder helst ser, at rygerne forsvinder fra matriklen med deres tjæresvineri. 
Statens strukturelle tiltag gør qua deres forbud det bedste, de har lært, for at inddæmme rygesvinene, så de ikke generer dem, som vælger den sunde livsstil, og så svinene lidt efter lidt føler sig så ekskluderede, at de smider håndklædet i ringen. 
Og tallene i statistikken over rygere vil blive ved med at falde. Statens lovmæssigheder og dertilhørende rygestop-kampagner er nemlig så effektive, at det er blevet socialt acceptabelt at mobbe rygere. Hvis man møder en ryger på gaden, kan man uden skam rynke på næsen og derigennem udtrykke sin foragt. Det er også helt ok, at man en sommerdag i parken beder en ryger om at rykke væk, så man ikke bliver generet, eller så ens ikke-ryger- børn undgår at blive skadet af at iagttage denne uhumske misbrugeradfærd. Disse diskriminerende tilkendegivelser er ok. Det er de blandt andet, fordi majoriteten fortæller os, at det at være ryger er ensbetydende med ringe social og kulturel kapital. Det at være ryger ser altså ud til at positionere minoriteten så ufordelagtigt, at de fortjener nedgørelse, og mens majoriteten håner misbrugerne, fremstår de selv på den tjekkede måde. At være ryger er faktisk så ucharmerende, at selv den mest sødmefyldte og betagende forelskelse i et andet menneske bliver skrottet ved informationen om, at pågældende er ryger. 
At være ven, kæreste eller familiemedlem med en ryger er et så dårligt kvalitetsstempel, at denne brist enten forties eller fortælles med afstandstagen i stemmen. Det er således næsten pinligt at have én ryger i ens tætte netværk, da der er en risiko for, at det også fortæller noget om, hvem man selv er. 
Junkiernes hårde tid 
Men det er ikke kun ikke-rygerne, der mobber rygerne, rygerne gør det også selv. Den fælles front mod rygere gør, at minoritetsgruppen også selv i stigende grad er begyndt at iagttage sig selv med majoritetens øjne og dertilhørende lavstatus-fortællinger. 
Rygerjargonen er skiftet fra italesættelsen, "jeg ryger, og det har jeg det godt med" til "jeg ryger meget meget lidt - ja nærmest ikke, og jeg stopper lige om lidt." Rygerne er flove. De ryger i smug, vasker hyppigt hænder, lufter ud i timevis, børster emaljen tynd på deres tænder og undskylder med skam i blikket, når deres uvane bliver antastet af majoriteten. 
Så junkierne går en hård fremtid i møde. En fremtid hvor de, hvis de vælger at bibeholde deres last, dagligt bliver konfronteret med en oplevelse af at være upassende, det skal den ekskluderende majoritet nok sørge for. Og der går sikkert ikke lang tid, før den første ryge-afvænnings-doku-soap toner frem på skærmen under titlen 'Livet går op i røg'. Så kan vi i al hemmelighed sidde sammen i vores ens sofaer med vores Valrhonachokolade og føle os godt tilpas med vores sunde og ensartede livsstil, mens vi ser på nikotinvragenes sejre og tilbagefald.
Sådan kan gode intentioner om folkesundhed, krydret med et effektivt statsligt kontrolapparat, sætte skub i marginaliseringen og udstødelsen blandt de grupper som ikke umiddelbart følger trenden om den rigtige og sunde livsstil.
Line Knak Sidenius er Cand.Pæd. i Pædagogisk Psykologi

