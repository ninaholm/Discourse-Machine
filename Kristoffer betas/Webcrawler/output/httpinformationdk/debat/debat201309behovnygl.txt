Behov for en ny Glass-Steagall Act



 
	Rangvid-udvalget, der i 2012 blev nedsat til at undersøge årsagerne til krisen, kom for nylig med 18 ideer til, hvordan vi kan undgå kriser i fremtiden. Alle er umiddelbart gode, og hvis de gennemføres, vil de uden tvivl hjælpe os til at komme igennem den nuværende krise, og gøre fremtidige kriser mindre. Men én idé glimrer ved sit fravær. Og det er desværre den allervigtigste.

	Sidst bankerne krakkede i stor stil, og verden blev kastet ud i en enorm økonomisk krise, var i 1929. Dengang tog politikerne i USA ved lære, og vedtog Glass-Steagall Act, der opsplittede bankerne i de spekulative dele og i de reelle bankdele. Det betød ganske enkelt, at bankerne ikke længere kunne jonglere rundt med almindelige menneskers penge, og satse dem på spekulative foretagender. Det betød også, at bankerne havde svært ved at vokse sig så store, at de blev ’systemiske’ – altså så store, at hvis de gik ned, ville samfundet gå ned med dem.

	I løbet af 1980’erne og 1990’erne blev samtlige af disse tiltag rullet tilbage. Man troede, man havde fundet et guldrandet columbusæg. Da krisen kom, viste det sig, at det tværtimod var lige omvendt: Bankerne havde vokset sig så store, at de ville trække hele samfundet med sig i faldet, når de krakkede. Og derfor blev statskasserne i hele verden åbnet på vid gab i et rent tagselvbord for bankerne.

	Opdeling er nødvendig

	Er der noget, vi kan lære af krisen, må det være, at vi ikke har råd til, at banker bliver så store, at de skal have skatteyderne til at redde dem fra deres egen grådighed. Man kan ikke bebrejde en haj, at den er glubsk. Det samme gælder for en bank. Men man kan bebrejde vore politikere, at de ikke sørger for, at hajen ikke spiser os.

	Det enkleste og bedste middel – og som desværre ikke er med i anbefalingerne fra Rangvid-udvalget – er en ny Glass-Stea-gall Act. Hvis kriser skal undgås i fremtiden, er der ingen vej uden om at forbyde bankerne at foretage risikofyldte spekulationer for almindelige borgeres penge. Rangvid-udvalget ville ikke foreslå en opsplitning af bankerne. Jeg håber, at regeringen har mod og kreativitet nok til at gøre det alligevel.

Henrik Guldborg Bøge, Charlottenlund

