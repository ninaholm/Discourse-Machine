Viral reklame



ADVOKATFIRMAET Danske Familieadvokater ville gerne gøre opmærksom på sig selv. Derfor indrykkede det forleden en annonce i en række lokalaviser. Det er der i sig selv ikke noget usædvanligt i, men i dette tilfælde var anderledes. Firmaet indrykkede ikke annoncen i eget navn, men opfandt et fiktivt advokatfirma til lejligheden, Adelfeldt og Schmidt. I annoncen stod, at 80 procent af alle mænd er utro, og hvis partneren ville have maksimalt udbytte af en skilsmisse, kunne hun »med næsten 100 procent garanti få børnene«. Man havde endog til lejligheden oprettet en hjemmeside for det fiktive firma.Dette skete umiddelbart efter, at turistorganisationen VisitDenmark vakte furore med et video­klip på YouTube, hvor en fiktiv alenemor, Karen, på gribende vis efterlyste faderen til sin lille August, som var undfanget efter et barbesøg, hvor hun havde haft samleje med en mand, hvis navn hun ikke kendte. Nu efterlyste hun faderen via YouTube.Fænomenet har fået en faglig betegnelse, viral reklame. Som en virus skal reklamen kile sig ind i nye netværk som Facebook og YouTube, hvor brugerne skal gribe den og sende den videre. Også gamle medier kan indgå i det virale, som har afløst tidligere tiders uorganiserede mund-til-øre-reklame, som sagdes at være den bedste.FAMILIEADVOKATERNE lukkede af sig selv hurtigt hjemmesiden og skrev, at »Heldigvis var det her bare for sjov«. Det ædle og noble formål var at få folk til at sikre sig selv og hinanden i tilfælde af skilsmisse. Det er ikke mindst det, firmaet lever af.VisitDenmarks noble og ædle formål var at få flere turister til Danmark. Efter diverse negative reaktioner følte turistorganisationen sig presset til at droppe sit reklamefremstød, hvori mor Karen indgik. Forinden havde direktøren, Dorthe Kiilerich, heroisk forsvaret manøvren med, at en million mennesker havde klikket sig ind på videoen, der derfor måtte anses for en kæmpe succes. »Markedsføring, når den er bedst,« sagde hun. YouTube er ikke en avis med journalistiske principper, men et sted, hvor der leges med mediet.IFØLGE SALIG Simon Spies, rejsekongen, var dårlig omtale bedre end slet ingen. Den sætning er blevet et dogme i reklamebranchen, hvor krøllede hoveder lige nu lægger hjernerne i blød for at finde på nye tiltag inden for den nye genre. Branchen er underlagt den almindelige markedskonkurrence, hvorfor det gælder om at være smartere end alle andre som i sin tid tøjfirmaet Benetton, der bragte Kosovo ind i annoncerne og slap godt fra det trods protester.At Dorthe Kiilerich får en fornem pris for sin reklame, eller om hun inden længe bliver fyret, er endnu for tidligt at sige. Begge muligheder er til stede. Umiddelbart stødte hun hovedet mod en etisk mur. Legen med mediet er god, men signalforvirringen har heldigvis sine grænser, og som der skriges på markedspladsen, får man svar.
