En skattereform på ønskelisten
Den amerikanske skattelovgivning er verdens mest komplicerede. Det ville være en god idé med en reform. Og ikke kun på grund af den aktuelle skandale om overvågning af konservative, politiske græsrødder


 
	Årvågne læsere med interesse for amerikansk politik vil have bemærket, at der er en rask skandale under opsejling her i Washington DC, hvor overtegnede residerer.

	Ja, hvis sandheden skal frem, er der egentlig en hel del skandaler at tage af: Fra officerer i hæren, der ikke kan holde nallerne for sig selv eller lynlåsen oppe – senest ser det ud til at en sergent ved det prestigiøse militærakademi West Point har brugt sin fritid til på hemmelig og ulovlig vis at videofilme kvindelige kadetter, mens de tog brusebad – over politisk registrering af journalisters telefonsamtaler til mulige fejltagelser i og rundt om Det Hvide Hus, da tre amerikanske diplomater blev dræbt i Benghazi i Libyen sidste år.

	Men den skandale, jeg taler om, er den eneste, der muligvis kan lede til fængslinger for kriminelle aktiviteter, og som allerede har ført til fyringer af ledende embedsmænd i den statslige administration: anklagen om, at det amerikanske skattevæsen, IRS (the Internal Revenue Service), har udøvet en særlig ondsindet politisk forfølgelse af konservative græsrodsorganisationer.

	En intern instruks fra 2011 medførte nemlig en særlig nidkærhed, når det gjaldt lige disse almennyttige organisationers forsøg på at blive registreret som godgørende foreninger – og dermed få skattefritagelse. Organisationer med nøgleord som f.eks. ’Teaparty’, ’patriot,’ eller ’skydevåben’ i deres navn blev udvalgt til ekstra kontrol, hvilket unægtelig smager af politisk forskelsbehandling.

	Som en kommentator på Fox News hvæsede i sidste uge, kunne man med lige så stor ret have ønsket at undersøge organisationer, der havde ordet ’liberal’, ’tolerant’, ’fred’ eller ’mangfoldighed’ i deres navn. Men det skete altså ikke. Præsident Obama har fordømt praksis med ordene »utålelig, oprørende og uacceptabel«, han har fyret direktøren for IRS, og Senatet er i fuld gang med at grille den tidligere ledelse om fordums praksis.

	Men det er ikke hele historien. For der er andre grunde til, at IRS er den mest upopulære gren af den føderale regering. Først og fremmest er den amerikanske skattelovgivning, den såkaldte tax code gennemført uforståelig. Det skal forstås helt bogstaveligt. Tag bare selve loven. Den består af over 74.000 sider lovtekst, fire millioner ord. Hvilket mestendels skyldes en sand tsunami af særordninger, som forskellige dele af det vidtforgrenede amerikanske erhvervsliv har presset igennem via effektive lobbyindsatser i Washington. Som kommentator Fareed Zakaria bemærkede i Washington Post i sidste uge, ville man i USA kalde den slags for korrupt crony capitalism, hvis man var stødt på noget lignende i et udviklingsland.

	Amerikanske borgere kan da heller ikke hitte hverken hoved eller hale i systemet; de spenderer 168 milliarder dollar hvert eneste år blot på revisorbistand. Ud over at man kunne kalde det for en særlig jobskabelsesordning for revisionsselskaber, giver det ikke megen mening for andre end netop revisorer og skattejurister.

	Tro mig, jeg taler af egen erfaring. Mine indkomstforhold er ikke just komplicerede. Jeg får min løn, investerer ikke, har ingen aktier, obligationer, amerikansk pension eller filantropiske aktiviteter, men alligevel fylder min selvangivelse lidt over 100 sider. Mestendels fordi jeg ejer fast ejendom uden for USA, nemlig i Danmark og Storbritannien. Og også jeg har just hostet op med 4.000 kroner til min revisor. Harvard Business School konkluderede i 2012, at USA’s skatteforhold er det forhold, der trækker mest ned, når udenlandske virksomheder skal beslutte sig for, om de vil etablere sig i USA.

	Reformer af skattesystemet burde med andre ord stå højt på præsidentens dagsorden. Også som krisehåndtering af den aktuelle skandale. Det har været på vælgernes ønskeliste i årevis.

	Vil det så ske? Svaret er nej. For demokratiske donorer er lige så glade for moradset som konservative. Det gavner alle store og små virksomheder med et hav revisorer, mens de almindelige amerikanske lønmodtagere betaler gildet. Et godt eksempel på et sygt system, der ikke magter at kurere sig selv. Og som derfor fortsat, med Zakarias ord, vil have termen ’skattereform’ på listen over beskidte ord i den amerikanske hovedstad.

	 

Annegrethe Rasmussen er udenrigskorrespondent i Washington DC og blogger på USAnu.dk

