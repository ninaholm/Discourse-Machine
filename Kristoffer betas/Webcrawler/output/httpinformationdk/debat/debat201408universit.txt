Universiteter går glip af gode elever



Jeg er en pige på 20 år, der har boet i fire lande og taler tre sprog. Jeg har et gymnasialt gennemsnit fra en amerikansk international skole i Oman på 11, og jeg har studeret et år på et historieprogram på Skotlands næstbedste universitet. Desuden har jeg været fuldt ud sikker på, hvad jeg ville læse siden 1.g.Jeg burde altså opfylde alle adgangskrav for at komme ind på historie på Københavns Universitet. Men jeg kom desværre ikke ind på min drømmeuddannelse. I år blev der lukket 179 nye historiestuderende ind på Københavns Universitet, og gennemsnittet lå på 7,2 for kvote 1-ansøgerne. De 18 på kvote 2 blev optaget på baggrund af deres erhvervserfaring, forhenværende uddannelser og ikke mindst på deres motiverede ansøgninger. Jeg var en af de kvote 2-ansøgere, der ikke kom ind.Begrundelsen fra Københavns Universitet lyder, at jeg ikke har nok relevant erhvervserfaring. Og det er jo rigtigt &ndash; jeg har ikke arbejdet, jeg har gået i skole. Men alt dette kan ikke hjælpe mig, for kun kvote 1-studerende bliver bedømt på deres skolegang. Og jeg kunne ikke søge kvote 1, for et gymnasialt gennemsnit fra et ikkeeuropæisk land kan åbenbart ikke oversættes til danske karakterer.Det virker modsigende at ønske flere internationale studerende, men ikke være villig til at lade dem søge på lige fod med de danske.Langt størstedelen af de nyoptagne studerende blev optaget på deres gennemsnit via kvote 1. Det vil sige, at de danske universiteter mener, at karakteren er vigtigere end alt andet &ndash; men åbenbart kun, hvis den kommer fra et dansk gymnasium.Udvid kvote 2Det er svært for mig at se, hvad de, der blev optaget frem for mig på kvote 2, har at byde på, da jeg har et højere gennemsnit, end kravet er på kvote 1.Da jeg talte med Københavns Universitet, for at få en begrundelse for afslaget, spurgte jeg, hvorfor de kun optager 10 procent på kvote 2. Svaret lød, at kvote 2-ansøgere får en anelse lavere karakterer og generelt er lidt længere tid om at færdiggøre uddannelsen.Men gør det nødvendigvis kvote 2-ansøgere mindre berettigede til en uddannelse? Får vi mere værdi og kvalitet i vores uddannelser ved at prioritere hastighed og karakterer så højt?Jeg mener, at vi bør øge andelen af optag via kvote 2, så elever som jeg &ndash; der teknisk set har snittet til kvote 1 &ndash; ikke bliver forhindret i at tage en uddannelse.Lærke Mikkelsen, København
