Stop stempling af handicappede
Det er nedværdigende, når vi konsekvent bliver omtalt som ’de handicappede’ i stedet for ’mennesker med handicap’. Den lille sprogforskel er benzin på bålet i den aktuelle velfærdsdebat


 Dansk Handicap Forbund udsender i disse dage et manifest til chefredaktionerne i større danske medier. Formålet er at gøre opmærksom på de uheldige konsekvenser af den respektløse og konfliktskabende tone, der dominerer debatten om mennesker med handicap, hvor vi konsekvent omtales som ’de handicappede’ (en resourcetung belastning for samfundet) i stedet for ’mennesker med handicap’ (resourcefulde mennesker, der også bidrager til samfundet).
’Vi begriber med vores begreber’, som professor Steen Hildebrandt så fint har udtrykt det – og da medierne i høj grad former vores begrebsverden, har de et medansvar for, at befolkningsgrupper omtales på en værdig og respektfuld måde.
Dansk Handicap Forbunds mediemanifest har mere på hjerte end pladderhumanisme og politisk korrekthed: I hverdagen bruger mange nemlig betegnelsen ’de handicappede’ refleksagtigt – uden at tænke over, hvad det dybest set indebærer.
Ved at sige eller skrive ’de handicappede’ udtrykker man en fordom om andre mennesker og definerer os som om, vi først og fremmest er vores handicap, og ikke mennesker som alle andre. Man glemmer, at den enkelte person også er far eller mor, onkel eller tante, kæreste, studerende, arkitekt eller kvantefysiker. Ved at omtale os ’mennesker med handicap’, respekterer man os i højere grad som personer og fokuserer på vores ressourcer og muligheder for at bidrage til samfundet.
Når vi i den aktuelle velfærdsdebat konsekvent omtales som ’de handicappede’, opstår der retorisk et dem/os-scenarie. ’De handicappede’ bliver til ’dem’, som ikke længere er en del af ’os’, og konsekvensen af denne forsimplede retorik er bl.a., at vores medlemmer hyppigt chikaneres i det offentlige rum og bliver beskyldt for at være en økonomisk byrde for deres medborgere.
Kontekstafhængigt
I FN’s handicapkonvention defineres handicap bl.a. således:
»Handicap er et begreb under udvikling og er et resultat af samspillet mellem personer med funktionsnedsættelse og holdningsbestemte og omgivelsesmæssige barrierer, som hindrer dem i fuldt og effektivt at deltage i samfundslivet på lige fod med andre.«
Sat på en formel kan det også udtrykkes på denne måde:
Din funktionsnedsættelse + De samfundsskabte barrierer = Dit handicap.
Mister du f.eks. et ben og ikke får benprotese og genoptræning, påføres du et handicap – men bliver du kompenseret for det, reduceres dit handicap. Og bruger du kørestol, er det den manglende rampe til posthuset, der påfører dig et handicap, og ikke din manglende førlighed.
Nogle genkender måske princippet fra det første besøg på golfbanen: Fordi du ikke har spillet før, bliver dit ’handicap’ beregnet til en given størrelse, og efterfølgende kompenseres du for dit handicap, når du skal spille mod andre.
Dette kompensationsprincip er kernen i FN’s handicapkonvention, og derfor er der behov for en begrebsændring, så vores daglige kommunikation også understreger, at handicap er kontekstafhængigt og ikke personafhængigt.
Steen Hildebrandts tese om, at ’vi begriber med vores begreber’, betyder, at forståelsen af mennesker med handicap i høj grad defineres af de begreber, man bruger om os, og begrebet ’de handicappede’ udtrykker derfor også afsenderens menneskesyn – nøjagtigt som når man siger ’indvandrerne’ i stedet for ’mennesker med anden etnisk baggrund end dansk’.
Lille, men afgørende, forskel
I vores manifest til de danske medier opfordrer Dansk Handicap Forbund journalister og redaktører til at give deres bidrag til at fremme et respektfuldt menneskesyn – gennem en lille, men afgørende, ændring af deres omtale af en befolkningsgruppe. Ganske vist er det lidt lettere at sige og skrive ’handicappet’ i stedet for ’mennesker med handicap’ – men det er som bekendt også lettere at gå over for rødt, i stedet for at vente på grønt… Hvorfor ikke bruge et lille sekund ekstra på at udtrykke sig mere respektfuldt om en befolkningsgruppe i en tid, hvor den skingre tone i stigende grad dominerer velfærdsdebatten?
For mange år siden skrev gode gamle Goethe: »Hvis man ser alt det i mennesker, som de kunne blive, bliver de alt det, de kan blive.« Er det ikke sådan, vi dybest set ønsker, at samfundet skal se på alle sine borgere – også mennesker med handicap?
 
Susanne Olsen landsformand for Dansk Handicap Forbund

