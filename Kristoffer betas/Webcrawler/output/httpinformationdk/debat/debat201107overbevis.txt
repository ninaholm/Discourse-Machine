Overbevisende pillepushere

Er det klogt at lade medicinalvirksomheder stå for folkeoplys-ningen om grængse sygdomme?


 Min praktiserende læge kigger venligt over brillekanten og siger: »Ja det ser jo ikke godt ud. Det er 160 over 90«. Han har lige målt mit blodtryk, og tilføjer dog straks: »Men det kan der gøres noget ved.« Det varer lige lidt, inden jeg forstår, at mit blodtryk for første gang i mit 63-årige liv er et problem. Skal jeg virkelig til at tage gammelmandsmedicin i min alder. Min rare læge smiler lidt og siger: »Lad os se på det. Du skal lige måle blodtrykket nogle flere gange. Og så skal du læse den her pjece, så du ved noget mere om, hvad et højt blodtryk har af konsekvenser.«
Jeg læser modvilligt pjecen om de syge mennesker med højt blodtryk. Den er udgivet af Merck Sharp og Dome, et medicinalfirma med blodtryksmedicin på programmet. Pjecen er god. Fyldt med facts og illustrationer om slagtilfælde, som primært pga. forhøjet blodtryk rammer 10.000 danskere om året. Den fortæller »at livsstilsfaktorer såsom stress, rygning, alkohol, fed mad, for lidt motion og højt saltindtag også spiller en rolle«. Jeg synes der er meget saglig information.
Naturlig konklusion
Men så er det, at mit blodtryk pludselig stiger, da jeg på side 30 i pjecen læser, at »faktum er at i hele 95 pct. af tilfældene er det ikke muligt at finde en forklaring på forhøjet blodtryk. Og for mange mennesker er det ikke nok at ændre livsstil. I disse tilfælde er det vigtigt med én skræddersyet medicinsk behandling.«
Altså: Efter opregning af livsstilsfaktorers indflydelse på det forhøjede blodtryk, fastlægger man det som et faktum, at i 95 pct. af tilfældene kan det forhøjede blodtryk ikke forklares. Og læserens konklusion er, at der i 95 pct. af tilfældene skal ordineres medicin.
En halv time senere er mit blodtryk faldet igen. Jeg har kun hovedrysten tilovers for en så tydelig selvmodsigelse og en så tydelig agitation for blodtryksdæmpende medicin. Og blodtrykket falder yderligere, da jeg roligt må konstatere, at Merck Sharp og Dohme blot gør som alle andre med en skjult dagsorden: Starter med en lang seriøs, faktamættet redegørelse, der gør læserne trygge. Først langt fremme i teksten kommer de subjektive vurderinger og usaglige logiske sidespring. De er jo ofte nødvendige for, at læserne når frem til den konklusion, som er i overensstemmelse med de interesser, man varetager.
På den anden side er det lidt uhyggeligt. I en tid med voldsomt stigende offentlige udgifter til medicin er jeg rystet i min naive sjæl. Det kan da ikke være rigtigt, at officielt udleveret informationsmateriale om en stor folkesygdom betales af en medicinleverandør, der naturligvis har salg øverst på sin halvskjulte dagsorden. Selv et barn kan se, at det, der er godt for Merck Sharp og Dome, ikke nødvendigvis er godt for Danmark og danskerne.

