3F kæmper for medlemmerne



 Information sviner fagbevægelsen helt urimeligt til, når man på forsiden onsdag 3. oktober uden forbehold slår fast, at vores angreb på dagpengereformen lige så meget handler om egen overlevelse, som om kampen for medlemmernes rettigheder.
I 3F kæmper vi indædt for at redde vores medlemmer fra at miste dagpengene på mange fronter: I vores a-kasse, hvor man taler med de langtidsledige om de nye muligheder i akutpakken. I vores lokalafdelinger, hvor vi har samarbejde med jobcentre, uddannelsesinstitutioner og kommunale og regionale politikere om beskæftigelsesinitiativer, uddannelsesmuligheder mv. Og centralt i vores forbund, hvor vi over for regeringen og Folketinget indædt og uden ophold argumenterer for, at det er uanstændigt, hvis der ikke spændes et sikkerhedsnet under de mange tusinde langtidsledige, som risikerer en økonomisk og social nedtur efter nytår.
Denne kamp imod konsekvenserne af dagpengereformen har vi ført på vores medlemmers vegne siden vedtagelsen for godt to år siden. Vi gør det, og vi bliver ved, fordi det er hamrende urimeligt, at uforskyldt langtidsledige skal betale en meget høj personlig pris
for finanskrisens og spekulanternes grådighed og uansvarlighed.
Sikrer bedste arbejdsvilkår
På den baggrund er det mere end plat, at Information på forsiden slår fast, at vores kamp lige så meget handler om fagbevægelsens egeninteresser. Vi arbejder ofte hårdt for vores medlemmers interesser, selv om det betyder, at de forlader 3F. Eksempelvis på uddannelsesområdet, hvor en del af 3F’s medlemmer vil skulle skifte til andre forbund, hvis de gennemfører en faglig erhvervsuddannelse. Det samme gælder, når vores faglærte medlemmer, eksempelvis på byggeområdet, skal videre til Ingeniørforeningen, hvis de bygger ovenpå deres faglige uddannelse.
Når vi argumenterer for, at man skal forblive medlem eller melde sig ind i 3F, handler det ikke om dagpengeregler. Så handler det om overenskomster, løn- og arbejdsvilkår og et fagligt fællesskab, som betyder, at det enkelte medlem har Danmarks største fagforbund i ryggen, hvis hun eller han bliver behandlet urimeligt. Sidste år skaffede vi således 1,50 kr. tilbage til medlemmerne i erstatninger, manglende løn- og feriebetaling mv. for hver krone, vi fik ind i medlemskontingent.

