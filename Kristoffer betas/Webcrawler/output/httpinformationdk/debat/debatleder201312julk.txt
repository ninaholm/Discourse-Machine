Fra jul til kilojoule
LEDER


 
	Få ting i verden er så resistente som julen. Uanset om det er kirken, kommunismen eller kommercielle Coca-Cola, der i tidens løb har forsøgt at udnytte den, har den tilpasset sig uden at holde op med at være jul.

	Et bud er, at det hænger sammen med noget, der går dybere og er mere uomgængeligt end alverdens ideologier og kærlighedsbudskaber. For julen er ikke hjerternes fest, ej heller er den gavernes. Nej, julen er mavernes fest.

	Vi har for længst glemt, at julen engang var en hungerfest, men at vi skal spise og drikke os igennem julen, ligger måske stadig dybere i os, end vi til daglig forestiller os.

	Jól hed midvinterfesten engang, og man fejrede den ved at skære halsen over på et udvalgt offer og smide det i den hellige sø til ære for frugtbarhedsgudinden Nerthus. Grauballemanden på Moesgaard er et sådant offer, men han har selskab af over 1.000 mosefund fra hele Nordeuropa, og i dem alle viser maveindholdet, at deres sidste måltid kom fra årets nødrationer, der mest bestod af frø. De er blevet ofret for, at solen skulle vende tilbage, så man kunne få dyrket noget korn.

	Vi tager et stort spring fremad, nu er der kommet munke og klostre, og de kan ikke lide nordboernes hedenske skikke. De kommer med ’Den hvide Krist’, som de synes, de lokale skal kassere deres gamle guder til fordel for. De bliver naturligvis mødt med en vis skepsis.

	Men de kan lære folk at dyrke korn nok til, at man kan fylde laden og have dyr på stald om vinteren. Julen bliver den store agerbrugsfest, i dagevis spiser man slagtemad, horer løs og drikker øl, brygget på bygmalt. Lænkehunden får dobbelt sul. Kirken forsøger sig med at indføre en vis andægtig fromhed, men julens vellevned er ikke sådan at tage livet af. Den dag i dag er det middelaldermaden, der genoplives i konversationskøkkenet, når vi steger og bager og braser til jul.

	Op gennem det 20. århundrede veg knapheden gradvis for overflod. Omkring 1.900 pyntede butikker til jul en uge før den 24. december, samtidig med at juleforberedelserne gik i gang i hjemmet. Ikke før! Og var der et par pråse tilbage på adventskransen, blev de sat på juletræet mellem de nye, hele julelys. Nu havde man nemlig fået juletræer, en tradition der dog heller ikke er mere end 205 år gammel. Første danske juletræ blev tændt på herregården Holsteinsborg i 1808.

	Det 20. århundrede blev imidlertid også socialismens og kommunismens århundrede, hvor regimerne afskaffede al religion og dermed sendte julen under jorden. Men så genopstod den bare i andre former. Tove Ditlevsen beretter, at de i hendes hjem sang »Brødre lad våbnene lyne« med udsigt til det dukketeater, hendes socialistiske far havde anbragt i træets top i stedet for betlehemsstjernen. Men de sang, og de havde juletræ. Og spiste bedre mad end til daglig.

	Op mod midten af det 20. århundrede blev hele december inddraget i julen, og siden har forretningernes julerier støt og roligt gnavet sig ind på først november og nu også oktober. I dag er nemlig overfloden et problem. Ænder og gæs slagtes på samlebånd, juletræsmarkerne breder sig over landbrugsjorden i konkurrence med raps og hvede.

	Der skal stadig længere tid til at afsætte stadig mere overflødig overflod. I dag reklameres der enten med ’vild forkælelsesluksus’ eller med ’anderledes, innovative og kreative julegaver’. I forvejen har vi jo nemlig alt, hvad vi har brug for.

	Et problem er dog voksende midt i vores velnærede fædreland, nemlig uligheden, som i stigende omfang kræver, at private institutioner som Røde Kors og Frelsens Hær træder til. Frelsens Hær melder endda om henvendelser fra socialrådgivere og offentlige institutioner, som ikke længere har budget til at jule for fattige familier! Men end ikke dette ændrer på, at julen er mavernes fest. En ’julekurv’ fra Røde Kors indeholder typisk kartofler og sovs, and eller flæskesteg, rødkål, risalamande, mandelgave, julekage og som rosinen i pølseenden en gave til børnene.

	Mangel er dog stadig ikke flertallets problem. Hver jul bliver omkring 100 mennesker indlagt på Danmarks hospitaler på grund af overspisning. En lidt overdreven fejring af mavernes fest skulle man mene. Men også det skal julen nok overleve. Glædelig jul!

