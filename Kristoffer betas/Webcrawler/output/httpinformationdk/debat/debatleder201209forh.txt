Forhåndsforhadt



163 års nølen. Det er ganske længe. Siden 1849 har den danske grundlov indeholdt løftet: »Folkekirkens forfatning ordnes ved lov.« Denne lov er endnu ikke kommet. Årsag: Folkekirkens forskellige fløje har frygtet at miste magt ved en forfatning. Derfor har de foretrukket lovløsheden. Den indebærer, at regeringen er bestyrelse for folkekirken og Folketinget repræsentantskab – uanset politikernes trosforhold.I sit regeringsprogram har SRSF forpligtet sig til at gøre op med denne uorden – ved »et udvalg, som skal komme med forslag til en mere sammenhængende og moderne styringsstruktur for folkekirken med en en klar ansvarsfordeling for økonomiske og indholdsmæssige forhold.«Ikke et dramatisk initiativ. Snarere et stilfærdigt forsøg på at fremtidssikre en folkekirke, der stadig har tilslutning fra 80,4 procent af landets befolkning, men trues af medlemssivning. Sidste uge nedsatte kirkeminister Manu Sareen (R) udvalget og gjorde kirkeretsekspert og tidligere ombudsmand Hans Gammeltoft-Hansen til formand.Her begynder balladen. For oppositionen har udnyttet krydspresset fra hhv. forpligtelsen i regeringsprogrammet og fra traditionen for brede politiske forlig om folkekirken. Regeringen har måttet acceptere tre oppositionspolitikere i udvalget, men ingen fra SRSF.Bemærkelsesværdigt lykkedes det i sidste øjeblik for Dansk Folkeparti at få fhv. folketingsmedlem Jesper Langballe sat ind i udvalget. Hans rolle bliver næppe konstruktiv. DF har på forhånd gjort det klart, at det er imod ændringer i folkekirken, imod udvalget, imod Gammeltoft og imod Manu Sareen. Den kirkelige højrefløj er gået i trykkog. I Berlingske syder kommentatoren Hans Hauge om Manu Sareen og udvalget: »Han ved, at det på sigt vil splitte kirken,« og slutter sit indlæg: »Den eneste trøst er, at Jesper Langballe er med. Vi må håbe, han kan standse ødelæggelsen af folkekirken.«Der er store forventninger til Jesper Langballe.
