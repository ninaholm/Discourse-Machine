Sundhedsforsikringer - en omvendt Robin Hood
Sundhedsforsikringer har en voldsom social slagside og de underminerer, fordyrer og forringer vores offentlige og frie sundhedsvæsen og skader forholdet mellem læge og patient. Sundhedsydelser forvandles fra et fællesgode til et forbrugsgode
De, der ikke kan få en forsikring, er med til at betale for dem, der kan, fordi sygeforsikringen er fradragsberettiget, skriver dagens kronikør.

Som praktiserende læge møder jeg mange, der bruger deres private sundhedsforsikring til hurtigt at komme til vurdering og behandling. De kan ved en række lidelser springe køen over i det offentlige sundhedsvæsen og i løbet af kort tid komme på private klinikker eller sygehuse.Det er forståeligt, fordi vi i dag har en tilværelse med fart på, hvor der ikke rummes plads til stilstand; hverken i vores job eller i vores indre. 'Fejl' skal hurtigt kunne rettes, og det fremstår som selvforskyldt, hvis man har afslået tilbud om forsikring og alligevel har sygefravær.Svigter lægeløfteDaglig møder jeg andre mennesker, der er afskåret fra forsikringerne. De har brug for samme dygtige læger, samme MR-scannere og hurtige behandling. Deres lidelse er ofte invaliderende, f.eks. operationskrævende rygproblemer.De har ikke ressourcer til at presse på et stort offentligt system, og de er vel vidende om, at andre må vente, hvis de kommer foran. De er typisk folk med hårdt fysisk arbejde fra plejesektoren, rengøringsarbejdere, slagteriarbejdere, men det er også ældre mennesker, psykisk syge, arbejdsløse, flygtninge eller enlige.De er den nye patientunderklasse i Danmark.Alle har muligheder for at forsikre sig! Men hånden på hjertet: hvis alle kunne få en sundhedsforsikring, ville idéen jo forsvinde: alle kunne springe køen over, og - var der så ingen kø?De, der ikke kan få en forsikring, er med til at betale for dem, der kan, fordi sygeforsikringen er fradragsberettiget. Det er oven i købet netop blevet understreget ved regeringens nye skattereform. Det er en omvendt Robin Hood: De velstillede har forsikringer, og alle skal betale dem, herunder pensionister, lavtlønnede, kronisk syge og andre udsatte.Det udfordrer lægeløftet, den Hippokratiske ed: at behandle alle lige. Det udfordrer vor kristne kulturs dydsetik, hvor vi moralsk har ansvaret for den svage som grundlaget for vores fællesskab: behandl din næste, som du selv vil behandles.Vores demokrati bygger på fri og lige adgang til uddannelse og sundhed. Det er en grundsten i det velfærdssamfund, vores forrige generationer fremsynede byggede op.Nu tages goderne for givet, sundhedssektoren er udpint, og mange søger private løsninger, som for den enkelte fremstår fordelagtige, men som har store konsekvenser for vores forhold som medmennesker, vores samfunds- økonomi og ikke mindst i den enkeltes møde med lægen og sundhedssystemet.Vi er ved at smide barnet ud med badevandet.Behovet for sundhedsydelser er uendeligt og boostes løbende, ikke mindst af medicinalindustrien og private aktører.Det er ikke som Lego-klodser eller skummetmælk, hvor markedet mættes på et eller andet tidspunkt. Angsten for sygdom og påmindelsen om, at du kan blive undersøgt, og at du hele tiden kan 'optimere din livsstil', stresser os som mennesker.SundhedsmarkedetSundhed og sygdom er blevet individualiseret og samfundets rolle, de forudsætninger vi har fælles for at leve vores liv, nedtones. Det er blevet den enkeltes ansvar at klare sig selv.Det klassiske læge-patient forhold har været bærende element, siden det offentlige sundhedssystem blev en realitet i 1800-tallet.Det er kendetegnet af, at lægen som specialist i en dialog og undersøgelse af patienten opsætter undersøgelses- og behandlingsprogram. Der er i det væsentlige ikke økonomiske interesser indblandet, og lægen og patienten kan sammen handle ud fra, hvad der er rationelt fagligt og videnskabeligt velbegrundet, samt hvad der passer den enkeltes livssituation bedst, og på den vis det mest fordelagtige for patient og samfund.Det unikke danske princip med en praktiserende læge som basislæge og tovholder for patienten i forhold til undersøgelse og behandling, har vist sig at være billigt og effektivt.Langt de fleste henvendelser til sundhedssystemet løses på dette niveau, og eventuel viderehenvisning foregår præcist og efter faglige overvejelser.Det er et system, man misunder os de fleste steder i udlandet - og flere steder forsøger at efterligne.Lægen som købmandLæge-patient forholdet ændres på et liberalt marked til et sælger-kunde forhold, hvor der er penge mellem parterne, ligesom der er f.eks. mellem en bankrådgiver og kunde.Patienten (kunden) kan have en anden forventning i mødet: jeg skal have, hvad jeg har betalt for, uagtet at det kan være lægeligt forkert. Det giver dels et skred i fortroligheden men også i den lægelige behandling.I det øjeblik patienten er kunde, vil man som læge (eller privat sygehus) tendere at se gennem fingre med, at der f.eks. gøres dyre eller overflødige undersøgelser, da man vil være økonomisk afhængig af, at kundens ønske indfries.Eller endnu værre: man går med til en behandling, der ikke er belæg for. Banalt set kan det være en forventning om antibiotika mod forkølelseslidelser.Mange andre steder i verden har man store resistensproblemer overfor mikroorganismer, fordi man hellere udleverer en recept på bredspektret antibiotika end risikerer at lægge sig ud med en patient (og miste honoraret; eller værre: blive sagsøgt, udhængt med sure smiley's eller hvad ved jeg).Undersøgelse og behandling skal altid have et klart sigte og være rationelt begrundet. Hvis lægepraksis bliver en købmandsbutik, vil den objektivitet, vi i dag arbejder med, blive presset.Hvis lægen bliver købmand, og hvis indikationen for at kigge ind i et knæ er den pose penge, der følger med, er det ulykkeligt både for den enkelte (uagtet, at patienten følte at få god service) og for samfundet som helhed.Der sker altså fordyrende overbehandling eller 'overundersøgelse' af nogle og underbehandling af andre i systemer, hvor der er privatøkonomi og behandling blandet sammen.Vi kender det allerede herhjemme efter sygeforsikringernes opståen.Samfundets guldvægtDet er hævdet, at privatisering skaber større livskvalitet. Det gør det muligvis for en mindre del af befolkningen, men uagtet at nogle kan komme hurtigere til, vil vi samlet set på den store samfunds-guldvægt få dårligere kvalitet til dyrere penge. Skæv blot til USA for at se den mest vulgære form for privat sundhedsvæsen, hvor næsten 50 millioner borgere ikke har sygeforsikring samtidig med, at sundhedsvæsnet på bruttonationalprodukt er meget dyrere end i Danmark.Så galt går det ikke i Danmark, hævdes det - men hvorfor begive sig ud på den vej i stedet for at styrke det offentlige sundhedssystem, som vi unikt har bygget op over flere århundreder?I modsætning til et privat sygehusvæsen, der kun er interesseret i forholdet til den enkelte patient, har et offentligt sundhedsvæsen en objektiv interesse i at se sygdom og sundhed både over for det enkelte menneske, men også i et bredere perspektiv.Dyrere sundhedForebyggelse og levevilkår i arbejdsforhold, skoleveje, ernæring, boligforhold, sociale forhold osv. er langt mere naturligt at arbejde med og udvikle i et sundhedsvæsen, hvor man ikke bare ser snævert på lemmer eller organer, der som på et andet autoværksted skal repareres til dagspris.Det offentlige sundhedsvæsen har en lang række problemer, der absolut skal løses, men det bliver de ikke ved åreladning af personale og økonomiske ressourcer over i et privat og profitbaseret sundhedsvæsen, således som man fra politisk hold har givet frit løb til de sidste år.Ved privatisering får vi ikke bare dyrere og dårligere sundhedsvæsen; vi får også slået skår i forholdet mellem lægen og patient.Og det er - set med lægelige briller - den største omkostning.Niels Saxtrup er praktiserende læge
