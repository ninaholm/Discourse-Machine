Kan økonomer overhovedet vurdere økonomiske planer?
Det er jo udmærket  lige bortset fra mediernes tilbøjelighed til helst at ville konkludere, at 'økonomerne mener'. Det er irriterende for økonomer og usundt for samfundet at operere med en fiktion om, at 'økonomerne' som faggruppe er enige


 Men denne gang har det været svært for medierne at modellere en konsensus. Selv om medierne har underbetonet det, har det alligevel skinnet igennem, at de fleste økonomer har taget store forbehold i vurderingen af begge planer.
Det er der også grund til. Der er store usikkerhedsmomenter. Og de største ligger faktisk uden for den økonomiske faglighed. Vi kan tage VKOR-forliget om tilbagetrækning som eksempel.
Vurderingen af forliget afhænger især af tre springende punkter: Hvor mange vil hæve deres efterlønsindbetalinger? Hvor mange vil tegne privat forsikring i stedet? Og hvor mange vil få  seniorførtidspension?
Historisk lempelse
For det første: Hvor mange vil hæve efterlønsindbetalinger, og hvad vil de bruge pengene til? Svaret er næsten God only knows, og det er et selvstændigt problem, der gør det uhyre vanskeligt at føre økonomisk politik de næste to år.
Der kan i princippet blive hævet mellem nul og 50 mia. kr.  skattefrit. Det kan blive danmarkshistoriens største finanspolitiske lempelse. Økonomisk indsigt hjælper ikke meget til at gætte tallet. Man kan beregne, hvornår det vil være rationelt. Men der er flere rationalitetskalkuler at tage hensyn til. Og udbetalingen af den Særlige Pensionsopsparing (SP) i 2009 viser, at folk langtfra handler rationelt i sådanne sager. De fleste blev lokket til at snyde sig selv for rigtig mange penge, fordi opsparingens aktier måtte sælges, mens kurserne var i bund.
Engang i 2012 ved vi, hvor mange efterlønspenge, der bliver hævet. Men vi ved ikke, hvor mange penge, der vil gå til en form for 'privat efterløn'. Det kan betale sig for mange, og antagelig vil der blive en kampagne, der når ud til de fleste. Men det bliver nok kampagnen mere end rationelle beregninger, der afgør folks valg.
Når vi ved, hvor mange der vælger en sådan løsning, har vi solide økonomiske skøn over, hvordan resten vil fordele sig mellem opsparing, rejser og andet forbrug.
Hvor usikkerheden om privat efterløn drejer sig om den bedst stillede halvdel eller to tredjedele af befolkningen, drejer førtidspension og seniorførtidspension sig om de kortuddannede  især kvinder. Her er spørgsmålet om helbred afgørende. Det ligger inden for området folkesundhed.
Blandt kortuddannede over 60 er helbredet sjældent perfekt  men folk kan ignorere mindre gener, hvis arbejdsmotivationen er stærk. Dette emne ligger inden for det sociologiske fagområde.
Dernæst spiller det ind, at flertallet er kvinder. De er i gennemsnit gift med tre år ældre mænd, som i gennemsnit har fire års kortere levetid. I 2006 lavede man levetidsindeksering af pensionsalderen, så den forventede levealder som pensionist er 15 år. Det er ca. 13 år for mænd og 17 år for kvinder. Kvinder, der når pensionsalderen, kan således regne med at have manden 10 år endnu.
Men det er gennemsnit. Når vi taler om kortuddannede, er levealderen væsentligt kortere. Derfor har kvinden al mulig grund til at stoppe med arbejdet inden pensionsalderen, hvis hun skal have mulighed for at nyde lidt otium sammen med manden. Det er også sådan, folk handler. Men igen er det en sociologisk betragtning, ikke en økonomisk.
Formålet med disse bemærkninger er ikke at sætte spørgsmålstegn ved den økonomiske sagkundskab. Det er heller ikke et spørgsmål om forskellige økonomiske skoler. Det er derimod en tankevækkende illustration af, at man nogle gange skal langt uden for den økonomiske fagkundskab for at besvare spørgsmålet, om en reform er økonomisk holdbar.



