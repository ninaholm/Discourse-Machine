Der er forskel på religioner
Vi bliver ikke mere åbne og kulturforstående af at afskaffe folkekirkens særstilling. Tværtimod. Den evangelisk-lutherske tænkning har netop bidraget til, at Danmark i dag er et frit, velstående og tillidsfuldt samfund


 I en kronik i Dagbladet Information den 22. december udtrykker Sherin Khankan en behændig synkretisme som dække for et krav om et opgør med folkekirkens privilegerede stilling under overskriften »Gud skal ikke lukkes inde i folkekirken.« Såvel krav som synkretisme er problematiske.
Sherin Khankan hævder, at folkekirkens særstilling — og at vi har overordnet protestantismen alle andre trosretninger i Danmark — svækker evnen til at forstå, lade sig inspirere og beriges af andre religiøse skikke, ligesom det står i vejen for at forstå mangfoldigheden i det guddommelige.
Det er store ord, og det er meget at laste den særlige danske folkekirkeordning for. Men derudover er det også grundlæggende fejl- agtige påstande.
Bag de flotte ord gemmer sig en behændig synkretisme. Synkretisme betyder sammensmeltning af religioner, og i Khankans tilfælde er yderste konsekvens en ophævelse af forskellene mellem kristendom, jødedom og islam. For Khankan handler det om at »bære religionen med lidenskab«, og så er det mere ligegyldigt med dogmatikken. Men sådan kan man ikke agere.
Der er forskel på religionerne, også selv om Khankan helst ikke vil være ved det. Det ses eksempelvis i de afledte samfundsmæssige virkninger. Der er markante forskelle mellem de lande, der baserer sig på islam, og på de lande, der baserer sig på den evangelisk-lutherske kristendom (hvor Danmark hører til sidstnævnte).
I den evangelisk-lutherske forståelse findes en to-regimentelære, hvor man populært sagt »giver Gud, hvad Guds er, og kejseren, hvad kejserens er«. Dermed er der sat vandtætte skotter op for nogen form for lov- religion i den samfunds- forståelse, der er præget af den evangelisk-lutherske tænkning. Derfor er der heller ikke sammenstød mellem den evangelisk-lutherske tro og overholdelsen af grund- loven.
Det er derimod tilfældet med de dele af islam, der ønsker at gøre sharia gældende i samfundsindretningen. Her har det religiøse skrift forrang for den verdslige samfundsindretning.
Åndelige frirum
Den evangelisk-lutherske forståelse har i en lang række lande bidraget til en omfattende frihedsforståelse, en markant tillidskultur og en stor velstand. Se blot på de skandinaviske lande som eksempler på dette. Dermed ikke sagt, at alt godt stammer fra den evangelisk-lutherske tænkning, samfundsforståelse og antropologi. Men det historiske vidnesbyrd taler dog sit tydelige sprog. Ikke mindst, når det gælder kampen for åndsfrihed.
Det er Martin Luther, der for alvor adresserer problemstillingen omkring åndsfrihed. Han argumenterer for at beskytte et indre, åndeligt frirum, hvor staten ikke skal blande sig. Hjertets anliggende er mellem mennesket og Gud, og det skal staten ikke blande sig i. 300 år senere formuleres begrebet åndsfrihed i en dansk sammenhæng af N.F.S. Grundtvig under 1800- tallets frihedskamp.
Khankan giver sin egen definition på sekularisering:
»Sekularisering er kampen mod enhver form for dogmatisme og tvang, samt et opgør med religionens politiske eller institutionelle magt og monopol.«
Problemet med definitionen er, at den ikke følger den ordinære definition på sekularisering. Ifølge Den Danske Ordbog er sekularisering: »at frigøre fra et religiøst grundlag og gøre mere verdslig.« Der er hverken tale om institutionel magt eller monopol. Når disse aspekter inddrages i Khankans definition af sekularisering, så hænger det naturligvis sammen med det føromtalte opgør med den danske folkekirkes særstilling.
For Khankan følger netop sit sekulariseringsbegreb op med et angreb på den danske grundlov, som bør revideres, da den »implicit forsvarer ideer og værdier, som undergraver forestillingen om ligeværdighed.« Her henvises der til folkekirkens særstatus, og hun hævder, at folkekirkens forrang medfører, at islam betragtes som en uværdig andenrangs- religion.
Det er naturligvis noget vrøvl. I Danmark er der religionsfrihed, så alle kan praktisere deres religion. Er man et statsanerkendt trossamfund, giver det tilmed en lang række privilegier. Så at tale om »uværdig andenrangsreligion« er vist at polemisere.
De værdier, som forbindes med den evangelisk- lutherske tænkning, har bidraget til, at Danmark i dag er et frit, velstående og tillidsfuldt samfund — hvorfor lave det om? Nej, tværtimod skal vi styrke den lutherske forståelse i samfundet. Hér er en opgave at tage fat på.
Synkretisme er behændig for den, der vil udslette forskelle og fjerne virkeligheder. Virkeligheden er imidlertid, at der er forskel. Det vidner historien med al tydelighed om, og derfor har vi også indrettet det danske samfund som et demokrati med religionsfrihed. Her har mange noget at lære, måske også Khankan.
 
Esben Lunde Larsen er MF (V) og ph.d.-stipendiat

