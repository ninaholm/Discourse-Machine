Røgslør i Qatar



 Selvfølgelig er den syriske oppositionskonference i Qatar endt i det forventede sammenbrud, hvor fraktionerne endnu en gang ikke kan enes om et politisk dueligt alternativ til præsident Bashar al-Assads regime, der var konferencens overskrift.
Men selv en tilsyneladende tragikomiske farce af latterlige ego’er, der kun synes ude på at rage sponsormillioner til sig, har sin egen logik: Konferencens overskrift om udvidelse af modstandskampens politiske base er røgslør for det egentlige formål, nemlig at eliminere paraplyorganisationen SNC, Syriens Nationale Råd, som central aktør i oppositionsarbejdet. Og ikke så overraskende når det handler om arabisk politiseren føres kniven indefra, nemlig af det hidtidige medlem af SNC-ledelsen, den sekulære dissident Riad Seif. Han har i ledtog med tidligere USA-ambassadør i Damaskus, Robert Ford, strikket en intrige sammen, der blev sat på skinner af USA’s udenrigsminister, Hillary Clinton, med budskabet om, at »det nu er på tide, at de, der sætter livet på spil i Syrien, nu inddrages i den centrale politiske opposition« .
Clinton og proselytter henviser til, at SNC gradvist har mistet »prestige blandt de lokale komiteer, der slås på landjorden«, hvorfor SNC bør afløses af et råd på 60 medlemmer kaldet Syriens Nationale Initiativ, SNI, hvor SNC’s repræsentation reduceres til en tredjedel til fordel for, som det smukt formuleres, et »mere repræsentativt lederskab af oppositionen«.
Det er evident, at SNC ikke har synderlig store prestige blandt de kæmpende – det er ineffektivt, korrupt og man behøver bare at tale et par minutter med medlemmer af SFA, den Frie Syriske Armé, og andre aktivister, der drøner ind og ud af Syrien fra Tyrkiet og Libanon, for at registrere ringeagten og frustrationen med paraplyorganisationen i Istanbul.
Men årsagen er ikke, at eksil-politikerne er uden for Syrien og i mange tilfælde ikke har sat deres ben i hjemlandet i årtier. Den er, at SNC i lang tid vægrede sig ved – og siden ikke var i stand til – at overtale Vesten (USA og NATO) til at etablere det flyforbud, der vil gøre livet lettere for de oprørske kampgrupper.
SNC har heller ikke presset på for direkte udenlandsk intervention, der kan vælte Bashar al-Assads regime på en halv eftermiddag. Denne modsætning fremstilles i medierne som om aktivisterne er utilfredse med, at SNC’s ledere bor på femstjernede hoteller. De kunne bebo paladser, hvis de leverede varen. Men det kan de ikke så længe Det Muslimske Broderskab har væsentlig indflydelse i organisationen. Øvelsen i Doha var derfor at etablere et sekulært domineret alternativ til SNC, som enten forhandler en aftale med dele af det syriske regime – fraset præsident Bashar al-Assad – der sikrer, at islamisterne holdes uden for indflydelse – eller alternativt lader Syrien forbløde uanset den høje pris, civilbefolkningen betaler.
Hillary Clinton har det fint med begge udgange på situationen, da de hver især sikrer, at Israel ikke lige pludselig er omringet af rasende islamister til alle sider, og at Irans indflydelse i Damaskus med direkte adgang til Hizbollah i Libanon i praksis ’tages ud’, som det hedder i den militære jargon.
Såvel SNC som de komponenter, USA havde kalkuleret ville stige på, nemlig de lokale aktivisters paraply, NCC (National Coordination Committee), de kurdiske oppositionsgrupper og den såkaldte Demokratisk Platform bestående af sekulære udbrydere fra SNC, har afvist den amerikanske plan om et nyt politisk oppositionsforum. De ser det som forsøg på vestlig dominans.
SNC har yderligere skilt sig af med de personer i ledelsen, der faktisk havde USA’s og Vestens tillid – Riad Seif, Burhan Ghalouin og den kristne kommunist Georges Sabra, der allerede er røget ud af den daglige ledelse på et møde forud for konferencen i Doha. Fra det syriske regimets side har Bashar al-Assad meddelt, at han ikke har i sinde at flytte fra Damaskus. Det kommer han nu nok til på et tidspunkt, men ikke så længe Vesten ikke har et oppositionsalternativ, der sikrer, at islamisterne – Det Muslimske Broderskab – ikke får noget at skulle have sagt i en post-Assad-regering. Det er øvelsen – alt det andet er røgslør og spin.

