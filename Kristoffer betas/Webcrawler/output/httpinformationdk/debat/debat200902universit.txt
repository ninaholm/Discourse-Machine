Universiteter for samfundets skyld
Samfundet har brug for universiteter, der er ledet af en professionel ledelse og en bestyrelse, der samlet set repræsenterer samfundets interesser, og som bakkes op og rådgives af demokratisk valgte studenter- og underviser-repræsentanter


 I Danmark har vi offentlige universiteter. Det betyder, at universiteterne skal understøtte vækst, velfærd og udvikling i samfundet, som det hedder i universitetsloven. Universiteterne er således til for samfundets skyld, hvilket dog ofte bliver glemt i universitetsdebatten.
Danske Studerendes Fællesråd (DSF) har blæst til kamp mod universitetsloven fra 2003 og for mere studenterindflydelse. Men kampen synes noget malplaceret. Faktisk er studenterindflydelsen ikke blevet ændret med den nye universitetslov, idet der stadig skal være to studenter repræsenteret i det ledende organ, hvilket også var gældende under den gamle lov. Det DSF harcelerer over, er, at der er kommet en bestyrelse, "der ikke kom fra universitets- eller forskningsverden", som Fællesrådet så fint skriver på deres hjemmeside.
De offentlige universiteter finansieres af samfundet for at være til gavn for samfundet. Når universiteterne har fået en bestyrelse med repræsentanter fra forskellige samfundsgrene, så er universiteternes interessenter faktisk for første gang repræsenteret i ledelsen. Det vi stiller os helt uforstående over for, er, hvorfor Fællesrådet i den grad ser forskerne og ikke aftagerne som deres alliancepartnere. Hvem har de studerende størst interessefællesskab med, forskerne eller de arbejdsgivere, offentlige som private, som de skal ansættes af efter studietiden? I 1968 lød kampråbet: "Ryd professorvældet." I dag lyder det stik modsat: "Genindfør professorvældet - universiteterne skal have lov at passe sig selv."
Studerende går på universitetet for at ruste sig akademisk til et moderne og krævende arbejdsmarked, og derfor er det i vores optik ganske fornuftigt, at arbejdsmarkedet nu er rykket ind i universitetsledelsen, så der kan skabes en fælles forståelse mellem aftagere og universitet - både når det gælder forskning og undervisning.
Forsker, hvor er du?
Det undrer os i debatten om universiteterne, at studerende ikke interesserer sig meget mere for den ringe undervisningsmængde, de tilbydes. Studerende på samfundsvidenskabelige og humanistiske uddannelser får ned til fire timers undervisning om ugen. Samtidig oplever flere studerende en uvilje og ufleksibilitet fra forskerne, der gør, at det stort set er umuligt at få et vejledermøde. 
Det er simpelthen ikke godt nok. Der skal undervises mere på humaniora og samfundsfaglige uddannelser. Universitetet er et selvstændigt studium, men ikke et selvstudium. Mere undervisning betyder også, at de studerende føler en større tilknytning til universitetet, de får en tættere kontakt til deres medstuderende, hvilket igen hjælper på frafaldet. Mere undervisning kan også have en positiv indflydelse på den sociale mobilitet. Mange unge med høje snit fra hjem uden akademiske traditioner har svært ved at forlige sig med den fraværende undervisning og de ikke-eksisterende rammer. Mere undervisning handler derfor også om social mobilitet. Det er vigtigt, at alle der har evnerne får en god uddannelse. 
Desværre er der ikke meget prestige i at undervise. Men undervisning er mindst lige så vigtig som forskning, der skal derfor en kulturændring til. Her burde de nye ansatte ledelser i højere grad træde i karakter.
Pligt og frihed
Der har været meget fokus på forskningsfriheden i debatten om universitetsloven, bl.a. har en underskriftsindsamling for øget forskningsfrihed tiltrukket stor opmærksomhed.
Universitetsloven fra 2003 giver rent faktisk stor forskningsfrihed til den enkelte forsker, hvis forskning blot skal høre til inden for universitetets forskningsstrategiske rammer. Der er vel også en vis rimelighed i, at samfundet har bare lidt hånd i hanke med, hvad forskningskronerne går til, og de forskningsstrategiske rammer på et multifakultært universitet, er meget vide. Vi finder det vigtigt, at forskerne har frihed til at finde nye veje og ny viden. De skal også have frihed til at tale magthavere imod, hvis deres forskning peger på, at en politiker eller et erhverv handler forkert. Ingen af delene forhindres dog af at have en ansat og ikke en valgt ledelse.
Man kunne dog sikre yderligere dialog mellem ledelse og ansatte eksempelvis ved at give de akademiske råd og studienævn formel høringsret i bestyrelsen. Bestyrelsen kan selvsagt ikke være inde i alle sager på et universitet, og derfor er det vigtigt, at udviklingen af uddannelserne og forskningen også bliver diskuteret andre steder - af dem, der er tættest på.
Samfundet har brug for universiteter, der er ledet af en professionel ledelse og en bestyrelse, der samlet set repræsenterer samfundets interesser, og som bakkes op og rådgives af demokratisk valgte studenter- og underviserrepræsentanter. Vi skal have konkurrencedygtige universiteter - en stor del af Danmarks fremtid hviler på deres skuldre.
Charlotte Rønhof er forskningspolitisk chef i DI og Mette Hartmeyer er studenterpolitisk ordfører for Frit Forum Roskilde og medlem af Akademisk Råd på Roskilde Universitet

