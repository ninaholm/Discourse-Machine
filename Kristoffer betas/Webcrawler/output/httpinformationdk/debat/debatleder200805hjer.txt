Hjertestop i Golan?



SOM DEN TYRKISKE regerings gæster fører syriske og israelske diplomater 'indirekte fredsforhandlinger' i Istanbul. Om de vil føre til noget konkret er langt fra indlysende, til gengæld er det ret indlysende, hvorfor parterne mødes nu:Ikke kun fordi Israels premierminister Ehud Olmert i dag afhøres som sigtet i en slimet korruptionssag, men fordi israelerne anser et militært opgør med Hizbollah og Iran for uundgåeligt indenfor overskuelig tid. Det er grunden til, at Olmert det sidste halve år har sendt fredsfølere til Damaskus.Hans kalkule ser sådan ud: Tilbagelevering af Golan-højderne til gengæld for 'normalisering' vil pacificere Syrien når (eller hvis) Israel beslutter sig for at bombe Irans kernekraft-kernevåben-program.Et sådant angreb vil udløse modangreb fra Hizbollah i Sydlibanon, hvis missiler i dag kan nå mål syd for Tel Aviv. En del af Israels madding til præsident Bashar al-Asad er derfor at acceptere Syriens genkomst som libanesisk politibetjent, der ophørte efter pres fra Vesten med den forsmædelige tilbagetrækning i april 2005.Israels gevinst vil være syrisk opsyn med Hizbollah-militsen, der - som det har vist sig - ikke lader sig kontrollere af Libanons regering. Og heller ikke vil finde sig i syrisk overherredømme, så allerede der er en streg i mellemregningerne.DEN SYRISKE udenrigsminister, Walid al-Moualem, har gjort det klart, at tilbagetrækning fra de annekterede Golan-højder er et ufravigeligt grundlag for videre samtale, og Olmert synes rede til de 'smertelige indrømmelser', som Israel har for vane at kalde den simple respekt for international lov. Sikkert fordi en aftale, der binder Syrien op på en 'normalisering' vil gøre det nemmere for Israel at diktere palæstinenserne en to-stats-løsning, der bevarer de største bosættelser i de besatte områder på israelske hænder og opdeler Vestbredden i militært kontrollerbare 'bantustans.'USA er ikke inviteret til Istanbul, men er dog med på sidelinjen. Det er USA, der må til lommerne, hvis der træffes en konkret aftale, som indebærer flytning af Golans 15.000 jødiske bosættere og militærbasen på Hermon-bjerget. Projektet vil koste milliarder, hvis det bliver til noget.DET GØR DET næppe, selvom Israels tilbud umiddelbart kan se fristende ud i Damaskus. Syrien er økonomisk på hælene, og militært er arsenalet stort set ikke fornyet siden Sovjetunionens kollaps. Det er kun otte måneder siden, israelske kampfly bombede et påstået atom-anlæg af nordkoreansk tilvirkning i det nordlige Syrien, der var mistænkt for at projektere udvinding af plutonium til fremstilling af kernevåben, hvilket syrerne afviser. Det vigtige ved angrebet var da heller ikke dets angivne formål, men at det demonstrerede, at Syrien er ude af stand til at forsvare sig i 'en given situation'. Det er en meget offentlig hemmelighed i Damaskus, at det kun er eliteenhederne, der passer på præsident Bashar al-Asad, der kan lidt mere militært end at sove længe til middag og spille backgammon. Som en libaneser har sagt det: "Man græder ved synet af syriske soldater."En fredsaftale med Israel kunne betyde en opdatering af hæren, ophævelse af de sanktioner, USA har påført den syriske økonomi, og som har ramt hårdere, end styret vil være ved, og - især - vestlige investeringer og bistand. En sidegevinst kunne blive genetablering af fuld kontrol med udviklingen i Libanon - befriet for stemplet som del af 'Ondskabens Akse'.PROBLEMET ER bare, at Bashar al-Asad ikke er sin far, Hafez al-Asad, der kunne have båret en sådan handel igennem i 90'erne. Og var klar til det for otte år siden, da en aftale i bogstaveligste forstand strandede på bredden af Tiberias-søen. Men sønnen har ikke den historiske ballast, og 90'erne er forbi med Irak-krigen og den deraf følgende svækkede amerikanske profil i Mellemøsten. Bashar al-Asad har videreført sin fars alliance mellem hans egen alawit-sekt, der udgør 10-12 pct. af Syriens befolkning og det kristne element, der udgør 15-20 pct. Men hans politiske autoritet er i dag baseret på alliancer udenfor Syrien, nemlig med Iran, Hizbollah og Hamas. Denne anti-vestlige front er hans legitimitet, også hos Syriens sunni-flertal, der i stigende grad islamiseres. Uden den legitimitet ville han næppe have overlevet otte år som sin fars arving. Og som sagerne står her i George W. Bush's sidste politiske vinter, vil han ikke kunne påregne militær opbakning, hvis han afskriver sine hidtidige alliancer til fordel for fred med Israel - og Vesten.Hvad han kan håbe på - og det er muligvis, hvad der er gang i - er en nyordning i regionens balancer efter det kommende præsidentvalg i USA. Vurderingen blandt arabiske analytikere er, at Bush vil prøve at binde den næste præsident ved enten selv at angribe Iran i november, eller give grønt lys til et israelsk angreb. Før holdbarheden af den teori er afklaret, vil Bashar al-Asad næppe underskrive nogen aftale med Israel. Golan-højderne var hans fars politiske hjertebarn. De kan gå hen og blive Bashars hjertestop.e.
