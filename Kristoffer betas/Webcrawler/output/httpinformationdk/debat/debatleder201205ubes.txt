Ubesvarede spørgsmål



 Ombudsmand Jørgen Steen Sørensen meddelte i sidste uge, at han ikke vil gå yderligere ind i sagen om musikprofessor Linda Koldau, der efter kritik af sit fag i pressen fik en advarsel fra Aarhus Universitet (AU). I mellemtiden har Linda Koldau sagt op, hvilket har fået AU til at trække de barske krav i advarslen tilbage. Og ’fredsaftalen’ mellem Koldau og ledelsen på Aarhus Universitet er tilsyneladende ombudsmandens hovedargument for ikke at gå yderligere ind i sagen.
»Set i lyset af Linda Koldaus opsigelse og indholdet af den aftale, som parterne efterfølgende har indgået, mener jeg efter en samlet vurdering ikke, at der er tilstrækkeligt grundlag for, at jeg foretager mig yderligere i sagen,« skriver Jørgen Steen Jørgensen i sit svar til AU.
Men AU trak ikke kravene i advarslen tilbage på grund af kritik i medierne eller ombudsmandens interesse. Kravene om, at Linda Koldau – i modsætning til sine kolleger – fik 37 timers mødepligt på universitetet, skulle bede chefen om lov til at deltage i andre aktiviteter og sige undskyld til de kolleger, hun havde følt sig mobbet af, blev først trukket tilbage, da AU’s ledelse var sluppet af med den genstridige professor. Så spørgsmålet om, hvad ledelsen kan kræve af bodsgang fra en besværlig og åbenmundet ansat, er stadig ubesvaret. Ombudsmanden understreger i sit svar, at retstilstanden for offentlige ansattes ytringsfrihed er velbelyst, og Koldau-sagen derfor næppe ville bidrage med yderligere. Men forløbet omkring den kritiske musikprofessor har netop udstillet, at der stadig er masser af uafklarede spørgsmål.
AU har hele tiden insisteret på, at der udelukkende var tale om store samarbejdsproblemer og ikke knægtelse af ytringsfriheden. Af de to konsulentrapporter, som ledelsen har fået lavet, fremgår det dog, at samarbejdsproblemerne først spidser til efter Koldaus udtalelser i pressen. At Linda Koldau i sin kritik af musikfaget og humaniora har generet sine kolleger, er åbenlyst, men spørgsmålet er, hvorvidt det gode samarbejde går forud for at kritisere forholdene på landets højeste uddannelser? Eller om man som universitetsansat nu fremover skal passe på ikke at såre sine kollegers følelser?
Begrænsningerne i ytringsfriheden for offentligt ansatte handler primært om tavshedspligt og injurielovgivning. Ingen af delene har universitetet anklaget Koldau for at overtræde. Advarslen handler derimod om, at musikprofessoren udgør en fare for faget, og at hun har forbrudt sig mod den kollegiale fortrolighed ved at gå til pressen. Heine Andersen, der er professor i sociologi på Københavns Universitet, har tidligere påpeget, at ombudsmanden netop burde se nærmere på AU’s mystiske ad hoc-begreb, fordi enhver kritik af ens arbejdsplads risikerer at være en overtrædelse af hensynet til ’kollegial fortrolighed’.
»Jeg mener, det er en alvorlig trussel. Vi vil være helt prisgivet til ledelsens vilkårlighed, hvis dette indtil videre helt luftige begreb anerkendes som grundlag for disciplinære sanktioner,« skrev Heine Andersen i et læserbrev i Information, lige efter ombudsmanden gik ind i sagen. Om AU’s medarbejdere og andre offentligt ansatte nu risikerer at være underlagt en udefinérbar form for fortrolighed og loyalitet over for deres arbejdsplads, står hen i det uvisse.
At ombudsmanden høfligt beder universitetet om at »overveje, hvilke erfaringer man kan drage af det samlede sagsforløb«, er nok ikke noget, der får ledelsen på AU til at ryste i bukserne. Læren af Koldau-sagen er vel her, at det nok har været besværligt for AU, men at det er i orden at pudse konsulenter på folk og udstikke ultimative advarsler, når der er problemer med åbenmundede og besværlige ansatte. For AU respekterer jo de ansattes ytringsfrihed. Kritikken af ’spytslikkerkultur’ og ’tavshedstyranni’ på AU, som fulgte i kølvandet på Koldau-sagen, er godt nok blevet fulgt op med mere indflydelse til studerende og ansatte og en mere åben debat med ledelsen på AU. Men det fjerner næppe angsten for, hvad kritiske udtalelser om Aarhus Universitet kan føre med sig af ubehageligheder i form af manglende karrieremuligheder, fordømmelse fra kolleger eller en tur op på chefens kontor til en lille snak.

