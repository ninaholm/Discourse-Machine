Ikke alle bidrager
LEDER


 Det er et problem, skiftende regeringer i årtier forgæves har forsøgt at løse. Hvordan skaffes flygtninge og indvandrere ind på arbejdsmarkedet? Alle er enige om, at et job er den direkte vej til bedre integration, men ikke desto mindre er den nyere politiske danmarkshistorie brolagt med fejlslagne integrationsprojekter.
Når regeringens nye udspil – kaldet »Alle skal bidrage« – tænder håb, skyldes det ikke mindst, at de centrale aktører, der skal omsætte planen til reel virkelighed, faktisk tror på den. Det gælder såvel Dansk Flygtningehjælp som de kommuner, der reelt kommer til at gøre arbejdet.
Hvem kan da også være modstander af, at flygtninge og indvandrere så tidligt som muligt kommer i arbejde, uddannelse eller såkaldte nyttejob frem for at sidde passivt tilbage i flygtningecentre? Hvem kan være modstander af, at seks måneder på kontanthjælp afløses af et arbejde? Hvem kan være modstander af at udnytte flygtningenes uddannelse, allerede når de kommer til landet? Man kan være ideologisk uenig med regeringen, men for den enkelte flygtning eller indvandrer giver planen på papiret både mening og perspektiv. Det skal selvfølgelig ske under hensyntagen til, at især flygtninge er en svag gruppe, der ofte har brug for hjælp, før de kan bidrage.
’Alle skal bidrage,’ lyder det fra en regering, der undslår sig for selv at bidrage, når det handler om at tage imod flygtninge. Regeringen fejrer det således som en triumf, at antallet af asylansøgere de seneste måneder er faldet drastisk nationalt, selv om det samlede flygtningepres internationalt bare vokser. Ifølge regeringen er det et udtryk for, at den stedse strammere udlændingepolitik virker: Den skræmmer flygtninge fra at søge hertil. Regeringen afviser samtidig et FN-forslag om en internationalt koordineret fordeling af de tusindvis af aktuelle flygtninge fra primært Syrien.
Så set i det lys klinger overskriften »Alle skal bidrage« temmelig hult. Men det skal ikke skygge for regeringens helt rigtige intentioner for den enkelte herboende flygtning eller indvandrer.

