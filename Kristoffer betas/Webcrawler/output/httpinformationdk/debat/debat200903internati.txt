International adoption i en global verden
International adoption er ikke kun et spørgsmål om ligestilling mellem homoseksuelle og heteroseksuelle i Danmark, men det er lige så meget et spørgsmål om ligestilling mellem priviligerede og mindre priviligerede kvinder i verden


 Politikerne er i øjeblikket ved at behandle et beslutningsforslag, der skal give homoseksuelle adgang til at blive vurderet egnet til at adoptere. Der er to ord, der går igen i folketingsdebatten. Det ene er 'ligestilling', og det andet er 'barnets tarv'. Sagt på en anden måde handler det om homoseksuelles rettigheder og barnets rettigheder. Desværre bærer debatten præg af, at man undlader at se international adoption (IA) i en global kontekst. 
Hvad med de biologiske forældres rettigheder?
Enhver adoption udgøres af tre hovedparter (den adopterede, adoptivforældrene og de biologiske forældre), men vi har tilbøjelighed til at 'glemme' de biologiske forældre. Vi må udvide vores fokus til også at omhandle deres perspektiv og dermed rettigheder. Det betyder bl.a., at vi må overveje de bagvedliggende årsager til, at et fænomen som IA overhovedet eksisterer. Det tvinger os til at overveje, hvilke sociale, kulturelle og eller økonomiske forhold der ligger til grund for, at forældre i overvejende ikke-vestlige lande føler sig nødsagede til at give deres barn op til adoption. Vi må spørge os selv, om det f.eks. er rimeligt, at en enlig mor i Sydkorea af sociale og økonomiske årsager føler sig tvunget til at give sit barn op til adoption, mens en enlig kvinde i Vesten af selvsamme årsager har mulighed for at adoptere hendes barn? 
Fratage en andens ret
I artiklen "Feminist lens on adoption" skriver Katie Leo: "Jeg er del af en voksende gruppe af voksne adopterede, som anser adoption for at være et feministisk anliggende, del af et kontinuum af forplantningsmæssige rettigheder (reproductive rights). Dette perspektiv indbefatter retten til at opdrage sit barn og tillægger det lige så stor betydning som retten til at vælge, om man vil være gravid eller ej."
Vi bør overveje, om en kvindes ret til at vælge at adoptere faktisk kan fratage en anden kvindes ret til at opdrage sit barn. 
Ikke den eneste løsning 
IA er ikke kun et spørgsmål om ligestilling mellem homoseksuelle og heteroseksuelle i Danmark, men lige så meget et spørgsmål om ligestilling mellem priviligerede og mindre priviligerede kvinder i verden. 
Man kan ud fra debatten nemt få det indtryk, at IA er den bedste og eneste løsning for udsatte børn i verden. I en henvendelse til Folketingets Retsudvalg skriver Landsforeningen for Bøsser og Lesbiske: "Det faktum, at der i dag er flere adoptanter i den vestlige verden end børn, der er i adoptionsposition, taler vel snarere for, at adoptionsområdet bør udvikles, så flere børn kan hjælpes." 
For det første bør det ledende princip altid være at 'finde forældre til børn' og ikke omvendt. For det andet findes der flere undersøgelser (jvf. TRACK's henvendelse til Retsudvalget), der viser, at et bekymrende stort antal af internationalt adopterede oplever psykiske problemer. Det vil derfor være en skæv udvikling at åbne op for flere internationale adoptioner i den tro, at det er den bedste og eneste løsning for udsatte børn. 
Hvide privilegier
Når vi diskuterer barnets tarv, må vi i langt højere grad overveje alternativer til IA (heriblandt indenlands adoption og familiepleje) og samtidig ikke glemme, at det aldrig bør være fattigdom eller social stigmatisering, der er årsag til at give sit barn op til adoption. Det internationale samfund må arbejde for at skabe bedre økonomiske og sociale forhold for udsatte forældre i verden. Dette både af hensyn til barnet og dets forældre. Med andre ord: At hjælpe forældrene er at hjælpe barnet. 
Man kan undre sig over, at de politiske modstandere af forslaget lægger så stor vægt på, at et barn har ret til at vokse op med både kvindelige og mandlige rollemodeller, men slet ikke nævner vigtigheden af rollemodeller, der repræsenterer den adopteredes raciale baggrund. Netop spørgsmål omkring race er et aspekt, vi mangler at inddrage i debatten om international adoption (også kaldt transracial adoption). Historisk set er det overvejende børn af farvede forældre, som er blevet adopteret af hvide vesterlændinge, hvis privilegerede status som hvide overhovedet har gjort det muligt for dem at adoptere. 
IA rejser ikke alene spørgsmål om ligestilling mellem homoseksuelle og heteroseksuelle, mellem priviligerede og mindre priviligerede kvinder, men også mellem hvide og farvede. Race, køn og klasse spiller en uomtvistelig rolle i IA. Vi bør derfor medtænke disse forhold, når vi diskuterer IA. 
Maja Lee Langvad er forfatter. Hun bor i Seoul, hvor hun arbejder på en bog om international adoption. Hun har tidligere udgivet 'Find Holger Danske'

