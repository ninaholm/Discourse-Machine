FOLK



 Søren Pind
Nu har Venstres vildmand været justitsminister i mere end 100 dage – uden at han har bragt sig i uføre. Det må selvsagt glæde hans partifæller. Andre, der måske ikke ønsker det bedste for Pind, vil forventningsfuldt afvente fremtiden.
Karrieremagere
Af Søren Pinds officielle cv på Justitsministeriets hjemmeside fremgår, at Pind har en særdeles alsidig karriere bag sig. Han har udgivet en samtalebog med Matador-moderen Lise Nørgaard og en Aznavour-sang-CD med SF’eren Pelle Voigt.
Rolleindehavere
Nogle vil finde beroligelse i, at Søren Pind har ballast fra seks år som manuduktør i statsret 1999-2005. Andre vil foruroliges over, at Søren Pind i årene 1997-1998 var projektleder i den senere omstridte lobbyvirksomhed Waterfront.
Pengerejsere
Cv’et nævner dog ikke, at han som byggeborgmester stiftede ’Foreningen Københavns Fremtid’, hvor han blandt de erhvervsfolk, han i embedet havde kontakt med, rejste penge til sin valgkamp. Uheldigt, mente nogle.

