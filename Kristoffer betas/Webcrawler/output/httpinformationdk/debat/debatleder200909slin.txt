S-lingrekurs?



ET AF DE ABSOLUT største bifald på Socialdemokraternes kongres i Aalborg tilfaldt næstformand i DSU, Cæcilie Lassen. Det skete, da hun i sin tale til de delegerede i kraftige vendinger tog afstand fra rydningen af Brorsons Kirke og indtrængende opfordrede Socialdemokraterne til aldrig »at lade det ske igen«. Hvis ikke ordstyreren havde grebet ind, angiveligt af hensyn til talerrækken og tiden, havde de sikkert siddet og klappet endnu.Men emnet er ikke kun en jubelsag, fordi ledelsen i august bakkede op om politiaktionen mod de afviste irakiske asylansøgere. Et synspunkt partiformand Helle Thorning-Schmidt forsvarede fra talerstolen, uden at der hørligt blev klappet.På samme måde kan man sige, at partiets vedtagelse på kongressen af at forbyde købesex, også afslører en splittelse, der rækker langt ind i partiets top.Uenigheden kunne for den udenforstående godt tolkes som et udtryk for et parti, der har svært ved at finde ud af, hvad det selv mener, og derfor - som det også blev fremhævet i Information i weekenden - i stedet for at udvikle en strategi benytter sig af skiftende taktikker. Og gør man det, er man dels i fare for at ende i en kynisk slingrekurs, dels i fare for ikke at opnå den afgørende styrke i forhold til den politiske modstander, VK-regeringen og støttepartiet Dansk Folkeparti.SAMME TENDENS KUNNE - i hvert fald i det perspektiv - ses i Helle Thorning-Schmidts tale på kongressens første dag.For et par uger siden sagde Helle Thorning-Schmidt i et tv-interview, at hun ved udsigten til, at de radikale ikke ville kunne sluge S og SF's fælles skattepolitik, i så fald ikke ville udelukke et samarbejde med Dansk Folkeparti efter et valg. Samme synspunkt har Henrik Sass Larsen luftet. Reaktionen fra Dansk Folkeparti har dog været en kold skulder.Måske derfor var tonen på weekendens kongres en noget anden. Dansk Folkeparti og dets formand, Pia Kjærsgaard, er nu udpeget som hovedfjenden. Den krig, som formanden erklærede i sin tale, vil blive ført i valgkampen, under og efter kommunalvalget og i folketingssalen og vil først og fremmest fokusere på det, Helle Thorning-Schmidt ser som DF's store svigt i social- og fordelingspolitikken.Thornings forgængere har efter tur slået sig gevaldigt på at erklære Pia Kjærsgaard krig i forsøg på at hive traditionelle S-vælgere tilbage fra DF. Men Helle Thorning-Schmidt, hvis parti i dag står historisk lavt med 22 procent af stemmerne i meningsmålingerne og konsekvent i sin formandsperiode har forsøgt at markedsføre krise og tilbagegang som sejr og fremgang, skal i det mindste roses for nu at have lanceret et klart valg i dansk politik mellem to forskellige blokke. Nu står S-SF's politik på alliance med de radikale og Enhedslisten. Umiddelbart ligner det en styrkelse, fordi det kan være med til at samle partiet og gøre den samlede oppositions projekt tydeligere. Men spørgsmålet er, om det kan udvikle sig til en troværdig strategi, eller om det blot er endnu et taktisk sidespring i det gamle  arbejderpartis slingrekurs, der dybest set bunder i tvivl og identitetskrise.
