Syriens irrelevante opposition
LEDER


 Khaled Khoja, formand for Koalitionen, den syriske eksiloppoition i Istanbul, klagede i et interview mandag her i avisen over, at de moderate oprørsstyrker, Frie Syriske Armé (FSA), har fået »tonsvis af løfter« om våben, men at intet er sket. Men erkendte samtidig, at »alt var kaos« i oppositionens militære organisation og bebudede, at FSA’s militser nu underlægges en central kommando. Det har militserne formelt været hele tiden, uden at nogen har taget det alvorligt. Men at USA nu udsender 1.000 instruktører, der fra marts vil uddanne FSA-enheder, tyder på, at tunge og bedre våben, der matcher Bashar al-Assads styrkers og – især – Islamisk Stats arsenal, er på vej – om end leveringen er sat på standby, som Khoja noterede.
Sådan har det været siden efteråret 2011, da den fredelige syriske revolte blev til en væbnet konflikt. Havde Vesten dengang leveret våben til oprørerne og fulgt det op med et flyveforbud til al-Assad (som det skete i Irak under Saddam Hussein), havde meget set anderledes ud.
Nu blev resultatet, at det syriske regime støttet af Iran og Hizbollah fik det militære overtag, og at det såkaldte kalifat i Islamisk Stat, støttet af private golfarabiske sponsorer, har magten i de ’befriede områder’. FSA og Koalitionen har længe været militært og politisk irrelevant.
I koalitionlederens klynken over tonsvis af brudte løfter er et element af selvransagelse. Den vestligt sponserede opposition har ikke på noget tidspunkt magtet at skabe et troværdigt alternativ til Bashar al-Assads styre, men har brugt sin tid (og sponsorernes penge) på intriger, på latterlige hundeslagsmål og banal korruption.
Moaz al-Khatib, en imam fra Damaskus, forsøgte i 2012-13 at skabe en fælles platform, men er i dag helt ude af Koalitionen. Nu forsøger ’præsident’ Khoja at samle alle oppositionskræfter på et møde i Kairo den 22. januar. Vi ønsker ham held og lykke, men vil ikke blive ikke forbavsede, hvis det mislykkes.

