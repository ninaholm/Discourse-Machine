Den visse biografdød



 Man forstår godt, at de danske biografejere, repræsenteret ved Kim Pedersen, formand for brancheorganisationen Danske Biografer, er bange for fremtiden. Den tegner alt andet end lyst for mange af hans medlemmer i en tid, hvor den teknologiske uvikling har gjort det muligt for publikum at flytte sig hurtigere og oftere end filmbranchen.
Kim Pedersen mener ifølge Politiken, at begynder man f.eks. at lade danske film få premiere på dvd og video on demand(vod) tættere på biografpremieren end i dag — måske endda samtidig med biografpremieren — ja, så vil biograferne dø. Ikke bare nogle af dem, men dem alle.
Om det er rigtigt, vides ikke, men selvfølgelig skal biograferne kæmpe for overlevelse. Spørgsmålet er dog, om ikke den afhænger af, at man ser udviklingen i øjnene og i stedet for at stikke hovedet i busken samarbejder med den øvrige danske filmbranche, som også er usikker på, hvad fremtiden mon bringer!?
I virkelighedener det en gammel diskussion, idet biograferne siden fjernsynets fremkomst i 1950’erne har kæmpet en desperat kamp for at holde fast i deres markedsandele. Først med brede lærreder, som tv-mediet ikke kunne leve op til, siden med bedre lyd og mere komfortable sæder, der skulle kunne konkurrere med hjemmevideo, og nu med knivskarpe digitale billeder og 3D, der er sidste bastion mod den hastigt udviklende hjemmebiograf, som kun bliver bedre og bedre.
Det er en kamp, biograferne har tabt igen og igen — i Danmark er antallet af solgte billetter faldet fra mere end 40 millioner om året for 60 år siden til små 13 millioner om året nu. Og den udvikling er kun blevet skærpet af, at internettet har gjort det muligt — mere eller mindre ulovligt — at streame og downloade de nyeste film i stedet for at skulle se dem i biografen eller vente, til de kommer på dvd og vod.
Biografernes monopol er brudt, publikum bestemmer selv mere og mere, og det har Kim Pedersen og hans medlemmer tilsyneladende meget svært ved at acceptere.
Nogle danske biografer vil dø i løbet af de næste 10-15 år, ingen tvivl om det, men der vil også være biografer, som overlever. Biografer, som tilbyder unikke oplevelser, hvad enten det så er teknologisk eller i form af de film, der bliver vist, og som man ikke kan få at se andre steder. Biografer, som formår at bygge fællesskaber op omkring det at vise og se film, og som laver særarrangementer og events, man trods alt ikke kan få hjemme i stuen.
Der vil også stadig være film, især de helt store, som det i vid udstrækning vil give mest mening at se på det store lærred, og andre, som man kun vil få mulighed for at se i biografen. Og endelig findes der mennesker, som stadig skatter biografoplevelsen højt, og som hellere vælger den end dvd eller vod.
Kim Pedersensudtalelser til Politiken er en reaktion på en kronik i samme avis i forgårs, hvor filminstruktøren Annette K. Olesen argumenterer for, at alle danske film, ikke kun de mest populære, skal ud til det publikum, de er lavet til. Dansk film er i krise, talentudviklingen stander i våde, og ingen tør ret meget, bl.a. fordi nogle film kun får kort tid i biograferne, hvorfor de ingen penge tjener. Der skal ske noget, skriver hun.
F.eks. med den såkaldte holdback-periode, som ved at diktere, hvor lang tid der skal gå fra en dansk films biografpremiere til dens dvd- og vod-premiere, stavnsbinder filmene til biograferne. Perioden er blevet sænket fra seks måneder til tre og fire måneder, men det er ikke nok, mener Annette K. Olesen, mens Kim Pedersen er bange for, at biograferne mister yderligere fodfæste, hvis det går for stærkt.
Annette K. Olesen mener, at de små film, der kun får et par uger i biografen, forsvinder fra folks bevidsthed i holdback-perioden. Og derfor når de ikke det bredest mulige publikum, hvilket er imod de krav, der følger med den filmstøtte, de fleste danske film får af Det Danske Filminstitut — regler, som i øvrigt også kræver, at filmene skal vises i biografen.
»Det er et demokratisk problem, og problemet vokser, jo mere man fjerner sig fra København. Det Danske Filminstitut skal helt ophæve bindingen mellem filmstøtte og biografvisning. Først da kan filmene sættes fri,« skriver Annette K. Olesen.
Og det har hun ret i. Den danske filmbranche — instruktører, producenter, distributører og biografejere — er nødt til at opdyrke alternative måder at distribuere og fremvise film på. Der skal eksperimenteres og findes frem til en måde, som sikrer, at filmkunsten i Danmark forbliver lige så rig og mangfoldig, som den er nu.
Det nytter ikke, at man som Kim Pedersen nægter at anerkende, at publikum flytter sig, og ved enhver snak om forandring blot henviser til amerikanske dommedags-rapporter, som reelt ikke siger noget om, hvad der vil ske i Danmark, hvis man f.eks. afprøvede simultanpremiere i biograf og på dvd og vod. Det skal jo ikke nødvendigvis være alle danske film, men dem, der har svært ved at klare sig på et i forvejen presset og utålmodigt biografmarked.
Hvis ikke filmbranchen forbereder sig på en fremtid med færre og mere specialiserede og avancerede biografer, ender det med, at der ikke er nogen biografer at vise film i. Og det ville være en tragedie. 

