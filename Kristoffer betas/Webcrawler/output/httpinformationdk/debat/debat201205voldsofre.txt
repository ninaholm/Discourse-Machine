Voldsofre kæmper alene mod systemet
Intentionerne om at oprette en offerfond er gode. Men vi voldsofre ville være bedre hjulpet, hvis politi og sygehuse tog sig ordentligt af os
Voldsofre bliver ladt i stikken efter et overfald. Man bør enten hos politiet eller i behandlingssystemet indføre en socialrådgiverfunktion. Rådgiveren skal i første omgang informere voldsofret om rettigheder osv., men også tilbyde hjælp til at kontakte bistandsadvokat, psykolog m.fl., hvis ofret ikke selv magter det.

Der tegner sig nu politisk flertal for oprettelsen af en offerfond, der skal give voldsofre bedre, hurtigere og mere hjælp.Da jeg selv har været offer for vold, er jeg glad for den politiske opmærksomhed. Men jeg tror ikke, at en offerfond, er den bedste måde at hjælpe voldsofre på.Som jeg læser forslaget, er de eneste væsentlige forbedringer for voldsofres vilkår betalingen af psykologhjælp samt hensigten om, at sagsbehandlingstiden ved erstatningssager må være maksimalt tre måneder.Desuden har en fond, som sikkert skal administreres et sted i centraladministration, noget nær det ringeste udgangspunkt for at hjælpe voldsofre. Hjælp til voldsofre skal ydes dér, hvor offeret møder systemet – altså hos politiet og i behandlingssystemet, og her kan der gøres meget for at forbedre hjælpen til voldsofre. Det illustrerer min egen historie:For godt fire år siden blev jeg overfaldet tidligt om morgenen. Jeg hørte løbende skridt bag mig, mærkede et slag i ryggen, vendte mig om og så en ung mand med armen hævet. Så fik jeg et slag mod venstre side af ansigtet. Noget gik ind i øjet på mig. Jeg hørte en knasende lyd og troede, at mit brilleglas, eller brillestel var splintret og røget ind i øjet. Jeg blev væltet ned på jorden, og overfaldet udviklede sig til et slagsmål. Jeg fik overtaget, og overfaldsmanden stak af. Kort efter kom politi og en ambulance, som kørte mig til Rigshospitalets traumecenter, hvor lægerne forsøgte at redde mit øje med en syv timer lang operation.Om natten efter operationen vågnede jeg på hospitalet. Da jeg ville klø mig på ryggen, kunne jeg mærke et dybt sår ved skulderen. Så faldt brikkerne på plads … Slaget, jeg havde mærket i ryggen, var et knivstik. Slaget mod mit ansigt var endnu et knivstik. Kniven var gået ind i mit øje, og den knasende lyd var ikke mine briller, der gik itu, men lyden af min ansigtsknogle, der revnede, da kniven blev standset af min øjenhule.Måtte selv tage initiativetUd over, at læger og sygeplejersker gjorde alt, hvad de kunne for at redde mit ødelagte øje, fik jeg i øvrigt kun tilbudt sovepiller og beroligende medicin. Jeg fik intet tilbud om psykologisk krisehjælp. Ville jeg begynde et samtaleforløb hos en psykolog, måtte jeg selv tage initiativet. Havde jeg ventet på systemet, ville jeg først have fået tilbud om psykologhjælp ca. to måneder senere i forbindelse med en konsultation hos min egen læge.Med en henvisning fra lægen skal man ’kun’ betale halvdelen af psykologens honorar, men kriterierne for at opnå sådan en er rigide: F.eks. er det for sent, hvis man som voldsoffer først beder om henvisningen seks måneder efter overfaldet.Her kunne man tro, at den nye offerfond kunne hjælpe. Men den ændrer ikke ret meget. Allerede i dag er det faktisk muligt at søge sine udgifter til psykologhjælp dækket via Erstatningsnævnet for Voldsofre, så forslaget om en offerfond er kun en hjælp for dem, der ikke selv kan lægge ud for psykologens honorar. Problemerne ligger altså ikke primært i selve betalingen, men i administrationen af ordningen.Ny læge hver gangDe første seks måneder efter overfaldet gik jeg jævnligt til kontrol på Rigshospitalet. Jeg blev kun én enkelt gang tilset af en af de læger, som havde opereret mig. Derfor gik der hver gang tid med at forklare, hvad der var sket, og hvad vi havde talt om sidst. Det vigtigste for mig var at få afgjort, om jeg skulle have en skalprotese, eller om det ødelagte øje skulle skrabes ud, så jeg kunne få et glasøje.Det endte med en skalprotese. Da det var besluttet, skulle jeg selv finde ud af, hvordan man får sådan en. Den læge, jeg talte med, mente at vide, at jeg skulle kontakte en specialoptiker i Brønshøj. Det gjorde jeg så, men han lavede ikke skalproteser. Jeg kontaktede derpå sekretæren for øjenafdelingen. Hun kunne informere mig om, at Rigshospitalet havde sine gen protesemager. Ved den første konsultation fik jeg taget et aftryk af det ødelagte øje, som protesen kunne formes efter. Inden protesemageren kunne gå videre, skulle jeg dog forbi kommunen for at få bevilget protesen. Den bliver betragtet som et handicaphjælpemiddel og skal betales af den kommunale kasse. Jeg løb med andre ord spidsrod i systemet.Ukoordineret retssystemOplevelsen af, at vigtige aktører i min sag ikke samarbejder eller er i kontakt med hinanden, gentog sig i retssystemet.Som voldsoffer har man ret til at få beskikket en bistandsadvokat, som kan hjælpe en i en eventuel retssag mod gerningsmanden. Da jeg kontaktede politiet for at høre nyt om sagen, fik jeg at vide, at jeg automatisk ville få tildelt en advokat, men det ville være bedst, hvis jeg selv valgte en.Jeg ringede til advokaten og fik at vide, at det var vigtigt, at jeg indsamlede bilag på alt, hvad jeg måtte have af udgifter som følge af overfaldet. Den information kunne jeg godt have brugt tidligere. Hvis man som voldsoffer venter på kontakt til advokat, til politiet har beskikket en, kan man gå i lang tid og købe medicin m.m. uden at få samlet sine bilag. Det gør det svært at gøre udgifterne til en del af ens erstatningskrav mod gerningsmanden.&nbsp;Min advokat var til stor hjælp, men i forbindelse med retssagen oplevede jeg desværre, at politi og anklagemyndighed ikke udførte deres arbejde godt nok. Jeg modtog personligt en vidneindkaldelse fra en repræsentant fra politiet, men det undrede mig, at min advokat ikke havde givet mig besked om, at sagen var blevet berammet. For at sikre mig, at min advokat var blevet informeret om tidspunktet for retssagen, ringede jeg til hende.Hun var ikke blevet informeret. Hun havde et andet retsmøde den dag, men kunne sende sin assistent for at fremføre mit erstatningskrav. For at kunne få udbetalt erstatning fra erstatningsnævnet for voldsofre, skal man fremføre kravet i retssagen mod gerningsmanden. Hvis jeg ikke selv havde kontaktet min advokat, kunne jeg altså have risikeret ikke at være berettiget til erstatning.Skal ofre forrest i køen?Gerningsmanden blev dømt, og jeg fik i den forbindelse tilkendt erstatning. Men når en gerningsmand ikke kan betale, kan offeret henvende sig til erstatningsnævnet.I mit tilfælde var menene ikke fuldt opgjort under retssagen, da det kun var øjet, man på daværende tidspunkt – 11 måneder efter overfaldet – var sikker på ikke kunne blive bedre. Der gik i alt to år og fem måneder efter retssagen, før min sag var endelig afgjort. Sagsbehandlingstiden hos erstatningsnævnet er urimelig lang. Det skyldes blandt andet ventetid hos de speciallæger, der vurderer ens skader.Så hvis det overhovedet skal være realistisk at komme i nærheden af en sagsbehandlingstid på tre måneder, bør man give voldsofre mulighed for at komme forrest i køen til både diagnosticering og behandling. Det er uklart, om politikerne har tænkt sig at uddele den slags rettighederNår man først er blevet lappet sammen, og politiet har fået sin vidneforklaring, er der ingen myndigheder, der interesserer sig for, om man kommer videre.Derfor bør man enten hos politiet eller i behandlingssystemet indføre en socialrådgiverfunktion. Rådgiveren skal i første omgang informere voldsofret om rettigheder osv., men også tilbyde hjælp til at kontakte bistandsadvokat, psykolog m.fl., hvis ofret ikke selv magter det.Intentionerne om en offerfond er gode, men voldsofre er bedre hjulpet ved, at politi og sygehuse tager sig ordentligt af os, end ved at smide penge i en fond, som kan styrke viden om behandling af voldsofre.Erik Valentin Fischer er handelsskolelærer
