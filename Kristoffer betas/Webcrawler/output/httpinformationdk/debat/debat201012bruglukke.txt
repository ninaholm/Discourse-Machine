Brug de lukkede kirker

Hvorfor ikke lade moskéhungrende muslimer overtage de tomme danske kirker?


 Hjulpet på vej af tidens gudløshed har flere københavnske præster prædiket deres kirker tomme.
Folkekirken lider ikke af sentimentalitet og erkender, at kirkelivet i modsætning til kulturlivet er underkastet de frie markedskræfter. Derfor skal en række kirker lukkes. Københavns kommune, kendt for sin ansvarlige økonomiske forvaltning, overvejer at omdanne de sekulariserede kirkebygninger til børneinstitutioner. En smuk tanke: Jesus sagde jo 'lad de små børn komme til mig!'
En alternativ anvendelse forekommer dog mere nærliggende:
Dagens Danmark er multietnisk, multikulturelt, multiseksuelt og multigastronomisk. Næsten en halv million muslimske nydanskere drømmer om at bygge moskeer, medens vantro gammeldanskere kun tænker på at rive kirker ned.
I denne situation ville det være en smuk gestus over for de 'nye', at det eks-kristne Danmark betroede dem overflødige kirkebygninger.
Moskétjenere
De forhenværende kirker kunne lejes ud på visse betingelser, f.eks. at der stadig skal holdes julegudstjeneste i dem, og at en del af det afskedigede personale ansættes ved de nye moskeer. Efter omskoling i økumenisk ånd vil præsterne uden tvivl gøre fyldest som mosketjenere.
Adskillige københavnere er bekymrede ved udsigten til at blive naboer til den planlagte Imam Ali dommoské. Det er dog ikke alene naboerne, der føler sig utrygge. Foreningen Dansk Kultur (der intet har med DF at gøre), hævder i en folder, at Imam Ali stormoskeen er en politisk platform for Irans regime, at Irans ambassade har købt grunden for AhlulBayt, og at moskeen styres af Irans øverste, islamiske leder, chefen for militæret og revolutionsgarden ayatollah Khamenei.
Om end foreningens formand, pastor Rolf Slot-Henriksen, Bredballe, er så pro-gammeldansk, at det kan være fristende at sætte spørgsmålstegn ved hans dømmekraft, er det alligevel tankevækkende, at NATO for nylig har vedtaget at bygge et missilskjold til værn mod en stat, som Tyrkiet ikke ønskede nævnt i NATO's sluterklæring.
For byens egen skyld skulle Københavns bystyre måske ekspropriere forældede kirkebygninger og skænke dem til mosketrængende muslimer på betingelse af, at de giver afkald på gaven fra Teheran.
Bliver der grundlagt flere mindre moskeer i stedet for den planlagte dommoské, ville de forskellige islamiske retninger kunne få hver deres egen moské, og sunnier og shiitter ville blive forskånede for at slås om magt og indflydelse i Imam Ali-moskeen.
Benny Adriansen er fra Randers

