SF's blodbad
De offentligt ansatte kan ikke læne sig tilbage i stolen og ånde lettet op, hvis SF'erne sætter sig på ministertaburetterne efter valget. I hvert fald ikke, hvis de tilhører faggruppen af IT- og kontorassistenter, akademikere og ledere


 De offentligt ansatte kan ikke læne sig tilbage i stolen og ånde lettet op, hvis SF'erne sætter sig på ministertaburetterne efter valget. I hvert fald ikke, hvis de tilhører faggruppen af IT- og kontorassistenter, akademikere og ledere. Skeptiske vælgere, der måtte mene, at SF'erne ikke har modet til at pille ved den offentlige sektors ansatte, skal vindes med partiets nye forslag om 4.000 kommunale fyringer blandt ovennævnte faggrupper, der skal skaffe midler til at ansætte 7.000 varme hænder i form af pædagoger, hjemmehjælpere og lærere. Tankegangen synes umiddelbart at være at gå efter en faggruppe, der ikke er en del af SF 's vælgerstrategi, som blandt andet udgør en bejlen til 'arbejderen' og et opgør med akademiseringen. Djøf-formanden har da også kaldt de bebudede fyringerne for et regulært »blodbad«.
Men der kan være rigtig god ræson i at ændre på det administrativt voksende lag i den kommunale forvaltning. Flere kommuner har i løbende sparerunder skåret ned netop her. Og selvom SF's to milliarder, som de mener at kunne finde på manøvren, lugter af talmagi, al den stund de ikke fremlægger noget konkret regnestykke, så er det den rigtige vej at gå. I hvert fald er det næsten komisk, når socialminister Benedikte Kiær (K) over for Ritzau bedyrer, at der er fuld knald på regeringens afbureaukratisering.
SF vil også have skoleledere på resultatkontrakter og fyre skoleinspektører på udsatte skoler, der trods flere penge ikke formår at løfte skolernes resultater. Nu er mange af de udsatte skoler ganske vist bedre til at løfte elevernes niveau end mere ressourcestærke skoler, som en undersøgelse for nylig viste. Men også det forslag kan ses som et opgør med en stærk faggruppe, lærerne, og bane vejen for mere professionaliseret ledelse. Forslagene er blevet kritiseret for ikke at opstille målbare kriterier for, hvem der skal have fyresedlen og hvilke skoler, der kører dårligt. Det er imidlertid ikke noget, Folketinget skal blande sig i, men kan stilles som krav i aftaler mellem stat og kommuner. meth 

