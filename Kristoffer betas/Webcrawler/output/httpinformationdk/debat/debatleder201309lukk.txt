Lukket land



 
	Det kan virke som bureaukratisk spilfægteri, men det handler om tortur af irakiske fanger og et Forsvarsministerium, der bøjer alle regler for at arbejde i lukkethed.

	Vi ved, at danske soldater i Irak ved flere lejligheder fik kendskab til, at fanger var blevet mishandlet i irakiske fængsler. Vi ved, at brækkede lemmer og brændemærker har hørt til disse fangers virkelighed.

	Vi ved alt det, fordi denne avis har haft adgang til bl.a. rapporter udarbejdet af Forsvarets egne militærjurister, der har konstateret tortur under inspektioner i irakiske fængsler. Vi ved, at det danske Forsvarsministerium alligevel lod de danske soldater fortsætte med at deltage i at tage fanger, der endte i de irakiske myndigheders varetægt. Og vi ved, at det ved mindst én lejlighed førte til en fanges død.

	Men der er også meget, vi ikke ved, og som Forsvarsministeriet er gået langt for at holde for sig selv. I ministeriets arkiv findes dokumenter med oplysninger om fanger, som er blevet udsat for mishandling i Irak, men som ikke har været i dansk varetægt. Dokumenterne er vigtige, fordi de kan være et vidnesbyrd om, hvor stor den danske viden om de irakiske myndigheders metoder var. Alt tyder på, at dokumenterne er belastende for netop Forsvarsministeriet, der ikke valgte at stoppe den danske deltagelse i at sende fanger i armene på de irakiske myndigheder.

	Derfor søgte Information i begyndelsen af december 2011 aktindsigt i disse dokumenter.

	’Så gerne’, lød det fra Forsvarsministeriet, der beklagede, at ministeriet ikke kunne overholde offentlighedslovens svarfrist på 10 dage, men lovede svar »ultimo januar 2012«.

	Selv om dokumenterne er ganske lette at identificere, trak svaret imidlertid ud. Januar blev til februar, februar til marts, marts til april … Stadig intet svar. Og ingen forklaring på forsinkelsen. Trods gentagne rykkere.

	I oktober fik vi en bange anelse om den manøvre, Forsvarsministeriet formentlig var i færd med, og derfor klagede vi til Folketingets Ombudsmand. Vores bekymring var, at ministeriet helt bevidst forhalede sagen »i forventning om, at nedsættelsen af den bebudede Irak- og Afghanistanskommission vil forhindre aktindsigt i de omhandlede dokumenter«, som vi skrev til ombudsmanden.

	For når først en kommission er nedsat, sættes offentlighedslovens regler om aktindsigt ud af kraft, hvad angår dokumenter, der er omfattet af kommissionens arbejde.

	Mønsteret gentog sig for ombudsmanden. Han spurgte, men fik intet svar. Han rykkede, men fik intet svar. Først i maj 2013 fik ombudsmanden og Information svar, og det lød: Sagen er givet videre til undersøgelseskommissionen!

	Manøvren var med andre ord lykkedes, hvilket blev bekræftet, da Forsvarsministeriet i juli 2013 vendte tilbage med svar fra kommissionen, som afviste aktindsigt »under hensyn til karakteren af det materiale, hvori der i givet fald vil skulle meddeles aktindsigt«.

	Der er nemlig tradition for, at kommissioner lukker for aktindsigt for at kunne arbejde i uforstyrrethed.

	Sagen fik tidligere på ugen Ombudsmanden til at rette en sønderlemmende kritik mod Forsvarsministeriet. Men at papirerne forbliver mørkelagt, kan han ikke ændre på. Tilbage står således, at oplysningerne om irakisk fangemishandling vil være mørkelagt, i hvert fald indtil undersøgelseskommissionen skal afgive betænkning i efteråret 2017.

	Det er i sig selv himmelråbende urimeligt, og endnu mere urimeligt er det, at regeringen med sin nye offentlighedslov er på vej til at legalisere den lukkethedskultur, Forsvarsministeriet i denne sag allerede har praktiseret.

	Offentlighedsloven giver blandt andet myndighederne beføjelse til at hemmeligholde dokumenter, der på et tidspunkt kan tænkes at skulle indgå i betjeningen af en minister. Det efterlader embedsmændene med mulighed for potentielt at tilbageholde ethvert dokument af bare moderat væsentlighed.

	Regeringen har forsøgt at berolige sine kritikere ved at henvise til den danske tradition for åbenhed og offentlighed i administrationen. Jo tak. Forsvarsministeriets håndtering af den aktuelle sag giver ikke just grund til beroligelse.

