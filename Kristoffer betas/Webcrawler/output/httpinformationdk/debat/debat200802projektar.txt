Projektarbejdet på RUC er ilde stedt
I dag er der ingen af de studerende, der ved, hvad der er styrker og svagheder i det projekt, de har brugt tre måneder på at skrive, fordi gruppe-eksamen er afskaffet


 Mange kunne måske få den tanke, at det ikke er så slemt, at gruppeeksamen er afskaffet, eftersom flere højere læreanstalter kompenserer herfor ved at afholde kamuflerede gruppeeksamener umiddelbart før den individuelle eksamen, sådan som det berettes i Information.
Men det er slemt. Og for at ingen skal gå rundt i vildfarelse, skriver jeg dette vidnesbyrd om, hvordan de individuelle eksamener fuldstændigt har ødelagt fundamentet for det gruppeorienterede projektarbejde på RUC, hvor jeg arbejder som deltidsansat undervisningsassistent uden pension.
Jeg taler helt og holdent for egen regning. Jeg har ikke afstemt mine holdninger eller oplevelser med andre, og intet, jeg skriver, må antages for at være RUC's officielle holdning.
Afskaffelse af gruppeeksamen indebærer, at halvanden times grundig eksamination er blevet erstattet af otte minutters individuel eksamination. På basisuddannelsens første semester er der officielt afsat 15 min. per studerende til individuel eksamination. Inkluderet i disse 15 min. er dog den studerendes oplæg og eksaminatorernes votering, hvilket giver omtrent otte minutter per studerende.
På disse otte minutter skal vi nå at tale om det skrevne projekts indhold (et projekt på 60 sider), samt de metodiske og teoretiske diskussioner, der knytter sig til indholdet. Det kan naturligvis ikke lade sig gøre.
Bedømmelsesgrundlaget bliver derfor ikke en afprøvning af de studerendes grundlæggende færdigheder. Bedømmelsesgrundlaget bliver ganske vilkårligt. Ja, jeg indrømmer at have givet karakterer uden at ane, om det var den karakter, de studerende virkelig fortjente. Forudsætningerne for at træffe en sikker beslutning var ikke til stede.
Tvivlen til gode
Da der stadig fandtes gruppeeksamen, var der rigelig tid til at krydsforhøre den enkelte studerende for at se, om vedkommende var velbevandret ud i stoffet. Det betød, at jeg følte mig sikker i min sag, når jeg delte karakterer ud, og derfor var det også muligt at differentiere i større udstrækning, end den individuelle eksamen tillader det. Når man er i tvivl (og det er man!), må man lade tvivlen komme de studerende til gode, og det betyder, at projektet kommer til at vægte højere end den individuelle præstation.
Det står altså klart, at de individuelle eksamener ikke virker efter hensigten (nemlig at give mere differentierede karakterer). Hertil kommer en utilsigtet effekt af det nye regime. Nemlig at den kollektive læreproces bliver afskaffet.
I gamle dage, efter halvanden times eksamination, vidste alle de studerende i gruppen, hvad der var godt og skidt i projektet. Det var denne viden, der gjorde det muligt at opnå progression i projektarbejdet. Hvert projekt gav en række erfaringer, som de studerende kunne drage nytte af, når de startede på næste projekt.
I dag er der ingen af de studerende, der ved, hvad der var styrker og svagheder i det projekt, de har brugt tre måneder på at skrive. I stedet vil de gentage de samme fejl og unoder i det næste projekt. Det er med denne argumentation, at jeg hævder, at fundamentet for det gruppeorienterede projektarbejde er eroderet i kraft af gruppeeksamens afskaffelse.
Balder Asmussen er underviser på RUC og gymnasielærer på Århus Statsgymnasium

