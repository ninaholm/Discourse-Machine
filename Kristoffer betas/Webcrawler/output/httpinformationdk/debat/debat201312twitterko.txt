Twitterkonge i de smås rige
En journalist med mange Twitter-følgere er værdifuld. Og en nyhed med mange likes på Facebook, er en god nyhed ... Og dog: Kvantitet er måske alligevel ikke helt det samme som kvalitet. Det første kan måles, det andet mærkes 


 
	Det er en gammel journalistisk dyd, at man skal kunne fatte sig kort og klart! I dag er dyden blevet vældig konkret: 140 tegn for at være helt nøjagtigt. Det er nemlig den tilladte længde på en Twitter-besked – og det er en genre, man skal mestre, hvis man vil være noget ved journalistikken, forstår man på værten på Radio24syvs program Elektronista, Christiane Vejlø. Til journalisten.dk fortæller hun, at hun får »alt sit medieindhold fra Twitter«, og at journalisters værdi skal måles på, hvor mange der følger dem på Twitter. Værdien er højere, hvis man har 15.000 følgere, end hvis man slet ikke er på, siger hun.

	En af landets mest værdifulde journalister er således uden tvivl Anders Lund Madsen (twitternavn @fedeabe) med 51.884 følgere, mens Mads Steffensen (Mads & Monopolet, Her er dit liv m.m.) kun er næsten en tredjedel så meget værd med sine kun 18.344 følgere. TV 2’s Rasmus Tantholdt med lidt over 8.000 følgere er således endnu mindre værd, mens hans TV 2-kollega Ulla Terkelsen er værdiløs og ukendt, fordi hun slet ikke er på Twitter.

	Dagbladet Informations chefredaktør Christian Jensen nærmer sig Ulla Terkelsen i værdiløshed, men er dog milevidt foran hende med intet mindre end 467 følgere. En af landets højest betalte journalister, Nyhedernes Kim Bildsøe Lassen, er en twitter-fattigrøv med kun 318 followers.

	Lektor i journalistik på Syddansk Universitet Filip Wallberg har ved hjælp af Google-analyseværktøjer udviklet et website, hvor man time for time kan følge danske journalisters ageren på Twitter. Her kan man se omhyggeligt opdaterede hitlister. Hvem er størst lige nu? Hvem er størst og mest re-tweetet i denne uge?

	De uendelige web-statistikker er formidable til at opgøre kvantitet – et parameter, som i stigende grad begynder at påvirke nyhedskriteriet. Den gode gamle »mange har i de sidste dage undret sig over ...« er blevet til »et hovedemne på de sociale medier er blevet ...« Pludselig kan en nyheds gennemslagskraft måles konkret. Time for time, dag for dag. Billedet af statsministerens berømte og i nogle kredse berygtede selfie fra den uhøjtidelige og muntre mindehøjtidelighed for Nelson Mandela er sådan en. Den voksede eksponentielt via Twitter og Facebook, men blev alligevel først en ’rigtig’ nyhed, da britiske tabloidaviser opdagede den og smed den på forsiden.

	Mange har opdaget værdien af sociale medier som Facebook. Ved dette store fælles middagsbord med millioner af spisende gæster, kan man med held slippe en tordnende og ildelugtende vind og skaffe sig opmærksomhed. Her kigger folk ikke flovt væk, men reagerer øjeblikkeligt med vrede, humor, foragt eller begejstring. Det er sådan set lige meget, hvad de vælger, for reaktionerne måles ikke på kvalitet, men på kvantitet. De registreres øjeblikkeligt, og er der mange nok, bliver antallet af reaktioner en nyhed i sig selv.

	Her er Venstres Søren Pind pruttemesteren, der med held kan skabe opmærksomhed om sig selv. Ikke altid positiv opmærksomhed, som sagen om det absurde samråd om udenrigsministerens Cuba-hyggesnak viste, men opmærksomhed er godt i sig selv.

	Men netop i de dage hvor statsministerens selfie, Bødskovs selv-fyring, Annette Vilhelmsens næsten-fyring og Søvndals afgang hærgede både sociale og traditionelle medier, skete der noget andet og langt mere interessant: En gammel historie blev genfødt på de sociale medier. Dén tirsdag dukkede et link til en mere end fire år gammel fremragende, undersøgende journalistisk historie op på Facebook: Berlingskes gravegruppes fortælling om den fireårige Christian, der døde efter at have slugt et batteri, hvilket hans forældre forgæves havde forsøgt at fortælle skiftende lægevagter om.

	I løbet af onsdagen blev artiklen fra 2009 delt tusinder af gange på Facebook, og den blev læst 423.289 gange på Berlingskes website i løbet af et døgn.

	Historien blev skrevet af Berlingskes Morten Crone, der med under 100 følgere på Twitter burde være en af landets mindst værdifulde journalister.

	Det er her, der er noget, jeg slet ikke forstår. Måske er kvantitet alligevel ikke helt det samme som kvalitet. Det første kan måles, det andet mærkes.

	 

Lasse Jensen er mediejournalist og studievært på P1-programmet ’Mennesker og medier’. Han har kun 3.754 følgere på Twitter

Klummen i morgen: Anna von Sperling

