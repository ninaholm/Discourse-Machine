Den dyre kunst



 Ord er billige, men det Kongelige Teater er dyrt. Derfor indgår politikerne helst brede forlig om nedskæringer i stilhed. Og forarges som det sig hør og bør, når det foreslås offentligt at skære mere ned på nationalscenen, sådan som næstformandskandidat i SF Mattias Tesfaye gjorde det i en klumme i Ekstra Bladet i januar.
I flere medier fastholdt han i går sit synspunkt: Færre penge til finkulturen, flere til breddeidrætten. Partikolleger var hurtigt ude for at lægge afstand til Tesfayes »forsimplede kultursyn«.
Hvis ikke SF var så forskrækket over Mattias Tesfayes arbejderisme, kunne partiet måske se, at det er et legitimt spørgsmål at rejse: Er Det Kongelige Teater en nationalscene i en sådan grad, at det er en halv milliard af de sparsomme kulturstøttekroner værd? Er finkulturen så vigtig for udviklingen i dansk kulturliv, at den skal støttes uforholdsmæssigt meget sammenlignet med andre mere folkelige kulturformer? Man kan ganske givet svare ja til begge spørgsmål, men når undersøgelser af danskernes kulturvaner viser, at en tredjedel af danskernes kulturforbrug begrænser sig til sport og tv, må man i det mindste gøre sig den ulejlighed at argumentere for det. Det andet er for billigt. Men dyrt i den forstand, at det hægter en stor del af befolkningen af diskussionen om prioriteringen af kulturmidlerne.
Ingen danskere ønsker at fjerne støtten til finkulturen eller Det Kongelige Teater, viser undersøgelser. Det gør Mattias Tesfaye heller ikke. Men den holdning bliver man straks skudt i skoene, når man påpeger, at prioriterer man Det Kongelige Teater, nedprioriterer man noget andet. Og omvendt.
I virkeligheden er det partikollegernes automatreaktion, der er udtryk for et forsimplet kultursyn. Det er bare den politisk korrekte forsimpling. Og én, som tiden er løbet fra.

