Boliger på almene vilkår

Den almene boligsektor er ikke i fokus hos politikkerne, men det bør den være.


 Ole Nørgaard Madsen, Aarhus
Boligpolitik handler om mere end skattestop og begunstigelser for boligejere. Selv om den almene boligsektor ikke huser mere end en femtedel af Danmarks befolkning, løser den problemer, som ejerboligmarkedet afviser at beskæftige sig med. Derfor kan man godt bede de politiske partier om lidt opmærksomhed over for sektoren.
Boligpolitiske garantier til den almene boligsektors beboere er ikke et tema, der ser ud til at ville præge valgoplæg synderligt . Ligesom politikere åbenbart mener, at problemet med udsættelser fra almene boliger blot kræver lidt mere formynderi over for fattigdom, som tvinger beboere fra hus og hjem. Hvilken politiker forestiller sig at kunne behandle boligejere på den måde?
Politikerne kappes om gyldne løfter til boligejerne. Uanset hvilken statsminister vi får efter valget, vil hun eller han repræsentere parcelhuspartiet som landets mest udbredte politiske bevægelse. Uanset om valgløfter er blå eller røde, er det reelle indhold, at den enkelte boligejer stort set selv bestemmer, hvor stor boligudgiften er her og nu. Det holder bare ikke økonomisk på længere sigt.
Danskerne er verdens mest forgældede. Det skyldes først og fremmest ejerboligsektoren. Gældsproblemet skyldes ikke primært offentlig låntagning som i andre europæiske lande. Dansk gæld står i parcelhuse, som bliver mere og mere tabsgivende eller usælgelige.
I det lys er der brug for garantier til den almene boligsektor, som sikrer, at boligejerne selv betaler deres, når ejerboligbobler brister. I stedet for offentlige besparelser vendt mod andre, i stedet for krisebeskatning af forbrug eller lejerindkomster uden fradragsbegunstigelser og i stedet for overgreb på den almene boligsektors opsparede midler.
Økonomisk slagtekvæg
Når luksusfælden klapper for den enkelte boligejer, skal den almene boligsektor stå parat med en fortrinsstilling i køen til almene boliger. Og når ejerboligboblen brister, er der ingen fredningsbestemmelser for den almene boligsektor og dens beboere.
Tværtimod kan man frygte, at politikerne vil hente kalve til slagtning i den almene boligsektor, når parcelhusejere er kommet eller tvunget til fornuft efter at have brugt rub og stub som den bibelske lignelses fortabte søn.
Den almene boligsektor bygger på princippet om at spare op til reinvesteringer og fornyelser. Som politiske overgreb mod Landsbyggefonden viser, giver det en udsat position i tidens økonomiske galehus, hvor fænomener som Ebberød Bank trives i bedste velgående.
Ejerboligen er økonomisk sårbar på egne, den samlede boligsektors og samfundets vegne. Den almene bolig er politisk sårbar. Derfor efterlyses reel boligpolitisk stillingtagen til andet og mere end ejerboligfordele i valgkampen.

