Jeg arbejder gratis
Få nu ændret løntilskudsordningen, så vi alle sammen kan få betaling for det arbejde, vi udfører. Eller giv os i det mindste mulighed for at arbejde uden selv at skulle betale for det


 Jeg står og kigger rundt på en flok af cirka 50 gymnasielærere, der sidder koncentreret og lytter, og noterer, hvad de fire oplægsholdere fra Mellemøsten fremlægger.
Om lidt går de i workshopgrupper faciliteret af fem af mine venner, hvor debatten livligt vil gå om alt fra menneskerettigheder i Jordan til kvinders inddragelse i politik i Libyen, og om hvordan denne viden kan omsættes til netop deres undervisning.
Jeg betragter frugten af mit arbejde, som jeg ikke bare har dedikeret dage, men også weekender og aftener til gennem det seneste halve år.
Ene kvinde har jeg sat strukturen op for, hvordan den organisation, jeg arbejder for, skal lave seminarer i fremtiden. Jeg har skabt en deltagerbase ud fra ingenting. Jeg har produceret reklamemateriale og cyklet København tynd for at dele det ud på samtlige gymnasier. Jeg har sendt fakturaer af sted og ikke mindst: Jeg har kontaktet oplægsholdere ude i verden og givet organisationen et netværk, den ikke tidligere havde. Jeg er tilfreds og stolt.
Jeg føler mig heldig, at jeg som nyuddannet har fået lov til at tage mine første skridt ind på det arbejdsmarked, jeg har set frem til at kunne bidrage til. Jeg har fået ansvar og har givet mig fuldt ud for at løse opgaven så godt, at der måske kunne være et betalt arbejde til mig efterfølgende.
Jeg er i en offentlig institution, ikke en privat. Stor forskel! Det arbejde, jeg har givet ind til videre, har været helt gratis for min arbejdsgiver. Ikke nok med, at det har været gratis for ham; det har kostet mig seks måneder af de to år, jeg har mulighed for at få dagpenge.
For mange af mine mednyuddannede drejer det sig ikke bare om seks måneder, men om et helt år, hvor de arbejder under samme vilkår som mig.
Her giver de alt på en arbejdsplads i håb om, at der skal blive plads til lige netop dem. Og når der så ikke gør, står man der, med kun et år tilbage på dagpenge og røde ører over at have haft den naive tro på, at hårdt arbejde naturligt må afføde en belønning i form af betaling.
Det gør det desværre bare ikke. Mange steder må man gå ind på præmissen velvidende, at der ikke er arbejde til én efter endt gratis arbejdsperiode.
Sikkert gode intentioner
Et år går stærkt, når man føler, at man er i gang med at bidrage til samfundet og glemmer, at man jo ikke rigtig er en del af samfundets arbejdsstyrke. Jo, du betaler da skat af din indtægt, og jo, du arbejder på lige vilkår med dine kolleger. Du ved da også, at der allerede står en ny i kø til at overtage din stilling, så snart din tid er gået. Men du glemmer, at når denne periode er slut, har du kun et år tilbage at finde et rigtigt betalt arbejde i.
Og det føles ikke væsentligt lettere efter et halvt til et helt års ubetalt arbejde, hvor du igen må konkurrere med dem, der har flere års erfaring med rigtigt betalt arbejde og en ny generation nyuddannede.
Der var sikkert mange gode intentioner, da regeringen tilbage i 2004 satte fokus på løntilskud som det, der skulle få nyuddannede akademikere i arbejde. Realiteterne ser dog helt anderledes ud.
Løntilskudsstillinger har erstattet reelle stillinger. I dag kommer den ene arbejdsløse efter den anden i rotation på stillinger, som burde være normalt betalte job.
Deres arbejdsløse kolleger ser frustreret til, når den stilling, de burde blive ansat ind i, bliver givet videre til en arbejdsløs – aflønnet af samfundet, i stedet for af arbejdsgiveren. Løntilskud er en ordning, der kun giver tilskud til løn i private virksomheder, mens der slet ikke gives løn i de offentlige institutioner. Her betales man i stedet med dagpenge.
Hvad er det for en argumentation, der retfærdiggør, at jeg sammen med cirka 12.000 andre arbejdsløse akademikere skal bruge min i forvejen afkortede dagpengeperiode i det system?
Ikke nok med at jeg udfylder en stilling, som en af mine medarbejdssløse under normale forhold kunne varetage for rigtig løn, jeg presser også lønningerne ned, fordi vi som arbejdsløse bliver så begejstrede, når vi endelig får et job, at vi er villige til at tage imod en hvilken som helst løn, der bliver tilbudt.
Lukrativt for staten
Der er ingen tvivl om, at løntilskud er en lukrativ forretning for staten, hvor langt de fleste løntilskudsstillinger findes. Som modydelse for den pose penge, staten poster i en arbejdsløs, får de rent faktisk arbejde. Ren win win, når man står i en økonomisk krise. Ren lose lose, når man står i en udsat position som nyuddannet dagpengemodtager.
Hvilket slags menneske tror de, man får ud på den anden side? En med stort gåpåmod og ’verden kan bare komme an’-attitude? Eller en, der er blevet skolet til at tro, at ens arbejdskraft ikke har nogen værdi?
Arbejdskraften i Danmark er allerede ved at blive så devalueret, at folk rent faktisk overbevises om, at det at gå ned i løn er en holdbar løsning til fastholdelse af arbejdet.
Det er ikke en tendens, jeg i disse løndumpingdage vil ønske, at nogen af mine medarbejdsløse skal bidrage til. Tilknytning til arbejdsmarkedet kan skabes på mange måder. Løntilskud er ikke en optimal måde at gå til den opgave på. Få nu ændret den ordning, så vi alle sammen kan få betaling for det arbejde, vi udfører, eller giv os i det mindste mulighed for at arbejde uden selv at skulle betale for det.
Claudia El-Hage er cand.mag. i IU og Kulturstudier fra RUC

