Irak-aftalen



 LEDER | Midt i den tilkæmpede optimisme, der præger nyhedstapetets rapporter om den irakiske regerings aftale med George W. Bush om fortsat militær besættelse af landet de næste tre år, kigger den skeptiske iagttager uvægerligt efter, om der er en musefælde-klausul, en 'Punkt 22'. 
Det er der. Nemlig i et citat af den irakiske regeringstalsmand, Ali al-Dabbagh, der har sagt til The New York Times, at 'begge sider kan opsige aftalen med et års varsel'. I klartekst betyder det, at hvis det i 2010 skønnes, at regeringen i Bagdad ikke overlever 2011 på egen hånd, altså uden amerikansk militær paraply, kan besættelsen - eller om man vil 'beskyttelsen' - forlænges. Af den ene eller den anden. 
Og apropos beskyttelse: I en passus fra det såkaldte SOFA-dokument (Status of Forces Agreement), lækket af en konsulent fra 'American Friends Service Committee Iraq' ved navn Raed Jarrar til en new zealandsk hjemmeside (www.scoop.co.nz), kundgøres det, at USA 'fortsat er besluttet på at beskytte Iraks naturressourcer af gas og olie samt at beskytte Iraks internationale finansielle og økonomiske aktiver'. 
Iraks parlament stemmer om aftalen den 24. november, men trods optimismen er det ikke givet, at den vedtages, idet både sunni'er og dele af shia-blokken er imod. Der er altså grund til at spise brød til aftalen mellem Nouri al-Malikis regering og Bush i Washington. Den skal sikre, at shia-lederen al-Maliki kan overleve politisk ved tillige at imødekomme et folkeligt krav om ophør af besættelsen. 
Irak har følgelig fået en stribe krav igennem i det papir, som efter den 1. januar vil erstatte FN-resolution 1790, der gav mandat til besættelsen og nu udløber efter fem år. USA accepterer formelt at trække de 150.000 kamptropper hjem senest om tre år - og ud af de irakiske byer allerede den 30. juni næste år. Bush har desuden givet køb på immunitet for de amerikanske soldater, der begår kriminalitet i deres fritid uden for baserne, ligesom USA lover ikke at angribe andre lande (læs: Iran) fra irakisk territorium. Aftalen er godkendt af shia'ernes religiøse overhoved, ayatollah Ali Sistani, men ikke af den unge shia-leder Moqtada al-Sadr, som magtede at mobilisere en million protest-demonstranter, da forhandlingerne indledtes. 
Bush, som oprindeligt gik efter en aftale på ubestemt tid, har bøjet sig af to grunde: Han vil ikke risikere, at Barack Obama overtager en besættelse, der er kendt illegitim i FN-regi, og som derfor kan give ham grund til at gennemføre en hurtigere retræte i harmoni med hans valgløfter. 
Den anden grund har dog nok mere vægtfylde: USA presser på for at få vedtaget Iraks olielovgivning, der har været blokeret i parlamentet siden februar 2007 som følge af en de facto-tildeling af vestlige olieselskabers kontrol med Iraks olie i form af langtids-koncessioner. USA vil have olieloven vedtaget, inden Obama ankommer, og bukkene for al-Maliki på militær-aftalen kan 'smøre' den proces. Når alt kommer til alt, kommer Bush fra oliebranchen.

