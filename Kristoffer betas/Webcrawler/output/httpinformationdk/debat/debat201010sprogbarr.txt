Sprogbarrieren er uoverstigelig

Sprogtest er blevet en af de største forhindringer for udlændinge, der ønsker dansk statsborgerskab.


 »Du danske sprog, du er min mors stemme  « Ja, men stakkels dig, hvis din mor talte et andet sprog! Vores modersmål er blevet Dansk Folkepartis skarpeste våben. Det eneste våben, der aldrig risikerer at ramme egne vælgere.
I medierne bliver det hele tiden gentaget, at det er til gensidig gavn, hvis alle borgere lærer at tale dansk. Men sprogkravene er i praksis blevet en uoverstigelig mur for nydanskerne  oven i alle de andre, særlige krav. Stille og roligt, en stramning ad gangen.
Først blev det gjort obligatorisk at følge et danskkursus. Så kom der krav om bestået eksamen på Dansk 1 for at opnå forskellige rettigheder. Nu er kravet hævet til Dansk 2 for at opnå permanent opholdstilladelse og dermed ret til familiesammenføring, og der kræves Dansk 3 for at opnå statsborgerskab og dermed stemmeret.
Vilje er ikke nok
Men de tre danskuddannelser er ikke tilrettelagt ud fra de forudsætninger, som udlændingen kommer med. Det betyder i praksis, at en voksen med kort eller ingen skolegang i hjemlandet (eller med traumer efter krig eller tortur) aldrig nogensinde vil være i stand til at bestå Dansk 2 eller 3. Den svageste gruppe, som især består af flygtninge, er altså på forhånd udelukket fra at opnå lige rettigheder i Danmark, uanset deres egen indsats. Det er faktisk meget vanskeligt at lære et nyt sprog som voksen. En dansker på 45 år med få års skolegang vil have svært ved at lære arabisk flydende. Det er ikke nok at have viljen.
Det seneste i rækken af forhindringer på sprogområdet er den nye indvandringsprøve, som skal bestås for at opnå ægtefællesammenføring fra i dag. Det koster 3.000 kroner at gå op til prøven, og den skal aflægges inden for få uger, mens man opholder sig i Danmark på besøgsvisum. Prøven aflægges mundtligt via en computer, og alle 80 spørgsmål stilles på dansk. Man kan forberede sig ved at købe en cd og øve sig. Det anslås, at man behøver ca. 300 timers træning. Ja, den er god nok  ens tilkommende skal sidde i Thailand eller Kenya og øve sig i danske ord og samfundsforhold hele dagen i et par måneder, inden hun eller han overhovedet ankommer til vores forjættede land.
Ingen andre lande har så høje sprogkrav til indvandrere som Danmark. Selv engelsktalende læger, som kun får lov at arbejde her i to år på green card, skal lære dansk, inden de kommer. Mon ikke vi nærmer os en situation, hvor en hel del danskere foretrækker at etablere sig i et tredje land med deres udenlandske ægtefælle, og hvor de indi-ske læger søger arbejde et andet sted?
Men de tilbageblevne flygtninge, der aldrig fik lært flydende dansk, kan få lov at gøre rent og betale skat uden at have stemmeret. Hurra.

