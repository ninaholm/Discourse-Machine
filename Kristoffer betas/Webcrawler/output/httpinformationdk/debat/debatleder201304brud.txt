Et brud



 Et arbejderparti vælter ikke en socialdemokratisk ledet regering. Sådan lyder en doktrin på venstrefløjen. Men er Enhedslisten etægte arbejderparti? I hvert fald ikke ud fra sammensætningen af sit vælgerkorps. Og hvad med Socialdemokraterne? Er de overhovedet socialdemokratiske?
Fra Enhedslistens synsvinkel ligner Socialdemokraterne – og SF – snarere faneflygtninge. I syvmilestøvler på vej mod borgerligheden.
Afstanden mellem regeringen og dens støtteparti øges, når Socialdemokraterne demonstrerer politisk potens ved at prygle løs på Enhedslisten. Senest advarer Ole Hækkerup (S) mod »fundamentalismen« og udemokratisk sindelag blandt EL-folk.
Oles farfar, Per Hækkerup, var klogere. Da Socialdemokratiet i 1966 blev afhængigt af datidens venstrefløjsparti, SF, søgte Per H. at knække SF ved at lægge partiet »under ansvarets åg«. Altså gøre SF medansvarlig for udøvelsen af regeringsmagten.Den strategi har SRSF ganske bortvalgt. SRSF har gjort Enhedslisten ansvarsfri. Herligt ansvarsfri.
På weekendens årsmøde besluttede Enhedslisten at stille som betingelse for at støtte regeringens kommende finanslov, at loven er »et brud med det første halvandet års regeringspraksis«. Tilføjet den krummelure, at der også skal indgå »en aktuel politisk og strategisk vurdering«.
Forståeligt, at Enhedslisten føler sig fristet af at vælte Thorning-Schmidts regering. Et valg kan tænkeligt gøre Enhedslisten til et parti næsten på størrelse med Socialdemokraterne. Hvad det så kan bruges til, hvis 60 procent af stemmerne i øvrigt falder til højre for de radikale.
Mange i Enhedslisten synes at tro, at Venstre vil redde Thorning på finansloven. De tager fejl. Enhedslisten hænger selv på hende. Derfor kan »et brud« antage flere former. Det kan også blive et brud omkring »den aktuelle og strategiske vurdering« af at vælte regeringen. Ganske som bruddet kom mellem SF’s pragmatikere og principfaste tilbage i 1967.

