På egen hånd!
LEDER


 En ung dansk kvinde viser på Facebook, hvordan hun sejler syriske flygtninge over Øresund til Sverige. En bedstemor giver en klapvogn til de vandrende flygtninge på den lollandske motorvej, fordi de har mere brug for den end hendes barnebarn. Grupper af danskere fragter flygtninge igennem landet i ly af mørket og skjult i biler eller busser, som stilles gratis til rådighed af andre.
Mens regeringen og politiet synes i vildrede om håndteringen af de flygtninge, der i disse dage når de danske grænser, så gider stadig flere helt almindelige danskere med helt almindelige liv og job ikke høre på mere snak. De griber til handling. Her og nu. Og på egen hånd.
Særligt via de sociale medier rejser sig i øjeblikket en bevægelse af civile danskere, der med personlig risiko sætter sig selv på spil for at hjælpe de flygtninge og migranter, der paradoksalt nok helst vil hjælpes ud af Danmark igen. Disse mennesker lader sig ikke bremse af Dublin-konventionen og politikertale. De handler ud fra et instinkt af medmenneskelighed.
Men der findes også et andet Danmark, som tager imod flygtningene med ukvemsord og det, der er værre. Denne avis bragte i tirsdagens avis et fotografi af en voksen mand, der står på en lollandsk motorvejsbro, hvor en gruppe flygtninge og migranter snart vil passere. Manden vælger at spytte mod gruppen af mennesker under broen.
Billedet har fremkaldt stærke reaktioner. Langt de fleste tager selvfølgelig afstand fra den nedrige handling, men burde vi som avis overhovedet bringe billedet? Der kan bestemt argumenteres for og imod.
Fotografiet er taget på et overordentligt gennemfotograferet stykke asfalt i Danmark. Ingen af de tilstedeværende kan således være i tvivl om, at der var tale om en for offentligheden relevant begivenhed på et offentligt sted.
Havde vi ikke bragt fotografiet, kunne man med rette kunne spørge: Hvem skal beskyttes mod hvem? Skal en spyttende mand beskyttes mod de mennesker, han retter sine spytklatter mod? Selvfølgelig ikke.
Som medie er det vores opgave at skildre virkeligheden, også når den er allermest ubehagelig. Og heldigvis synes de hjælpsomme danskere i klart overtal i disse dage. Respekt for dem!

