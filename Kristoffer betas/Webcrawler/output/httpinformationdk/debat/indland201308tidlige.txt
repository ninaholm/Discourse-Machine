Tidligere klimakommissionsformand: Oppositionen ødelægger debatten
Oppositionen har taget regeringens klimaudspil som gidsel i en politisk kamp, der handler mere om stemmefiskeri end om global opvarmning, mener den tidligere formand for VK-regeringens egen klimakommission, professor Katherine Richardson


 
	Den borgerlige oppositions blanke afvisning af regeringens klimakatalog, der blev fremlagt i forrige uge, får hård kritik fra den tidligere formand for VK-regeringens egen klimakommission, professor Katherine Richardson fra Københavns Universitet.

	»Vi kan ikke få en konstruktiv diskussion om tiltagene i klimaplanen i gang, fordi oppositionen siger ’uh, vi er bange for listen med forslag. Det er en rædselsliste’. Come on. Man kan ikke være bange for en liste,« siger Richardson med henvisning til tidligere statsminister Lars Løkke Rasmussen (V), der kaldte klimaplanens 78 forslag for »et rædselskatalog«.

	Venstres energi- og klimaordfører, Lars Christian Lilleholt, proklamerede direkte, at kataloget indeholder »meget at være bange for«.

	»Det begynder at føles ligesom i amerikansk politik: Hvis den ene side er for noget, så er den anden side partout imod. Det er ærgerligt, for kataloget er et fantastisk godt afsæt for en faglig og saglig diskussion,« siger Katherine Richardson.

	Hun kalder oppositionens ageren for »politisk profilering« og »ukonstruktiv«.

	Ifølge Katherine Richardson drukner diskussionen af de enkelte forslag i en politisk positioneringskamp, og det kan ende med at blive et tilbageskridt for den danske klimadebat.

	»Nu går vi tilbage til der, hvor mange andre lande allerede har været, hvor man siger, ’vi behøver ikke gøre noget for klimaet’. Nej, Danmark kan ikke redde verden, men Danmark er en del af verdenssamfundet, og hvis politikerne mener, at vi skal opfylde to graders-målet (international målsætning, om at den globale middeltemperatur ikke må stige mere end to grader, red.), så skal hvert menneske på Jorden i 2050 kun udlede imellem ét og to ton CO2 om året,« siger Richardson.

	Ifølge hende udleder hver dansker i dag helt op imod 20 ton pr. år, hvis man sammenregner dansk produktion, shipping og vareimport.

	»Hvad er det, der gør, at netop danskere skulle have en etisk ret til at udlede seks, 12 eller 25 gange mere end verdensgennemsnittet i 2050?« spørger Katherine Richardson.

– Men vi ligger stadig over de EU-mål, der er sat for CO2-reduktion i 2020, så er det ikke legitimt at have et politisk synspunkt om, at man synes, der er reduceret nok for nu?

	»Jo, selvfølgelig er det det. Men jeg tror, at det snævre fokus på 2020 har afsporet diskussionen. Lad os glemme 2020-diskussionen et øjeblik. Man skal huske den anden EU-målsætning om en 80 til 95 pct. reduktion i 2050. Vi ved, at vi stadig skal nå det 2050-mål, og derfor er det sund fornuft at planlægge den reduktion, så den bliver så billig som muligt.«

	Koster ikke danske job

– Men er det ikke rigtigt, som oppositionen siger, at det kan have konsekvenser for dansk konkurrenceevne, hvis vi strammer klimakravene endnu mere i en situation, hvor vores naboer ikke gør det?

	»Selvfølgelig er der tiltag i kataloget, som vil have konsekvenser for erhvervslivet, men på den pressekonference (hvor klimaminister Martin Lidegaard (R) præsenterede klimakataloget, red.) var det allerførste, ministeren sagde: ’Jeg lover, at det her ikke koster danske job’. Det gentog han rigtig mange gange. Derfor ærgrer det mig, at så meget af dækningen handler om de job, som oppositionen frygter vil gå tabt. Mange af tiltagene i kataloget udgør ikke nogen form for trussel mod danske arbejdspladser. Vi mister f.eks. ikke job til udlandet, fordi vi begynder at sortere vores plastic, vel? Og i øvrigt sorteres der allerede affald i mange af de lande, vi konkurrerer med.«

– Det er jeg ikke sikker på, at oppositionen er enig i?

	»Så skulle de gå ind og diskutere nogle af tiltagene, der er på listen. Der er 78 tiltag, hvor nogle af dem faktisk er samfundsøkonomisk positive. Vi vinder på dem set med samfundsøkonomiske briller på. Så er der nogle, der ikke er særlig dyre, og så er der nogle, der er rigtig dyre,« siger Katherine Richardson.

	Ikke dyrere at være dansker

	Venstres energi- og klimaord fører, Lars Christian Lilleholt, mener ikke, at Danmark behøver reducere sin udledning af drivhusgas yderligere, og derfor vil Venstre kun forhandle om tiltag, der er gratis, ikke giver erhvervslivet udgifter, og ikke »gør det dyrere at være dansker«, siger han.

	»Målsætningen med de 34 procent er en meget høj målsætning i sammenligning med, hvad der sker i det øvrige Europa. Med den situation, Danmark befinder sig i konkurrencemæssigt og økonomisk, mener vi ikke, det er tiden til at påføre erhvervslivet yderligere omkostninger. Det kan ikke komme bag på Katherine Richardson,« siger Lars Christian Lilleholt.

	 

