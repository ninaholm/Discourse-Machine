’Forkæmperne for ytringsfrihed er meget selektive med, hvad de kæmper for’
Muhammed-krisen var første skridt på vejen mod en polariseret debat, mener multikunstneren Zaki Youssef. Derfor ser han det som sin rolle at skabe et rum for tvivlen


 Muhammed-krisen, eller karikaturkrisen som Zaki Youssef foretrækker at kalde den, er blevet definerende for, hvordan vi forholder os til indvandrere og muslimer i dag, mener den dansk-egyptiske multikunstner.
»Krisen har tvunget os til igen og igen at diskutere, hvor grænsen for ytringsfrihed skal gå. Skal den indskrænkes rent juridisk i forhold til folks følelser? Det er en sygt svær grænse at sætte. Personligt går jeg ikke ind for nogen som helst juridisk grænse,« siger Zaki Youssef. »Men i den debat har højrefløjen gjort op med den blødsødne venstrefløjs eftergivenhed over for andres kulturelle skikke. Så krisen fik den bizarre konsekvens, at højrefløjen fremstår som ytringsfrihedens forkæmpere.«
»Dén situation er blevet det, der mere end alt andet definerer, hvordan vi forholder os til muslimer, flygtninge og indvandrere i dag. Siden tegningekrisen deler den del af værdipolitikken vandene meget mere end økonomisk politik. Pludselig er de partier, som stemmer imod homoseksuelles ret til at adoptere og blive gift, i offentlighedens øjne blevet dem, der tør sætte foden ned og sige ’nok er nok’ over for muslimer. Det er problematisk.«
– Hvorfor problematisk?
»På den måde blev karikaturkrisen begyndelsen på en polarisering af debatten. Og konsekvensen er, at debatten stadig er polariseret. Der kommer hele tiden nye nedslag i tiden såsom angrebene på Charlie Hebdo og Krudttønden og krigene i Irak og Syrien, som deler debatten i to. ’OK, er du for eller imod?’ For eksempel er der ikke plads til tvivl om, hvorvidt man skulle have forsynet de syriske oprørere med våben, og personligt er jeg overdrevet meget i tvivl hele tiden.«
Skæv debat
– Hvad er konsekvensen af den polarisering?
»Et samfund med meget mindre sammenhængskraft, og problemet i den polariserede debat er, at den fjerner fokus fra, at nogle grupperinger har større og lettere adgang til medierne og det offentlige rum. Nok er der juridisk ytringsfrihed for alle mennesker i Danmark, men i praksis har f.eks. religiøse muslimer ikke lige adgang til at sætte dagsordenen som majoritetsdanmark. Det er en skævvridning. For majoriteten kan ikke forstå, at nogle bliver såret, når der bliver taget pis på deres religiøse symboler,« siger Zaki Youssef.
»Her er det vigtigt at tage debatten om, hvorvidt det er godt for os som samfund, at mennesker, der i forvejen føler sig stigmatiseret, kan blive prikket til.«
– Men er debatten om ytringsfrihed ikke særligt vigtig i et multikulturelt samfund?
»Jo, men den er fuldstændig ude af proportioner. Den udfordrede ytringsfrihed er ikke det største problem, vores samfund står over for i dag. Tænk på de mange flygtninge fra krigen i Syrien. Og hvis vi ikke gør noget ved klimaet, kommer vi inden for 50 år til at have en milliard klimaflygtninge. Så blegner konflikten om ytringsfrihed altså. Det kan også være totalt lige meget med IS, som er småting ved siden af klimakatastrofen.«
– Den ene kamp udelukker vel ikke den anden?
»Problemet med de dér ytringspligtforkæmpere er, at det er totalt selektivt, hvad de kæmper for. Man kunne også tage fat på, at da Dalai Lama besøgte Danmark, mødtes ingen politikere med ham, fordi de var bange for at fornærme Kina. Eller på den situation, at store medier samles på færre og færre hænder, hvilket gør det sværere at trænge igennem. Dét er et problem for ytringsfriheden,« siger Zaki Youssef.
»Selvfølgelig er det relevant at diskutere, hvad frygt og oplevelsen af ikke at kunne udtrykke sig frit gør ved folk. Ligesom vi skal have fokus på det problematiske i, at religiøse selvudnævnte autoriteter gerne vil diktere, hvad vi andre må sige og må gøre. Men ytringsfrihedskampen bliver lidt kvalm og hyklerisk, når den det meste af tiden har fokus på, at nogle ikke kan sige noget af hensyn til muslimer. Så bliver det mere end islamkritik: en slet skjult islamofobi og en slags skræk for muslimer.«
Tvivl er kunst
– Hvorfor er tvivlen så vigtig?
»De mest forfærdelige ting i verdenshistorien er sket på baggrund af mennesker, som var skråsikre på, at de gjorde det 100 pct. rigtige. Og den fede kunst og kultur lever i tvivlens land, mens propagandistisk kunst ofte kan aflæses hurtigt. ’Nå OK, du mener, at flad struktur og kommunisme er vejen frem’ – den slags kunst bliver hurtigt tidsbestemt og kedelig, fordi den har ét budskab, som er så let at afkode. Den mest spændende kunst har et meget længere liv, der kan kaste nogle ting op i luften og ikke kommer med manifeste svar, men lader det være op til folk selv at tænke.«
– Du er på vej med stykket ’Jeg hører stemmer’. Hvordan behandler du tvivlen i din kunst?
»Stykket handler om det her med hele tiden at blive afkrævet svar. Og om hvor umuligt det er at være et menneske med behov for at reflektere og ikke stille sig fast på noget. Selvfølgelig er der nogle ting, som rent faktisk er sort/hvide: Det er forkert at voldtage. Men selv i forhold til sådan noget som at slå ihjel er man nødt til at spørge: Er det altid forkert? Hvad hvis et menneske, som ikke kan uskadeliggøres, forsøger at slå hele din familie ihjel?« siger Zaki Youssef. »Jeg hører stemmer er meget eklektisk: semistandup, historiefortælling, spillescener og musik. Det er mit forsøg på stædigt at fastholde retten til at være nysgerrig, tvivle og ikke at stå ét sted. Heri ligger min kunstneriske frihed. I showet prøver jeg også at reflektere over mit syn på Charlie Hebdo. For jeg er i tvivl. På den ene side er det helt grotesk, at man kan blive så ophidset over nogle tegninger, at man slår nogen ihjel. Problemet er bare, at der ikke er plads til noget ’men’ i den offentlige debat.«
»Man er idiot, hvis man tror, at det handler om nogle tegninger i et politisk, økonomisk og kulturelt vakuum. Man må også spørge, hvilken social og økonomisk historie de mennesker, som greb til våben, har.«
– Risikerer man ikke at udvande principper om demokrati og ytringsfrihed, hvis der altid er et ’men’?
»Det er ikke for at retfærdiggøre, at nogen slog tegnerne ihjel – det kan man jo aldrig forsvare – men det bliver bare en totalt latterlig og simplificeret analyse, hvis man ikke tager flere ting i betragtning. Også når vi gerne vil undgå vold mod ytringsfriheden i fremtiden. Så må vi prøve at spørge, hvor vreden kommer fra. Men i den polariserede debat er der ikke plads til de spørgsmål. Det burde ikke være nødvendigt at sige, at jeg er imod angrebene på Charlie Hebdo og Krudttønden. Må jeg have lov at nuancere i stedet for bare full stop?«
Rammende satire
Modsat samfundsdebattører som Frederik Stjernfelt oplever Zaki Yourssef ikke, at hverken islamkritikken eller den politiske satire er truet her 10 år efter Muhammed-krisen.
»At Dansk Folkeparti er blevet Danmarks næststørste parti vidner om, at det står fint til med islamkritikken. DF har sagt meget negativt om muslimer uden negative konsekvenser, nærmere tværtimod når man tænker på partiets fremgang,« mener Zaki Youssef.
»Rent kunstnerisk er der også en masse kritik af og satire om islam hos f.eks. Charlie Hebdo, Uwe Max Jensen og Dan Park. Trods anslagene i København og Paris er stemningen i Europa, at mennesker skal have lov at sige og gøre, som de har lyst. På den måde er satiren beskyttet. Beklageligvis er der mennesker, som mener, de har retten til at tage andres liv. Jeg tror bare ikke, de mennesker forsvinder ved at lave flere tegninger.«
»Der er også Omar Marzouk, som har sagt masser af provokerende ting om muslimer. Og Yahya Hassan, som kritiserede muslimske miljøer i Danmark. Nogle muslimer blev sure, men mange med muslimsk baggrund støttede hans ret til at kritisere. Her kommer satiren og kritikken fra et ståsted, som mener det godt: ’Jeg snakker til jer, fordi jeg er en del af jer’.«
– Hvad med dig selv?
»Jeg laver en masse satire, og det er en succes, når mennesker, jeg forsøger at provokere og lave sjov med, føler sig ramt, men uden at de lukker af. Nogle satirikere går galt i byen, når de spytter nogen i fjæset og siger: ’Du er dum’. Det er meget sværere at provokere intelligent,« siger Zaki Youssef.
»Dengang i showet Ravage Royal på Det Kongelige Teater havde os, der var med til at lave showet, aftalt, at der ikke var nogen grænser. Vi lavede sjov med alt og alle og lavede f.eks. en sketch om to gamle arabere, som var helt karikerede: dumme og ensidige. De skældte ud på alt fra USA og Israel til homoseksuelle. Men de to figurer var lavet med en form for kærlighed i stedet for foragt, hvilket er altafgørende for den intelligente provokation. Størstedelen af publikum var ikke de typiske teatergængere, mange havde en anden etnisk baggrund end dansk, men publikum havde den sygeste griner over de araberkarakterer, fordi de kunne genkende og til en vis grad lide dem.«
»Det vildeste og mest fantastiske ville være, hvis én, der var på vej til at joine IS, så mit kommende show og bagefter tænkte: ’OK, jeg bliver lige nødt til at tænke det igennem en gang til’.«
– Det er vel ikke kun folk med muslimsk baggrund, der må kritisere islam?
»Nej, men man bliver nødt til at sætte sig ind i tingene. Pia Kjærsgaard kan komme med en helt reel kritik, men i og med hun kun har øjne for, hvad muslimer og indvandrere gør forkert, bliver debatten skinger og polariserende,« siger Zaki Youssef.
– Hvad er den vigtigste lære af krisen her 10 år efter?
»Vi lever i et multikulturelt samfund, der er ingen vej tilbage, så lad os finde den bedste vej i det, hvor vi lever godt med hinanden. Karikaturkrisen understregede én gang for alle, at vi er en del af en større global virkelighed. Vi kan ikke bare forskanse os bag vores mure eller kun tale ud fra vores eget lille danskerland.«

