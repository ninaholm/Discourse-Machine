Højrefløjens Vejlegård-kampagne er ren manipulation
Højrefløjen bruger forkerte tal og forsimplinger i kampen mod den danske model. Det er en forargeligt, ikke mindst fordi der ikke opstilles andet alternativ til den nuværende model end et Danmark bestående arbejdende fattige


 Sagen om restaurant Vejlegården har fået de politiske masker til at falde på højrefløjen. Ikke siden Fremskridtspartiets Mogens Glistrup har angrebene på den danske model og den danske fagbevægelse været så ærlige, så ideologiske – og så usaglige.
Seneste bidrag i denne dybt useriøse debat om den danske model blev bragt her i avisen den 31. juli. Det var begået af en af Glistrups nye apostle i det yderligtgående protestparti Liberal Alliance. Som en del af højrefløjens ideologiske korstog forsøgte en LA-storkredsformand at bagvaske den danske model ved hjælp af selvopfundne myter. Hans argumenter mod den danske model er, at danskerne strejker mere end andre, og at vores løn er middelmådig.
Men ligesom de øvrige højreorienterede angreb, ender det mest af alt i rendyrket usaglighed. Argumenterne er jappet af med ideologiske skyklapper og bygger på grove misforståelser og helt forældede og fejlagtige tal.
For det første er det – hvis vi ser på de nyeste tilgængelige tal – helt evident, at Danmark har en høj grad af stabilitet målt på strejker sammenlignet med de sydeuropæiske lande, som LA’eren ellers forsøger at fremhæve som positive eksempler.
Høj stabilitet og løn
Hvis vi sammenligner Danmark med vores europæiske naboer i syd, havde vi i perioden 2000-2008 61,7 strejkedage pr. 1.000 arbejdere, mens Frankrig og Italien hver havde 56-57 strejkedage. Spanien toppede med 115,5 strejkedage. Der er med andre ord intet, der taler for flere strejkedage eller større ustabilitet i Danmark.
LA-storkredsformanden bruger oldgammel statistik fra 1990’erne og sammenholder så Danmark med alle OECD-lande – inklusive f.eks. Sydkorea og Tyrkiet, hvis samfundsmodeller på ingen måde kan sammenlignes med den danske.
For det andet er det ligeledes tydeligt, at den danske model har skabt højere løn. Danske lønmodtagere har – hvis man igen bruger den nyeste og mest præcise statistik – den sjettehøjeste løn blandt OECD-landene. Men gennemsnitslønnen er sådan set ret uinteressant i sig selv.
I USA – et land med notorisk ringe fagforeningsindflydelse – tjener lønmodtagere gennemsnitligt lidt mere end i Danmark, men den enorme ulighed betyder, at én ud af fire arbejdende familier lever under fattigdomsgrænsen.
At produktivitetsstigninger ikke i sig selv sikrer lønstigninger, er USA også et godt eksempel på: Her har den almindelige lønmodtager ikke oplevet stigning i reallønningerne siden 1970’erne, trods stigende produktivitet. Sådan ser det heldigvis ikke ud i Danmark, for her har fagbevægelsen sørget for både høje gennemsnitslønninger og høje minimumslønninger.
Men det er da interessant for en gangs skyld at høre en ultraliberal beklage sig over lave danske lønninger. Devisen fra Liberal Alliancen plejer ellers at lyde som partiformanden her: »For det første skal vi sænke skatten på arbejde såvel som på firmaer. Det vil mindske lønpresset og gøre det nemmere for virksomheder at producere lønsomt i Danmark – forudsætningen for fornyet vækst og nye job.«
Men interessant, hvis der endelig er ved at komme nye boller på suppen?
Reduceret dansk model
I det konkrete debatindlæg udstiller LA-politikeren virkelig sin usaglighed, når han reducerer den danske model til strejker og løn. Den danske model handler om meget andet – alt lige fra høj jobmobilitet, kompensation ved arbejdsløshed, trygge barselsvilkår, løn under sygdom, arbejdsmarkedspensioner og efter- og videreuddannelse, der sikrer lige muligheder og hurtig omstilling.
»Vi har i Danmark fundet, hvad der synes at være en trylleformular,« som tidligere beskæftigelses- og finansminister Claus Hjort Frederiksen (V) for bare fem år siden rejste verden tynd for at fortælle.
Trylleformularen viser sig især, når Danmark indtager en klar førsteplads blandt OECD-landene målt på fleksibilitet og jobmobilitet. I Danmark har 24 pct. af lønmodtagerne været ansat i deres nuværende stilling mindre end et år, hvilket alle mener, er godt for arbejdsmarkedet og økonomien. For Grækenland og Portugal er det tal kun syv pct.
Samtidig vil svagere fagforeninger og arbejdsgiverforeninger uundgåeligt fører til mere lovgivning på arbejdsmarkedet og mere statslig indgriben, som det er tilfældet i lande med mindre magtfulde overenskomster. Siden hvornår er det blevet Liberal Alliances politik?
Den grundlæggende pointe er således ikke, at der mangler argumenter eller evidens for den danske model, men tværtimod at de højreorienterede meningsmaskiner har slebet deres knive og blæst til kamp mod den største arbejdsmarkedspolitiske succes i danmarkshistorien.
Og det gør de overlagt og strategisk uden at have andet alternativ til den nuværende model end et Danmark bestående af arbejdende fattige.
 
 
 
Jens Jonatan Steen er analysechef ved tænketanken Cevea

