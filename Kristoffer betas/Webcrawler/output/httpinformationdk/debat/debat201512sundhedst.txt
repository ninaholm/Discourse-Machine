Sundhedstyranniet skader vores børn
Vi er godt i gang med at presse den forbandede sunddom ned over de mindste til stor skade for, ja, deres sundhed
 Kronikørens fornemmelse er, at børn simpelthen kortslutter over alle de sundehedsråd, der kommer. Så som at få at vide at f.eks. rosiner kan være usunde. Ud over vanskeligheden med at forholde sig til risikodata, ligger der også en indbygget fare for, at børn begynder at bekymre sig om sygdomme, som de ikke har endnu


 KRONIK – Min niårige datter og jeg ser nyheder sammen på DRs børne- og ungdomskanal, Ultra. Imens hun labber det i sig, får jeg løbende blodtryksstigning. Nærmest hele udsendelsen handler nemlig om ting, der kan være farlige og usunde: tørret frugt, stress i folkeskolen, trafikusikkerhed og musik i ørerne.
Jeg forsøger at korrigere budskaberne efter bedste evne. »Nej, du behøver ikke være bange for rosiner eller musik.« »Nej, du er ikke stresset – selv om matematik kan være svært.«
Læs også: ’Vores sundhedsmani er blevet livskvalitetens fjende’
Det får mig til at tænke på den tendens, som Morten Ebbe Juul Nielsen har beskrevet i sin bog Forbandede Sunddom. Og undervejs er jeg nødt til at spørge mig selv: Er vi afklarede med, hvad vi sætter i gang i de små hoveder? Ultranyts valg af historier er nemlig meget sigende for den måde, børn og unge i dagens samfund bliver tvunget til at forholde sig til sundhedsspørgsmål, som burde være forbeholdt deres forældre.
Det kortslutter for børn
Lad os tage et af nyhedsudsendelsens indslag for børn og unge som eksempel: Tørret frugt er ikke så sundt endda, lyder advarslen. Rosiner indeholder nemlig både sukker og svovl, hvilket hver for sig og i kombination kan være skadeligt. Det er faktuelt helt rigtigt. Men hvordan skal den viden gribes af børn? De har vel ofte mindre indflydelse på deres madpakker. Skal de nu til at minde os voksne om, at rosinpakker kun må uddeles to til tre gange om ugen? Det kan måske virke småligt at problematisere rosiner, men netop formidling af relativ risiko er en kompliceret affære.
Fordi de fleste voksne mennesker heller ikke ved, hvad en relativ stigning betyder i forhold til udgangspunktet, og udgangspunktet i sig selv ofte ikke er kommunikeret med. Så det må være stort set umuligt for børn at forholde sig til en relativ risiko. Min fornemmelse er, at de simpelthen kortslutter formidlingen og dømmer rosiner som usunde. Ud over vanskeligheden med at forholde sig til risikodata, ligger der også en indbygget fare for, at børn begynder at bekymre sig om sygdomme, som de ikke har endnu. For de kan have endda meget svært ved at nuancere udsagn om leve- og livsstil.
Læs også: Sundheden puffes i den forkerte retning
Den form for nyhedsformidling, som DR’s Ultranyt praktiserer, ansporer børn til i en tidlig alder til at indoptage en holdning, som er så dominerende blandt mange voksne individer i dag: Jeg må undgå at blive syg ved at blive mere rask. Det gælder ikke kun, når rosiner pludselig bliver farlige, men også når en børnelæge fortæller, at hun har sygemeldt ikke færre end 25 børn efter skolestarten i år på grund af stress; når en 14-årig trafikvagt fortæller, at mange bilister blæser på hendes stopskilt, eller når det bliver oplyst, at høretelefoner giver nogle mennesker høreskader. Hvad skal min datter stille op med de informationer, altså, udover at blive bange? Det er mig som forælder og ikke hende, der bør have den slags bekymringer. For det er mig, der har ansvaret for hendes sikkerhed.
Skolen også med på vognen
Sundhed, sygdom og risiko har altid været nyhedsstof. Udgifter til medicin stiger støt, det samme gør levealderen og vores brug af sundhedsvæsnet. Men vi har aldrig været sundere end nu. Det faktum trækker mere med sig end blot sundhed. Det trækker på en ny adfærd, som næres af paradokset mellem øget sundhed og tiltagende fokus på sygdom. Og prægningen af børn og unge foregår ikke kun gennem Ultranyt – selv om udsendelsen i sig selv er væsentlig at beskæftige sig med, idet 250.000 børn dagligt ser med på kanalen.
Også på skolerne er der godt gang i sundheden. I de mindre klasser går fænomenet under ’sundhedsdage’, hvor der typisk sættes fokus på kost og aktivitet. Langt hen ad vejen synes det element både naturligt og rigtigt, ikke mindst fordi den løbende kontakt mellem børn og lærere muliggør opsamling og nuancering.
Men selve indholdet af dagene kan sagtens tåle en debat, al den stund at specielt risiko for at blive syg simpelthen er svært stof for både børn og voksne. For risiko for sygdom er ikke en ligefrem beregning, og den inkluderer en række elementer, som man ikke tager med i undervisningen – eksempelvis kræftrisiko og kost, som med sikkerhed er en yderst kompleks mekanisme. Men ud fra et didaktisk hensyn simplificeres undervisningen til, hvad der kan give kræft, og hvad der ikke giver kræft. Og det kan måske gå hen at blive til en ensidig adfærd, hvor børn begynder at spise sig uden om risikoen for kræft, hvor den mest betydningsfulde risiko i virkeligheden kan ligge et helt andet sted.
Sundhedsfrelse
Sunddom kan være en forbandelse – også for børn. Adfærden er som nævnt aktualiseret gennem den danske filosof Morten Ebbe Juul Nielsen. I Forbandede Sunddom sætter han en række spørgsmålstegn ved den sundhed, som for mange ellers kan virke som et ideal, vi ikke må eller kan stille spørgsmål til. Man kan sige, at børn og sundhed netop falder i den kategori, for vi vil jo blot det bedste for vores børn – ergo skal de være sunde. Men dermed risikerer vi, at sundhed bliver en nærmest religiøs instans, og bagsiden af medaljen er blandt andet, at høj social status i for høj grad bliver forbundet med sundhed (data støtter op om det), mens sygdom bliver forbundet med lav social status (data støtter op om det). Og det er stigmatiserende.
Overvægtige mennesker rammes hårdt her, overvægtige børn rammes endnu hårdere. Spørgsmålet er dermed, om de skal oplyses til sundhedsfrelse eller straffes/mobbes for ikke at leve op til idealet.
Læs også: ’Det er løgn, spiste du sukker, mens du var gravid?!’
Sundhedsidealet handler også om angst for sygdom, og for en del ligger der en god portion selvværd, som kan erhverves gennem eksempelvis et maratonløb. Isoleret set er der intet galt med at få selvværd gennem maratonløb, selvværd skal jo faktisk komme et eller andet sted fra. Faren er den ureflekterede tilgang, hvor man går efter frelse uden at erkende, at megen sygdom faktisk er givet til os gennem andre facetter, som vi ikke har væsentlig indflydelse på.
Børn er ikke rustet til de farer
Har man først indset det, medfører det nemlig et tab af kontrol, som mange forsøger at undgå. Selv om forskningen til stadighed understreger samspillet mellem vores arvemasse og miljøet, kan mange kun forstå sundhed som et modificérbart parameter. Og den afledte adfærd rejser ubønhørligt videre til vores børn.
Tænk bare på de løbevogne, hvor nybagte forældre kan løbetræne, mens det lille barn sidder tøjret fast i en lille vogn foran. Mor og far skal strammes op, og barnet bliver ufrivilligt en del af processen, hvor barnesanserne i øvrigt rettes direkte mod den store verden, som kommer blæsende ind i hovedet. Næppe noget, som er naturligt eller tryghedsskabende for et spædbarn.
I fremtiden vil vi leve længere, vi vil tage mere medicin, og vi vil blive sundere. Sunddom er derfor formentlig også kommet for at blive. Fokus på sygdom kan på den ene side bistå til, at vi rydder op i egne uvaner og livsstil.
Men vi har et ansvar for ikke at presse sunddommen ned over vores børns hoveder. De er nemlig ikke udrustet med et indre bolværk mod risikodata og relative tal, endsige retten til at handle derefter. Børn kan ikke vælge ret meget selv, og det udløser et faretruende stort pres på dem, hvis de nu også skal til at forklare mor og far om livsstil og hele tiden tænke i at være sunde.
De mulige følgevirkninger af den type prægning bør bekymre os. Det er på tide, at vi rejser en etisk debat om formidlingen af sundhed og sygdom til børn. Ellers går det hele ad sunddom til.
Jens Peter Gøtze er professor og overlæge på Rigshospitalet

