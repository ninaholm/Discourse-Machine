Kinagrillen og den skræmmende effektivitet
Hvis alle danskere var lige så effektive som dem, der arbejder på Southern Grill ude på Elbagade, ville der ikke være megen krise tilbage i landet. Og tænk så, hvis det bredte sig til Italien. Umiddelbart en besnærende tanke, men også skræmmende


Stopuret blev sat i gang i det sekund, ordren var gået igennem. Jeg havde bestilt en Amagerburger med bacon, to franske hotdogs med ketchup og en stor pommes frites. Som det måske fremgår af menuen, var jeg alene hjemme med drengene, men det er sagen uvedkommende &ndash; denne klumme handler om effektivitet.Maden var bestilt på Southern Grill. Jeg er lidt i tvivl, om det er o.k. i dag, men da jeg var barn, kaldte vi den slags steder for en kinagrill. Min barndoms kinagrill lå på Hobrovej i Aalborg og udmærkede sig ved, at hende, der stod dér, kunne lave ufatteligt meget mad på ufatteligt kort tid og i øvrigt huske alle bestillinger i hovedet. Southern Grill er renere og pænere &ndash; der var ingen smileyordning på Hobrovej i 80&rsquo;erne &ndash; men den effektive stemning er den samme.Sidst jeg bestilte fra Southern Grill havde jeg en følelse af, at jeg dårligt havde nået at klappe computeren sammen, før der stod en mand med en hvid plasticpose ved min hoveddør. Derfor havde jeg besluttet mig for at tage tid denne gang. Det tog præcis 17 minutter og fem sekunder, og det er imponerende.Hvis de straks smider bøf og bacon på panden og pommes frittes i frituren. Hvis de har skåret rødløg, salat, tomat og sure agurker ud på forhånd og placeret det i lettilgængelige beholdere. Hvis de varmer brødet og har pølserne klar. Hvis de pakker hurtigt ind og putter i poser og har bilen holdende lige uden for døren. Og hvis de så får en parkeringsplads tæt ved mit hus, og hvis manden småløber ind ad havelågen &ndash; og det så jeg, at han gjorde &ndash; ja, så kan det vel lade sig gøre. Men hold op, hvor er det effektivt.Tænk, hvis der var samme effektivitet overalt i samfundet. På kommunekontoret. I folkeskolen. Blandt dem, som skal bygge den der cykelbro i Københavns inderhavn, som de tilsyneladende aldrig bliver færdige med. Og hvad med dig selv, klummeskriver? Hvor lang tid kan det egentlig tage at knalde 4.500 anslag inklusive mellemrum af sted?Maden på Southern Grill er fin. Deres forårsruller er måske ikke helt på niveau med dem på Hobrovej, men Amagerburgeren er god, så man kan ikke umiddelbart konkludere, at det høje tempo går ud over kvaliteten. Det er virkelig ikke så underligt, at mange virksomhedsledere og politikere kigger mod Kina og Asien, når de skal få gode ideer til, hvordan ting kan blive mere effektive.Southern Grill ligger i italienskvarteret. Jeg har været i Italien mange gange i mit liv, og jeg tør godt påstå, at italienere generelt ikke er lige så effektive som kinesere.Man må gerne blive sur over mine generaliseringer &ndash; de er helt uvidenskabelige. Men ikke desto mindre har jeg ret, og vi kan godt tage det lokale pizzeria oppe på Amagerbrogade som eksempel. Det hedder meget passende Piccolo Italia, og her kan man forvente højt humør og italiensk stemning, men man kan ikke regne med, at pizzaen er færdig på det tidspunkt, man har fået at vide i telefonen (har læst mig til, at man ikke skal prøve at få Piccolo Italia til at bringe ud &ndash; det går tilsyneladende helt galt). Dankortautomaten er i stykker cirka hver anden gang, og så skal man op i BankNordik på hjørnet af Elbagade for at hæve penge. Derfra kan man stå og kigge længselsfuldt ned mod Southern Grill og den kinesiske effektivitet.På den anden side: Tænk, hvis alt i verden var lige så effektivt som Southern Grill. Det er umiddelbart en besnærende tanke, men den er også skræmmende.Det kan også være rart med noget italiensk charme, og pizzaerne er virkelig gode, når de endelig er færdige og betalt kontant. F.eks. nummer 10, som kun er med tomat, ost, kapers og hvidløg. Det er altså de færreste kinesere eller danskere for den sags skyld, der kan få noget storartet ud af så få ingredienser.Der er dage, hvor det er o.k. at vente på en nummer 10. Og der er dage, hvor man bare gerne vil have sin mad leveret på 17 minutter og fem sekunder. I øvrigt kan jeg fortælle, at det har taget to timer og 46 minutter at skrive klummen. Inklusive en frugtpause. Det kunne nok gøres hurtigere. Vi danskere ligger vel et sted midt imellem Kina og Italien på sådan en effektivitetsskala. I hvert fald hvis vi ser bort fra den der cykelbro i inderhavnen.Kristian Villesen er journalistKlummen er udtryk for skribentens egen holdning
