Kan man bygge sig til god læring?
En af vejene til bedre læring i skolerne er ny arkitektur, som tager højde for, at børn lærer forskelligt. Men når borde i lige rækker erstattes af 'fatboys' og huler, opstår der ikke kun mulighed for at tage hensyn til den enkeltes behov, men også risiko for at lærerne mister kontrollen. Så hvis de nye fysiske rammer skal udnyttes, er der brug for et nyt bud på lærerens rolle
Lærer pigen på bordet noget, eller driller hun bare de andre elever?


 »Kommunernes Landsforening vil afskaffe kateder og klasseundervisning, som vi kender det«, lød det i dagspressen sidste sommer på baggrund af KL's publikation Nysyn på folkeskolen.
Der går en lige linje fra denne publikation til Undervisningsministeriet, KL og Folkeskolerådets debatoplæg, Vision 2010  en udviklingssamtale med skolen, fra 2000. Her kan man læse, at en »radikal ændring« af bygningernes udformning vil betyde, at »det nødvendige opgør med de traditionelle undervisnings- og organisationsformer bliver uundgåeligt«. Ved at ændre på bygninger og interiør vil man muliggøre en forandring af pædagogikken og dermed gøre skolen »tidssvarende«. Eller snarere til »fremtidens skole«.
Grundsynspunktet er, at de eksisterende skolebygninger spærrer for realiseringen af den pædagogik, man i dag ser som genuin; nemlig undervisnings- og elevdifferentiering. Ligesom utidssvarende bygninger står i vejen for en bevægelse væk fra den 'privatpraktiserende lærer' til et ekstensivt lærer-teamsamarbejde og kollegial supervision. Nye bygninger og interiør skal altså forhindre gentagelser af fortidens skole.
Studier viser imidlertid, at det ikke er nok at ændre de fysiske rammer. Hvis gevinsterne skal høstes, er det afgørende, at lærer og elever forstår, at nye fysiske rammer skaber behov for nye roller.
Fra klasseværelse til hule
Hvad er det helt præcist, der sker, når det traditionelle undervisningsrum udfordres? Kort sagt skærer man ned på volumen af klasseværelset, som vi kender det, og vinder kvadratmetre til fællesarealer, som så igen bliver til differentierede læringslandskaber. Læringslandskaberne får mindre og forskelligartede arbejdssteder, som kaldes 'kerner', 'huler', 'arbejdshemse', 'siddetrapper', 'nicher', 'stilleområder', 'scener'. Komforten højnes med sofaer, sækkestole, hængekøjer, måtter mv. Det betyder, at skoledagen kan veksle mellem aktiviteter i klasseværelset og aktiviteter, hvor eleverne bevæger sig ud af klasseværelset og arbejder på egen hånd udenfor lærerens synsvidde.
De differentierede væresteder skal få den enkelte elev til at søge derhen, hvor hun eller han bedst kan lære. Rummene spørger nærmest eleverne: Hvad har du lyst til? Hvor kunne du tænke dig at være nu?
Dermed understøtter udformningen af rummene folkeskolelovens paragraf om undervisningsdifferentiering og fokus på den enkelte elevs læring.
Udfordringerne af klasseværelset hænger tæt sammen med nye opfattelser af læring. Et udsagn som 'børn lærer på forskellige måder' giver nu intuitivt mening. Man taler om, at børn har forskellige læringsstile, men også om at børnekroppe er forskellige. Nogle børn ligger helst ned, når de skal koncentrere sig. Andre skal have iPoden i ørerne, mens matematikopgaverne løses. Børnekroppe har forskellige behov, som skal imødekommes, så der ikke skabes begrænsninger for læring og udvikling.
Nye lærerroller
Aktuel arkitektur og interiør tager altså højde for en mere kompleks forståelse af børns læring, og ønsker at nå eleven ad flere 'akser', end man gør i det setup, hvor eleven primært er bænket ved bordet med ansigtet rettet mod læreren.
Men de komplekse fortællinger om elevernes differentierede læring og mange intelligenser mangler et stærkt modspil i form af, hvordan man som lærer bedst bidrager. Hvordan folder læreren sit potentiale ud, når han eller hun bevæger sig rundt og kigger til eleverne i de differentierede læringsmiljøer?
Der findes eksempler på lærere, der oplever glæde ved at se børnene indtage rummene på nye måder, og lettelse over at ikke skulle fastholde eleverne bænket i klassen. Andre oplever (angst for) kontrol tab og er usikre på, om eleverne laver noget fagligt i sofaen, eller bare slapper af og laver ingenting.
Grundspørgsmålet bliver, hvad der er acceptabel adfærd i arbejdshemsen lige netop i dag i forhold til de specifikke opgaver, der skal laves, de elever, der skal lave dem, og med hensyntagen til elever fra andre klasser, der også arbejder i området?
I klasseværelset som vi kender det, kan den trænede lærer kigge ud over rækkerne, hesteskoen eller gruppebordene og scanne, i hvilket omfang eleverne lader til at være rettet mod den aktivitet, de er blevet bedt om. I det differentierede læringslandskab, hvor valgmuligheder er accelereret, er det imidlertid ikke nagelfast, hvad den passende adfærd er.
Det defineres fra situation til situation gennem de valg som børn og lærere træffer, og den måde de gør brug af områderne; Når læreren kommer forbi eleverne i sin rundering og ser en elev med fødderne oppe på bordet eller henslængt på hemsen med en iPod i ørerne skal der dømmes rigtigt: Laves der noget? Forstyrres der? Skal der ydes hjælp?
Fejlbedømmer læreren situationen, vil eleverne opleve sig fejllæst og uretfærdigt behandlet. Det handler om, hvad der er ro og uro her og nu, og om hvordan læreren sikrer, at eleverne laver det de skal, i et landskab, hvor koden er lyst og ansvar for egen læring.
Fatboy-eleven
Arkitektur og interiør udfordrer med andre ord de vante autoritetsrelationer og ansporer til, at der må udvikles nye autoritetsrelationer, som kan bruges i de nye læringsrum. Den udvikling er kun så småt gået i gang.
Det nye interiør i skolen ændrer på, hvad en passende elev kan være for en slags. På en skole har man gjort sig den erfaring, at fatboys er en rigtig god ting til børn, der har svært ved at sidde stille. I gamle dage ville den urolige elev være blevet sendt uden for døren eller op til inspektøren. Nu viser erfaringen imidlertid, at når nogle elever omsluttes af en sækkestol hjælpes eleven til at koncentrere sig. Her hjælper møblerne altså med at holde eleven i læringsrummet. Frem for disciplin er der tale om klasseledelse gennem strategisk brug af interiør og arkitektur.
Eksemplet antyder, at ny- og ombygget skolebyggeri kræver en aktiv forholden sig til, hvordan møbler og rum bruges, og hvad det gør ved elevers undervisningsmiljø og lærere og lederes arbejdsmiljø.
Det bliver eksempelvis vigtigt, at skolens voksne forholder sig til, hvordan de arkitektoniske og interiørmæssige muligheder er med til at kategorisere eleverne. Hvilken slags elev får man (ikke) mulighed for  at blive? Hvordan undgår man stigmatisering som fatboy-elev?
Skolebyggeri er altså ikke blot et spørgsmål om, hvor og hvordan rummene bygges, men om hvordan arkitektur, interiør og læring skal spille sammen og lede fremtidens skole, børn og lærere i det daglige.
Her er det vigtigt at skolerne ikke 'stivner' i spørgsmålet om kontrol og kontroltab  eller i spørgsmålet om, hvorvidt lærere er forandringsparate eller ej.
Man må derimod gå aktivt ind og forme muligheden for at skabe nye udgaver og variationer af lærer-elev-relationer og skabe undervisningsteknologier for de skiftende autoritetsrelationer i de differentierede læringslandskaber.
Hvis man gør det, kan forandret arkitektur og interiør til gengæld være med til at fremme elevernes læring i skolen.

Malou Juelskjær er lektor, PhD. ved DPU, Århus Universitet

