Børnefjendtligt



DER FØDES i dag 1,8 barn pr. kvinde i Danmark. Det er ikke tilstrækkeligt til i sig selv at opretholde befolkningstallet. Det burde bekymre enhver regering. Alligevel var det ikke just børnevenlige signaler, VK-regeringen og Dansk Folkeparti sendte med sin sparepakke i sidste uge.Selv om den i årevis har prædiket, at der i fremtiden vil være alt for få hænder til at forsørge resten af befolkningen og sikre velfærden, opmuntrede regeringen med sit loft over børnechecken på 30.000 kroner årligt ikke just til, at danskerne skal få flere børn. Hvis de overhovedet kan få nogen. For i samme åndedrag besluttede den at indføre brugerbetaling på hjælp til kunstig befrugtning og fjernede dermed også den fri og lige adgang til ydelser i det offentlige sundhedsvæsen.FOR I DET omfang, nogen i fremtiden vil benytte sig af behandlingen i offentligt regi, vil det være de samme som også benytter de private klinikker, nemlig dem, der har råd. Så ud over at skabe en social skævhed, forventes det også at medføre et drastisk fald i antallet af børn, der er frembragt ved kunstig befrugtning. I dag er det tal cirka ti procent af alle børn.Det er naturligvis ingen menneskeret at få børn, og man kan med stor ret diskutere, om det er statens opgave at sørge for, at barnløse danskere får deres drøm opfyldt.Der er heller ingen tvivl om, at det i fremtiden vil blive endnu mere nødvendigt at prioritere i sundhedsvæsenet, der i et rettigheds- og forbrugerorienteret velfærdssamfund har karakter af et bundløst kar, hvis ikke nogen sætter en prop i og prioriterer. Men dels er tilbuddet der nu som en ydelse til mennesker, der rent faktisk har en sygdom, og derfor er det svært at forsvare og forklare logikken. Dels er det ud fra enhver demografisk og samfundsøkonomisk vinkel svært at se, hvorfor netop kunstig befrugtning skal holde for i 'behovet for at prioritere de offentlige udgifter'.
