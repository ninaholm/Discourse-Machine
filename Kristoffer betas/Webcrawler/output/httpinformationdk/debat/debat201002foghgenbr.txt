Fogh genbrugt
Regeringens nye arbejdsprogram efterlader det indtryk, at regeringen idémæssigt er udtømt. Det hele handler om at købe befolkningen med gyldne fremtidsløfter, der først indfries om ti år


Regeringens netop offentliggjorte arbejdsprogram lover danskerne en gylden fremtid - om 10 år. I 2020 skal Danmark være verdens bedste på en lang række områder: Økonomisk - og energimæssigt, uddannelses - og sundhedsmæssigt. Ja, vi skal endog være blandt de mest lige og frie lande.VK-regeringens nye arbejdsprogram er bygget op om Lars Løkke Rasmussens 'danske drøm', som han lancerede på Venstres seneste landsmøde. I den forbindelse blev den kritiseret for fraværet af konkrete anvisninger på, hvordan disse mål skulle nås. Man forstod dog, at sløret ville blive løftet for det senere, ikke mindst i regeringens nye arbejdsprogram.Nu foreligger det så med 'Danmark 2020 - Viden, vækst, velstand, velfærd', men hvis man leder efter en gennemarbejdet strategi for de højtstræbende mål, bliver man skuffet. Der er i programmet ikke er nogen sammenhæng mellem de store overskrifter og de konkrete tiltag, som arbejdsprogrammet oplister.Ingen store reformerArbejdsprogrammet rummer slet og ret en samling her-og-nu-initiativer, regeringen allerede har taget, eller som man i den allernærmeste fremtid vil sætte i gang, suppleret med bebudede planer og redegørelser af alskens slags. Mere omfattende og grundlæggende reformer leder man forgæves efter.Spørgsmålet er da også, om ikke regeringens nye arbejdsprogram ikke først og fremmet er valgtaktisk tænkt. Lars Løkke Rasmussen og Lene Espersen håber med flotte overskrifter på glittet papir at kunne imponere den danske befolkning til at genvælge VK-regeringen ved det kommende folketingsvalg . Og her er det jo så bekvemt, at der er 10 år til programmets gyldne fremtid skal indfries. Til den tid sidder formentlig hverken Lars Løkke Rasmussen og Lene Espersen længere i regeringen, men er rykket videre til 'nye udfordringer'.Men her og nu har programmet formentlig også en anden funktion. VK-regeringen liner i disse dage op til en ny etape i sit nyliberalistiske projekt om at rulle velfærdsstaten tilbage. Dette skal ske gennem omfattende besparelser i den velfærd, som den ene undersøgelse efter den anden ellers har vist, at danskerne hæger om.Mon ikke den tanke har spøgt i regeringens hoveder, at det ville være godt, hvis den beske 'kur' kunne forsødes med en belønning efter 'ofrene' - i form af 'verdens bedste Danmark'.Foghs opskriftSom det tydeligt fremgår, bliver man sørgeligt skuffet, hvis man søger efter originalitet i dette arbejdsprogram. Man får på trods af regeringsomdannelsen et indtryk af en regering, som idemæssigt er udtømt.Selve ideen om at vinde valget på gyldne, uforpligtende fremtidsløfter er da også lige lukt genbrug fra Foghs opskrift frem til valget i 2007. Her lykkedes det at vinde valget ikke mindst ved hjælp af flotte planer i form af Kvalitetsreformen og Globaliseringsprogrammet. At så mange af målene navnlig i Globaliseringsprogrammet var genbrug fra regeringsgrundlaget fra 2005 talte man ikke højt om.Meget apropos VK 's nye arbejdsprogram lovede regeringen i 2007 også, at Danmark i fremtiden skulle blive verdens bedste til uddannelser, forskning, innovation mm. Det flotte valgprogram blev så behændigt garneret med skattelettelser, mens regningen for i 2015-planen var udskudt til senere. På denne måde lykkedes det at imponere eller købe et flertal af vælgerne tilstrækkeligt meget til at genvinde VK.Så hvorfor ikke prøve en succesfuld opskrift igen?Havner i skuffenSom bekendt havde regeringen i 2007 imidlertid næppe vundet valget, før mange af planerne havnede i skuffen og mistede regeringens interesse. Som anført var mange af punkterne i globaliseringsprogrammet gentagelser fra regeringens arbejdsgrundlag fra 2005, hvor man dengang - lidt uforsigtigt - havde sat deadline for realiseringen heraf allerede i 2010. En gennemgang af de 13 konkrete målsætninger for Danmark fra arbejdsprogrammet fra 2005 viser her i dag, at faktisk kun en af målsætningerne blev indfriet, mens regeringen decideret missede ni af dem. Man kan på den baggrund spørge, om det seneste arbejdsprograms endnu mere himmelstræbende løfter skulle have større troværdighed?Der er således med regeringen Lars Løkke Rasmussen tale om et udstrakt genbrug af Foghs opskrifter.Det gælder også det vækstforum, som Løkke har nedsat til at danne ramme om lanceringen af regeringens økonomiske strategi. Der er her tale om en tydelig kopi fra Foghs Globaliseringsråd og med den samme funktion: At forberede offentligheden på regeringens ubehagelige økonomiske planer og med gyldne fremtidsløfter at forsøde hestekuren: Ved globaliseringsrådet var det den historiske forringelse af tilbagetrækningsalderen i 'velfærdsaftalen,' som skulle hjælpes på vej. Nu er det VK 's omfattende velfærdsnedskæringer.Henrik Herløv Lund, cand. Scient. Adm.
