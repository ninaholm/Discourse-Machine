Mere respekt for Folketinget, tak
LEDER


»Det danske folkestyre trænger til fornyelse. Regeringen vil derfor forpligte sig til et program for god regeringsførelse, som med konkrete tiltag skal sikre en bedre lovkvalitet og forbedre de generelle muligheder for at kontrollere regeringens embedsførelse.«- Uddrag af Regeringsgrundlaget, oktober 2011&nbsp;Demokrati kan være besværligt. Både for regeringerne og for de embedsmænd, der er sat til at servicere dem. Fristelsen til at springe over, hvor det demokratiske gærde er lavest, er stor. Især hvis det kan gøres, uden at nogen opdager det.I går kunne Politiken berette, at Forsvarsministeriet bevidst undlod at sende to af høringssvarene vedrørende det nye Center for Cybersikkerhed under Forsvarets Efterretningstjeneste (FE) til Folketinget. Det var tilfældigvis også to af de allermest kritiske: fra helt centrale myndigheder som Rigspolitiet og Rigsadvokaten. Begge er meget bekymrede over, at det nye center ifølge lovforslaget skal have ret til at efterforske sager; en opgave, der normalt ligger hos politi og anklagemyndighed og ikke hos en mørkelagt efterretningstjeneste som FE.De to svar er en bombe under det i forvejen udskældte lovforslag og derfor klart besværlige. Først mente Forsvarsministeriet, at de to høringssvar var »interne arbejdspapirer«, som hverken Folketing eller presse havde ret til at se. Da Forsvarsministeriet så opdagede, at Dagbladet Politiken allerede var i besiddelse af de to svar, skiftede ministeriet kurs og oversendte kort før midnat langt om længe papirerne til Folketinget.Sagen om de hemmelige høringssvar er ekstra alvorlig, fordi det langt fra er første gang, at den siddende regering har problemer med god regeringsførelse. I januar sidste år blev det f.eks. afsløret, at både Fødevareministeriet og Økonomi- og Indenrigsministeriet havde fjerner kritiske dele af en række høringssvar fra underliggende myndigheder, før de blev oversendt til Folketinget, uden at gøre opmærksom på, at der var tale om en redigeret virkelighed. Det var ikke direkte ulovligt, kunne forvaltningseksperterne fortælle, så længe høringsvarerne kom fra myndigheder under de enkelte ministerier. Men god regeringsførelse var det ikke. Tværtimod må redigeringen ikke forvanske eller forvride det oprindelige svar. Folketinget har med andre ord ret til at blive gjort opmærksom på eventuelle problemer med de lovforslag, regeringen fremsætter.Et tredje problem har været regeringens høringsfrister, som i en lang række sager har været så korte, at myndigheder og organisationer ikke har haft en jordisk chance for at udarbejde fyldestgørende svar.Alt i alt tegner der sig et rigtigt kedeligt mønster, hvor regeringen og dens embedsmænd har så travlt med at tilgodese deres egen dagsorden, at de er villige til at fordreje, forvanske og manipulere med sandheden over for det Folketing, der er enhver regerings vigtigste kontrolorgan. Den manglende respekt for Folketinget – og demokratiet – er så meget desto mere alvorlig, fordi Folketinget i virkeligheden har ret begrænsede muligheder for at kigge regeringen i kortene. Under udvalgsarbejdet er der selvfølgelig mulighed for at stille spørgsmål, men svarere kommer fra et embedsværk, der har udarbejdet regeringens lovforslag. Og det samme gælder, når ministre svarer på §20-spørgsmål eller bliver grillet i salen.I den sammenhæng er høringssvarene og deres uafhængighed særdeles vigtige, hvis politikere og offentlighed skal have mulighed for at gennemskue ofte meget komplicerede problemstillinger. Derudover har høringssvarene den dobbelt demokratiske funktion, at en stor mængde myndigheder, institutioner og interesseorganisationer i det danske samfund bliver hørt. Fifleri med høringssvar er derfor en meget alvorlig sag, som bør få konsekvenser for de ansvarlige.Det skal i den sammenhæng understreges, at det på ingen måde udelukkende er et ’rødt’ problem, at ministre fifler, og at deres embedsmænd render rundt og spiller politikere i stedet for at leve op til deres højt besungne neutralitet. Der er tværtimod en lang række tilfælde, hvor blå regeringer har forsøgt præcis det samme træk for at undgå det besværlige demokrati. Men det bliver det bestemt ikke kønnere af. Især ikke, når man tager regeringen Thornings højtidelige løfte om god regeringsførelse fra 2011 i betragtning.
