Ingen NSA-reform
LEDER


 At reformere et efterretningsagentur som NSA er en iboende selvmodsigelse. Hverken medier, offentlighed eller mål i udlandet har mulighed for at berigtige en indskrænkning af NSA’s myndighed, fordi dets operationer er hemmelige. Selv ikke de folkevalgte, hvis opgave det er at føre tilsyn med tjenesten, kan føle sig sikre på, at de bliver fuldt orienteret. Gennemførelsen af en effektiv reform beror derfor stort set på indbyrdes tiltro.
Det er i bund og grund årsagen til, at de moderate reformtiltag, som præsident Barack Obama lagde op til i januar, næppe bliver til virkelighed. I lørdagsavisen udtalte flere amerikanske eksperter, at Obama ikke har indfriet sit løfte om at stoppe eller begrænse NSA’s massive indsamling af metadata.
Fra begyndelsen lå det i kortene, at Edwards Snowdens afsløring af NSA’s angivelige overtrædelse af forfatningens beskyttelse af borgernes privatliv og dets aggressive udspionering af udenlandske borgere, selskaber og myndigheder næppe ville ende med meningsfulde reformer. Dog er det stadig muligt, at forbundsdomstolene vil begrænse indsamling af metadata om amerikanske statsborgere, men i udlandet skal man ikke regne med ændringer.
Hvorfor skulle USA’s regering afvise at anvende ny teknologi og supercomputere til at overvåge subjekter i udlandet? Andre lande har indtil nu ikke haft en Snowden, selv om man skulle tro, der er nået at gå efter – og det ikke alene i Kina og Rusland. Sandheden er, at USA ikke vil opgive de fordele, NSA besidder i kraft af teknologi og ressourcer.
Den eneste effektive måde at modgå NSA’s og andre signaltjenesters overvågning er ved at udvikle sofistikeret kryptering af privat kommunikation og dataoplagring. Ny teknologi, iværksætterånd og privat initiativ vil klare den opgave. Internetselskaber er allerede i fuld sving. Man kan være sikker på, at Angela Merkel har fået sin private mobil krypteret. Det er hermed anbefalet, at alle statsledere følger hendes eksempel.

