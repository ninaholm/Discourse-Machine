Vejret er ekstremt normalt
LEDER


  
Endnu en »varmeste juni« i vejrmålingens historie efterfulgte i år en »varmeste maj«, og fra Danmark over Rusland til Sydkorea ruller hedebølgen fortsat. 80 pct. af Californien er ramt af ’ekstrem’ eller ’exceptionel’ tørke, og sidste år i den modsatte ende af Stillehavet ramte den kraftigste tyfon, der nogensinde er målt på land, Filippinerne.
 
»Vi lever i en æra med et klimasystem på steroider,« sagde NOAA’s klimaovervågningschef, Derek Arndt, på et pressemøde forleden, og sidste år sagde Jerry Velasquez fra FN’s agentur for katastrofehåndtering på vej til Filippinerne: »De tyfoner, der før skete én gang i løbet af et helt liv, sker nu en gang om året. Så vi må spørge os selv, om dette er den nye normaltilstand. Og hvis det er, hvordan skal vi så forberede os på den?«
Det er et globalt presserende spørgsmål, og »vi« gælder os alle sammen. Ikke desto mindre er nogle mere akut afhængige af de mulige svar end andre.
I Filippinerne har sæsonens første tyfon, Glenda, netop forladt øriget, denne gang med ’kun’ 100 døde mod de mindst 6.000, der døde under Yolanda i november 2013. Til gengæld er det svært at overskue oprydningen af Glendas ødelæggelser for nær en milliard danske kroner, når der stadig kun er en brøkdel af de omtrent fire mio. mennesker, der mistede deres hjem under Yolanda, som er blevet genhuset. Dertil kommer de hundredetusinder, som mistede deres hjem og livsgrundlag under Pablo i 2012 og Sendong i 2011. Selv om Filippinernes økonomi er på vej op og korruptionen på vej ned, lader hjælpen til den tyfonramte befolkning en del tilbage at ønske. Og selv med den bedst tænkelige organisering ville ingen stat i verden have råd til at udbedre så mange katastrofer på så kort tid. Tre af århundredets mest dødbringende tyfoner har ramt Filippinerne i løbet af de seneste blot fire år.
At så mange døde under Yolanda skyldtes bl.a., at mange ikke havde noget sted at søge tilflugt. Nogle havde heller ikke indset, hvor stor fare, de befandt sig i; tyfoner har altid hærget landet og har man ikke ressourcer til at sikre sig mod katastrofen, er det meningsløst at gå og frygte for den. Det bliver en del af livets rytme, at man med jævne mellemrum må samle træstykker og blikplader op fra kaosset for at bygge sit hjem forfra. Men i takt med, at de tyfoner, der rammer land, bliver hyppigere og kraftigere, bliver det stadigt mere afgørende at finde måder, hvorpå katastrofen ikke blot er et livsvilkår, man må lære at abstrahere fra, men noget man faktisk kan forberede sig på. For de overlevende efter Yolanda var det ikke blot endnu en tyfon. Det var den værste nogensinde.
Tørke og tyfoner og oversvømmelser rammer både egalitært og socialt uretfærdigt. På den ene side tyder f.eks. de seneste års oversvømmelser i Europa på, at også de (økonomisk og politisk dominerende) dele af verden, som tidligere var forskånet fra alvorlige naturkatastrofer, ikke længere er helt så fritaget. På samme måde kunne heller ikke de filippinere, der har råd til at bo i betonhuse, vide sig sikre, da Yolanda ramte. På den anden side er der en verden til forskel på konsekvenserne for dem, der i forvejen stort set intet havde, og dem, der stadig har deres job, deres penge i banken og deres forbindelser. Ligesom der er en verden til forskel på den filippinske stats mulighed for at sikre øriget mod tyfoner og den britiske stats mulighed for at bygge oversvømmelsessikringer langs Themsen.
Det er blevet normalt, at vejret er ekstremt. Formentlig er årsagerne menneskeskabte. Omfanget af konsekvenserne er det med garanti. Som Critical Filipino and Filipina Studies Collective har påpeget, så flytter fokus på det »naturlige« ved naturkatastrofer opmærksomheden væk fra de politiske og socioøkonomiske faktorer, der afgør ikke blot, hvem der rammes hårdest, men også hvem der vil få sværest ved at rejse sig igen. Lokal og global ulighed betinger virkningerne af det ekstreme vejr. Det er helt normalt. Når katastrofen rammer, er nødhjælp bedre end ingenting. Men er det rimeligt, at lande som Filippinerne er afhængige af almisser for at overleve noget, de ingen indflydelse har på? Man kunne i stedet overveje en reel global og kollektiv fordeling af byrderne for den nye normaltilstand. Men det er måske for ekstremt.

