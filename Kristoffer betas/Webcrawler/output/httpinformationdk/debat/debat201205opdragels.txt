Opdragelse er blevet noget man forhandler
Moderne forældre skal skabe både selvstændige og velopdragne børn. For mange fører det til en sump af forhandlingsopdragelse, der handler om at passivisere, udsætte, aflede – og undgå en konflikt. Det giver børnene mulighed for at trække rundt med forældrene. Derfor tyer mange til selvhjælpslitteraturen for at finde støtte til at være ærlige og modige opdragere


 Engang var opdragelsen af børn noget, der lå i helt faste rammer. Lydighed, arbejdsomhed og flid, det var målene. Og der var ingen tvivl hos forældrene. Ved den mindste vaklen kunne bedsteforældre se med og om nødvendigt korrigere kursen.
Alt det er historie. I dag handler opdragelsen om sociale kompetencer, selvstændighed og ansvar. Og bedsteforældrene er hægtet af. Men hvor er forældrene – er de også hægtet af?
I årenes løb har de kunnet hente støtte hos ’eksperter i børn’. Læger og psykologer udlagde teksten om børns almindelige uvikling, deres sprog eller sundhed. Fokus kunne være 0-1 års barnet, småbarnet eller skolebarnet. Det er stribevis af bøger, der lægger sig i slipstrømmen efter ikonet Benjamin Spock og hans Bogen om barnet fra midten af 1960’erne. Forældre får her nyttige informationer og praktiske råd, men selve opdragelsen, den må de selv klare. Og det midt i et socialt og kulturelt opbrud, hvor de i stadig mindre grad kan hente hjælp fra normer eller den ældre generation om, hvordan man leder børn gennem barndommen.
New Family Management
Tidens svar bliver, at børn skal være sociale, de skal kunne kommunikere og klare sig selv. Der ligger trenden – og den samfundsmæssige forudsætning for en familie, der i dagtimerne er spredt for alle vinde. Hvis børnene ikke fungerer med et vist mål af social selvstændighed, falder det hele fra hinanden. De gammeldags værdier om lydighed og arbejdsomhed er totalt outdated.
Men er moderne forældre så en slags ’New Family Management’-forældre, der organiserer hverdagen for en opsplittet familie, hvor alle er fraværende? Svaret ligger klart i den bekræftende ende af skalaen. Derfor ser vi her det nye marked for selvhjælpsbøger, der kommer travle forældre til hjælp. Det er ofte forældre, der ikke alene har småstress, men også står med egne børn, fælles børn og samværsbørn. Og er ambitiøse på deres børns vegne. Hvordan klarer de en opdragelse, når de hverken har tid eller måske ret til at blande sig?
Selvhjælpsbøgerne til forældre går ikke omvejen over hverken Kant eller Rousseau, de er praktiske og med masser af eksempler, og så bygger de også ofte på forfatterens egne erfaringer. Måske pakket ned i en slags lommebogsformat, der er lige til at have ved hånden, når det kniber.
Men hvad er budskabet i denne type litteratur? Det væsentligste er det personlige fokus. Bøgerne er direkte i tonen, ofte uden omsvøb – som når en af Jesper Juuls bøger hedder Fat det nu forældre. Her er det forældre med teenagere, der har prøvet med alt fra trusler og løfter til aftaler. Intet har flyttet noget som helst. Hun – den 15 årige – kører helt sit eget løb. Forældrene står magtesløse og er på nippet til at give op. Og så siger Juul: »Dél en flaske rødvin og glæd jer over, at jeres opdragelse er lykkedes. Jeres datter er blevet selvstændig og har udviklet sig til en bomstærk ung kvinde, der ved, hvad hun vil. Og hun lader sig ikke lokke af trusler, overtalelse og tomme løfter. Kære forældre – fat det dog, I har nået en hel masse, resten klarer hun selv«.
Altså ansvar, ansvar, ansvar – og så ellers prøv at være jer selv. Sådan siger Jesper Juul, der er familieterapeut og vel det nærmeste, vi i dag kommer en guru på dette område.
Men alle de mindre ånder ligger sådan set ikke langt fra dette sigtepunkt. Det gælder en familiecoach som Trine Kolding, der råder forældre til at »droppe sammenligningsfælden«. Bogens budskab er, at det er op til dig selv og dine valg at få din familie til at hænge sammen, begynd nu, du skal ikke vente på noget, der måske en dag dukker op – f.eks. tiden. Den kommer aldrig. Du skal »tage den.«
Eller Lotte Heise, der kalder sin bog en »overlevelsesguide for travle forældre« og serverer alle de mange forslag, hun selv eller veninder har haft glæde af. Det er alt fra madplaner, indkøbslister, ferie, fritidsliv og julekomsammen. Velanbragte, enkle – og lidt overfriske – råd, som ét fra en veninde: betal dig fra din rengøring – og få bedre sex.
Også Heise rammer ind i den trend, der handler om opdragelse i individualiseringens tidsalder. Her er der ingen rigtige normer, der gælder for alle – her er sigtepunktet, at du som forældre, skal finde dig selv og være dig selv. Den autentiske opdrager, der kan trække på en værktøjskasse med ord som anerkendelse, relationsarbejde og nærvær. Og det helt overordnede mål, nemlig at udvikle selvværd hos børn.
Forhandlingssump
Men hvorfor har bøgerne så stor succes? Måske fordi masser af forældre står i en sump, der hedder forhandlingsopdragelse. Det er en slags misforstået børnevenlighed, der oftest handler om at passivisere, udsætte, aflede – og undgå en konflikt lige her og nu. Det er en opdragelse, hvor børnene trækker rundt med forældrene, afbrudt af skældud eller regulær magtkamp. I bøgerne få disse forældre hjælp til at være mere ærlige og modige opdragere. Men det er ikke let, for de er jo også forældre i en familie med følelsesmæssig tæthed og store forventninger om selvstændighed. Hvordan kombineres det med en egentlig opdragelse – uden netop at gøre opdragelsen til en slags invitation til inddragelse på børns betingelser?
Den gamle lydighedsopdragelse var strukturelt begrundet. Derfor var den principfast. Den moderne forhandlingsopdragelse er procesbegrundet. Den hviler i et flow af samvær og nærvær – og her er ansvar selvfølgelig en rigtig kurs, som Juul understreger igen og igen. Men hvordan praktiserer man det?
Her dukkede så en ny selvhjælpsbog op, der siger det på sin egen facon: Drop opdragelsen. Det er forfatteren Fie Hørby, der uden at blinke anbefaler at opgive den form for opdragelse, der handler om traditionel forhandling. Vis hvem, du er – og bliv hørt, siger hun. Dermed lægges op til en opdragelse, hvor den voksne sætter sine grænser samtidig med at barnets integritet respekteres. På mange måder er det et dristigt forsøg på at lodse den nærværende og indfølende forældre uden om karikaturen af eftergivenhed og ind på en troværdig og samtidig stærk forældrerolle. Det er næsten noget, der ligner en strukturering af processen mellem barn og forældre.
Tidens selvhjælpsbøger afhjælper en række behov. Det er der ingen tvivl om. Behov der spænder fra hjælp til bedre organisering af hverdagen til noget, der læner sig op ad familieterapi. Men alle bøgerne sigter mod en kvalificering af en forældrerolle, der er ladt i stikken både af traditionen og af regulær pædagogisk vejledning. Derfor står forældre med en udfordring, der langt overgår, hvad tidligere generationer var stillet overfor. De skulle bare være loyale over for forskrifterne. Tidens forældre har ingen forskrifter, de skal være sig selv. Det gælder også i samspillet med børn. Det er tidens udfordring: hvordan bliver inddragelse af børn til reel opdragelse? Her forsøger selvhjælpsbøgerne at give svarere: du skal som forældre være tydelig, give ansvar – og tage ansvar.
Det er en opdragelse, der med lidt god vilje kan hente inspiration fra selveste Sokrates. Hans påstand er, at vi i dialogen finder den egentlige kilde til lærdom – nemlig til en egen indre og dybere viden. Også om os selv og vores erfaringsverden. Det gælder vel også for børn i deres samspil med forældre?
Derfor er vi måske på vej mod dialogopdragelsen.

