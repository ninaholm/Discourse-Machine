Dommen



 Retten i Oslo anfægtede et grundlæggende retsprincip, da Anders Behring Breivik i går blev kendt skyldig for drabet på 77 landsmænd, drabsforsøg og planlagt terror.
I vores del af verden straffer vi primært forbrydere med henblik på at få dem ud af fængslerne igen. Til livslang indespærring dømmes alene utilregnelige kriminelle.
I dommen blev Anders Breivik erklæret tilregnelig, men alligevel modtog han en forvaringsdom på 21 år med mulighed for forlænget fængsling hvert femte år. Altså reelt en tidsubestemt straf. I en stringent læsning er det udtryk for en principløs omgang med en af retsstatens grundlæggende ideer, når Anders Breivik kan holdes fængslet resten af sit liv uden at være utilregnelig.
På forhånd havde Anders Breivik meddelt, at han omgående ville anke dommen, hvis hans terroraktion blev gjort til en utilregnelig mands værk. Det skete ikke, og Anders Breivik modtog sin straf. På den anden side havde både pårørende og politikere gjort klart, hvor ubærligt det ville være, hvis Anders Breivik igen skulle blive en del af det samfund og det fællesskab, han med koldt blod forsøgte at bringe til splittelse 22. juli 2011. Derfor lød et lettelsens suk fra de fremmødte pårørende på tilskuerpladserne i retssalen i Oslo.
Ingen dom kan lindre de pårørendes smerte. Kammerater vil også i morgen mangle på klassebilledet. Børneværelser vil fortsat stå tomme. Fødselsdage skal fortsat markeres uden nogen at fejre.
Med gårsdagens dom skånes de pårørende for rædslerne ved tanken om en dag at møde Anders Breivik på gaden. For deres retfærdighedsfølelse har dommerne valgt at bøje princippet om, at ingen forbryder skal spærres inde for altid.
I virkelighedens verden gør retten i Oslo det nu muligt for både det norske samfund og de pårørende at komme videre efter den mest grusomme terroraktion i Skandinaviens historie. Dommen er principielt problematisk, men pragmatisk er den rigtig.
Anders Breiviks forbrydelse var en undtagelse, det bør dommen over ham også være.

