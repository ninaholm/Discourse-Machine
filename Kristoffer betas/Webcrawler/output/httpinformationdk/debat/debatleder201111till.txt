Tillykke Ahmadinejad
Når israelerne påberåber sig 'en eksistentiel risiko' ved iransk erhvervelse af kernevåben, handler det om, at de vil bevare monopolet på at være den eneste magt, der kan udgøre en 'eksistentiel trussel' i Mellemøsten


 FINESSE er ikke en glose, der falder lige for i den seneste runde af den langtrukne konflikt mellem USA-EU-Israel og Iran om det iranske atomprogram. Israelerne har engageret i en offentlig debat for eller imod et væbnet angreb på Iran. Politikerne er for, militære chefer og eksperter er imod. Den israelske offentlighed er delt: Fire af 10 israelere synes ifølge opinionsmålinger, at det er en ret dårlig idé at bombe Iran. Det er det også, men det mest interessante i dette patetiske teater er, at ingen — politikere, militærfolk eller medborgere — reflekterer over, at krigstruslerne er et alvorligt brud på FN-charterets kapitel VII, der fordrer sikkerhedsråds-indgriben over for »trusler mod fred, brud på fred eller direkte aggression«.
DETTE BRUD deler Israel med USA, der i hvert fald siden 2004 har truet med, at 'alle muligheder er på bordet', dersom præsterne i Teheran ikke adlyder ordren om at give USA fuld indsigt i Irans atomare program-detaljer. I 2006, da amerikanerne trevent gik med til en fælles EU-USA-delegation, der forhandlede direkte med iranerne, var det med truslen om at anvende 'alle muligheder', hvilket betød, at iranerne reelt forhandlede med en seksløber for panden. Det siger sig selv, at et regime, hvis hele legitimitet bygger på en anti-vestlig diskurs, ikke kan holde til at lade USA bestemme, om det må berige uran til fredelige formål. Det ville være dets sikre undergang. Eller for den sags skyld militære formål — men man ved ikke, om det er tilfældet. Iranerne bedyrer, at deres atomprogram har fredelige formål. Indicier peger på, at de ikke fortæller alt — og det har de deres grunde til: Hvem ville fortælle alt med en bestandig trussel om dødelige bombninger hængende permanent i luften? Og igen: I mediehysteriet omkring FN-vagthunden IAEA's nyligt udgivne rapport, der bygger på efterretninger fra 'medlemslande' og bl.a. omtaler satellitfotos af en todækkerbus-lignende cylinder parkeret ved Parchin-militærbasen 30 km. fra Teheran, og som nok måske (eller også måske nok ikke) er selve nervecenteret i udviklingen af et iransk kernevåben, falder det kun få ind at påpege, at Israel med et kernevåben-arsenal på 100 sprænghoveder — mindst — er totalfredet af IAEA, USA, EU og FN's sikkerhedsråd.
ISRAEL har ikke som Iran underskrevet ikkesprednings-aftalen for kernevåben fra 1970, ej heller er den jødiske stat underkastet nogen form for kontrol af Dimona-kernekraftanlægget i Negev-ørknen. Ganske vist har IAEA bebudet en »seriøs drøftelse« af det israelske atom-arsenal, men en sådan drøftelse får næppe Benyamin Netanyahu eller nogen anden israelsk leder til at gribe fyldepennen for at skrive under på ikkesprednings-aftalen. Og når israelerne påberåber sig 'en eksistentiel risiko' ved iransk erhvervelse af kernevåben, handler det om, at de vil bevare monopolet på at være den eneste magt, der kan udgøre en 'eksistentiel trussel' i Mellemøsten.
Det er den ene del-årsag til de gentagne og internationalt uhørte trusler om at bombe et andet land på grundlag af — i hvert fald indtil videre — svage bevis-skygger for, at de muligvis har gang i omgåelse af den internationale kernevåben-kontrol. En anden grund kan være, at den aktuelle eskalering af truslerne flytter fokus fra Israels brud på international lov og ret med koloniseringen af Vestbredden — og USA's pinlige accept af disse kendsgerninger på landjorden.
Men hovedårsagen er, at Iran er uden for Vestens kontrolsfære. Før 1979, da den af USA indsatte shah krænkede sit folks menneskerettigheder, uden at nogen løftede et øjenbryn, erklærede daværende udenrigsminister Henry Kissinger, at »inførelse af kernekraft i Iran vil frigøre de resterende oliereserver til eksport«, hvorfor USA var med til at opbygge den iranske atomsektor. I 2005 sagde samme Kissinger, at »for en storproducent af olie som Iran er atomkraft spild af resurser«, da han blev spurgt om misforholdet mellem de to udtalelser, svarede han: »I 1979 var Iran en allieret.«
HER ligger en hund begravet. Iran blokerer USA's ambition om at kontrollere hele det globale oliemarked. Den iranske reaktion på truslerne har da også været truslen om stigende oliepriser, der vil ramme den skrøbelige europæiske økonomi. Formuleringen er ikke tilfældig. Iranerne håber på, at EU kan tale USA og Israel til fornuft. Det håb er lysegrønt — Nicolas Sarkozy, Frankrigs præsident, vil nu have Sikkerhedsrådet til at stramme sanktions-skruen. Det kommer han ikke langt med. Rusland, der sidste år gik med til at sælge Iran for et missilskjold (nu opstillet i Tyrkiet) ved at stemme for Iran-sanktioner i Sikkerhedsrådet, har meddelt, at de denne gang er imod.
Så hvad er effekten? Den er, at Mahmoud Ahmadinejad, der indtil forleden hang i en tynd tråd i stridigheder med sit parlament og i unåde hos den øverste åndelige leder, ayatollah Ali Khamenei, nu igen kan grine hele vejen hen til præsidentkontoret. Han og hans undertrykkende revolutionsgardestyre er styrket. Tillykke Israel. Og Obama. e. 

