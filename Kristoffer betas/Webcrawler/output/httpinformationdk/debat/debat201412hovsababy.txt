Hovsababy med singlemor kan også være en kernefamilie
Omgivelserne troede, det var en joke, da jeg fortalte, jeg var gravid. For der var ingen, der havde forestillet sig, at hende den festlige single i slut-30’erne, der bor i damebofællesskab, elsker sit arbejde og dyrker bylivet, ville have en baby
For selv om jeg er født og opvokset i København med masser af åbne sind og omgiver mig med moderne mennesker, så er det ikke comme il faut at få et barn alene, i den boligsituation og med et nyt job på en midlertidig kontrakt, skriver Tina Splidsboel.


 Keld, jeg er gravid. Hvad nu? Hvad gør jeg?« Sådan lød det rådvilde telefonopkald til min læge den fredag morgen, jeg fandt ud af, jeg var gravid. Jeg havde i høj grad brug for at tale med en voksen. For nok havde jeg ’vist nok’ haft ubeskyttet sex i beruset tilstand med mr. tall, dark and handsome den fredag i februar på St. Lucia. Og ja, det var da vel nok sådan cirka midt mellem menstruationerne, men helt ærligt: Med mine 38 år og æg og æggestokke, der har ligget brak i årevis, og som for længst har opgivet alle tanker om formering, havde jeg da ikke i min vildeste fantasi forestillet mig, at det hele ni måneder senere skulle ende med Viola. For vi kender jo alle de deprimerende fertilitetstal for sådan en gammel høne som mig. Vi kender også alle det par, der har kæmpet i årevis for at få deres ønskebarn. Men bingo – æg og æggestokke var tilsyneladende årvågne den nat i Caribien!
Granatchok
Langfredag: Min mor og far pakker to sirligt indpakkede gaver op i pausen mellem sild og rejer. Min mor var den første til at flå papiret af sit krus. ’Mormor’ stod der. Så var der stille. »Jamen, er du gravid?« lød det tøvende, men begejstret fra en kommende mormor. Min far blev ramt af granatchok ved synet af ’Morfar’-kruset. Det er han vist stadig.
Første spørgsmål fra min mor: »Jamen, er der en mand?«
»Nej, det er der ikke!«
Stilhed. Stilhed. Stilhed.
»Vil I ikke vide, hvordan jeres barnebarn er lavet?« spurgte jeg. Det ville de gerne … Derefter mere stilhed.
Påskesøndag: Midt mellem frikadeller og mørbrad til påskefrokost syd for Køge med hele min fars familie sprængte jeg bomben: »Jeg er gravid.«
Tante Dorte fløj op af havestolen af glæde, mens resten lige skulle sluge de sidste rester af laksen og langsomt fordøje nyheden med en snaps.
Ost- og portvinsarrangement fredagen efter:
»Sara, jeg er gravid.«
»Haha. Det er løgn. Du tager pis på mig. Det er ikke 1. april i dag,« lød det fra en af de mest progressive veninder, jeg har.
Dette er bare tre af de mange overraskede reaktioner, jeg oplevede, da jeg i foråret fortalte, at jeg ventede Viola. Ingen havde forestillet sig, at hende den festlige single, der bor i bofællesskab med to andre damer, som er storforbruger af rejser, restauranter og portvin, og som elsker sit arbejde og i det hele taget virker temmelig tilfreds med sit liv, ville bytte det ud med morgenkvalme, eftermiddagsbækkensmerter og manglede nattesøvn. Jeg har aldrig været skruk, men jeg har da ytret ønske om at få et barn. På et tidspunkt. Det ’rette tidspunkt’ har bare aldrig været der, så for mig var det helt perfekt, at beslutningen blev taget for mig ved uden forsæt at lave en hovsababy i en brandert under eksotiske himmelstrøg. Abort har jeg ikke et sekund overvejet, for jeg tror, at det er Meningen, at Viola og jeg skulle havne sammen.
Firstmovers
Mens andre skulle vænne sig til at se mig som mor, skulle jeg vænne mig til andres velmenende bekymringer om min måde at indrette en moderne familie på. Ét er, at jeg er alene om babyen. Noget andet er, at jeg bor til leje i den hårde ende af Vesterbro, hvor jeg deler lejlighed med to andre damer. Noget tredje er, at jeg med 14 dages mellemrum havde takket ja til et nyt job for derefter helt uvidende at lave en baby.
For selv om jeg er født og opvokset i København med masser af åbne sind og omgiver mig med moderne mennesker, så er det ikke comme il faut at få et barn alene, i den boligsituation og med et nyt job på en midlertidig kontrakt.
Heldigvis har jeg kunnet læne mig op ad andre i venne- og omgangskredsen, der har turdet kaste sig ud i alternative familieformer før mig.
Jeg har efterhånden en del veninder, der er selvvalgt enlige mødre. Et par af dem har – ligesom mig – lavet hovsababyer med ferieflirts, en anden er med stor succes blevet insemineret og har to dejlige børn med samme anonyme donor, og en tidligere kollega har lavet en vellykket hjemmeinsemination med en bøsseven, som hun nu har en velfungerende 5-9-ordning med. De mest liberale af veninderne har sågar talt om at lade den samme mand tage en runde i venindekredsen og lave børn, som så ville blive halvsøskende.
Fordomme
Indrømmet, hvis der havde været frit valg på hylden med familieformer, så havde jeg stiftet familie med en mand, jeg var kæreste med, og som kunne være en aktiv far for mit barn i det daglige. Det får Viola desværre ikke. Med en bevidsthed om, at mit barn mangler sin far i sin hverdag vil jeg gøre mit bedste for, at hun aldrig skal tvivle på, at hun er elsket og ønsket. Min evige jubeloptimisme giver en grundtro på, at det hele nok skal gå. Og gå rigtig godt oven i købet.
Men det kræver et vist mod at bryde med normerne. For inde bag de velmenende spørgsmål om »hvad med din boligsituation?«, »kan du klare det økonomisk?«, »kan du overskue det alene?« lurer alle fordommene også: »Tog du til Caribien for at blive gravid med vilje?«, »barnet har da brug for en far i sin hverdag!«, »hvorfor køber du ikke bare en lejlighed?«, og jeg fornemmer tydeligt, når nogle mener, det er en underlig konstellation, vi har indrettet os i.
Men jeg oplever også, at den klassiske kernefamilie med en far, mor og hjemmelavede børn, som vi har kendt den i årtier, er i opbrud, og hvor er det bare befriende, at flere efterhånden tør bryde op med det traditionelle kernefamiliemønster og danne deres egne mere eller mindre spraglede familieformer. Fred være med kernefamilien og alle dem, der dyrker den. Jeg er bare glad for, at der også bliver mere synlighed, tolerance og plads i samfundet til alle os andre.
Politisk anerkendelse
Dog er systemet mest indrettet på kernefamiliens præmisser. F.eks. synes den automatiske formular på borger.dk, hvorfra jeg skal søge børnetilskud, at jeg da ikke er enlig forsørger, når vi bor tre voksne på adressen. Den slags skal skam forklares i en ekstraordinær kolonne. Det er et af de mindre problemer.
Ikke alene trænger de rigide systemer til en grundig opdatering til Familien Danmark anno 2014, der også omfavner andet end kernefamiliekonstellationen; jeg savner også, at politikerne tager hele familiepolitikken alvorligt. Her er et par steder at tage fat: Vi har brug for boligformer, der kan rumme andet end mor, far og børn, for mange singleforældre vil ligesom mig have stor glæde af at bo i bofællesskab. Vi har brug for, at der i skoler og børneinstitutioner bliver undervist i de mange forskellige familieformer, der findes i Danmark, for på den måde at komme diskrimination og mobning til livs. Så er der helt konkrete problemstillinger som, at lesbiske, der hjemmeinseminerer med kendt donor, ikke må stedbarnsadoptere før efter to og et halvt års samliv. Den regel har Enhedslisten heldigvis stillet forslag om at skrotte.
Så kom nu Christiansborg, jeg savner, at I går forrest og sender et signal om, at alle vi, der ikke har valgt den traditionelle kernefamilie til, er lige så vigtige for jer, når der skal familiepolitik på dagsordenen her op til næste valg.
Mit naive håb er, at når min nu to måneder gamle baby når skolealderen, er vi nået så langt i vores redefinition af kernefamiliebegrebet, at hun ikke behøver at forklare sig over for kammeraterne. Viola skal opleve, at hendes familiekonstellation er lige så normal og acceptabel som alle de andres i klassen.
Men der er lang vej endnu. Længere end en flybillet til Caribien.
 
Tina Splidsboel er journalist

