Håndtryk i et bredere perspektiv



 
	Fredag den 14. juni blev jeg citeret i Information for at sige, at man »må være åben for, at folk har forskellige måder at hilse på«. Til de læsere, der har svært ved at tro, at jeg er korrekt citeret, er der kun ét at sige: det er jeg, og jeg mener, hvad jeg sagde. Men det er først søndag, da jeg hjemvendt efter Folkemødet, fik åbnet avisen, at det gik det op for mig, at samtalen i det mindste hvilede på én misforståelse.

	Journalisten fra Information fortalte, at censor for at undgå misforståelser i eksamenssituationen på forhånd havde oplyst, at han af religiøse årsager ikke ville give hånd til pigerne, at det var vigtigt for ham, at det manglende håndtryk ikke var personligt ment. Men matematiklærerens besked til eleverne på Herning HF og VUC, der er offentliggjort i Information, oplyser intet om den religiøse baggrund.

	Hvis jeg havde fået samme besked, at »censor har meddelt mig, at han ikke ønsker at give hånd til kvinder«, og »nu er I advarede«, var jeg også blevet sur. Havde jeg kendt den faktiske ordlyd, ville jeg have formuleret mig anderledes og forsvaret elevens rettigheder. Frederik Stjernfelt mener elevens retssikkerhed bør sættes højest, og stiller så det – i forhold til eksamensadministrationen – håbløse forslag, at skolen burde have skaffet en anden censor til eksaminationen. Det er ikke et forslag, som lægger op til en pragmatisk løsning i respekt for, at det manglende håndtryk sætter to rettigheder på spil: pigens klare ret til ikke at blive forskelsbehandlet, og censors ret til at hilse på sin egen måde.

	Stjernfelts misforståelser

	Det hensyn tager derimod forslaget om, at censor fremover hverken giver hånd til piger eller drenge. Det er rektor på den skole, hvor censor underviser, der har foreslået den praksis, som jeg helt kan tilslutte mig.

	Og så burde den historie sådan set ikke være længere. Men Stjernfelt stopper ikke her. Han sammenligner racistiske og religiøse doktriner, og glemmer, at vi dog ikke har en grundlovssikret ret til at agere som racister. Stjernfelt mener dertil, at min rolle som direktør for Kvinfo alene er at »forsvare kønnenes ligeret«. Men Kvinfo er et center for køn, ligestilling og mangfoldighed. Debatten om det manglende håndtryk bekræfter mig i, hvor vigtigt det er, at forstå køn og ligestilling i et bredere perspektiv.

Elisabeth Møller Jensen, direktør for Kvinfo

