100 år på K-bagen
LEDER


 Afpassede mængder af selvros. Sådanne vil utvivlsomt lyde i dag, når Det Konservative Folkeparti fejrer sit 100-årsjubilæum. Ret beset har partiet ikke alverden at råbe hurra for lige nu. Mandattallet i Folketinget er nede på seks – en historisk bundrekord.
Som trøst har partiet i sin jubilæumsbog – anmeldt i dagens Information – afstøvet et Poul Schlüter-citat fra 1976. Dengang var partiet også nede i en dyb bølgedal efter indre tumult og gentagne valgnederlag. Kækt og uanfægtet erklærede Poul Schlüter: »Det Konservative Folkeparti er en sej gammel dame. En sådan er ikke let at tage livet af.«
Og bare se: Poul Schlüter fik den seje gamle dame så meget på benene, at han og hun i 1982 kunne tumle ind i Statsministeriet og to år senere score 42 mandater ved folketingsvalget.
Læs også: Flere K-profiler udebliver fra partiets 100-års jubilæum
Magiske strygninger er ikke nok til en sådan bedrift. Poul Schlüter havde vundet midterpartiernes tillid, sådan at han kunne udmanøvrere Venstre i kampen om deres gunst. Men nok så væsentligt havde han fået sit parti over i en rolle som det ansvarlige borgerlige parti. Et samlende socialt forpligtet parti med respekt for kultur og natur – et parti, hævet over Venstres leflen for økonomiske særinteresser, navnlig i landbruget; et parti med respekt for kristen arv, men ikke med religiøse fraser.
Det var samme slags konservative parti, som John Christmas Møller stræbte efter i sine lederår fra 1920’erne til 1940’erne – men som han aldrig fik samlet. Og det var samme slags konservative parti, som trioen af Poul Sørensen og brødrene Aksel og Poul Møller – med vælgerfremgang – stræbte efter, da de begyndte genopbygningen af partiet fra 1948. Deres bestræbelser bar frugt, men de segnede alle tre under det helbredspres, som ildfuld politisk gerning kan indebære. Efter dem fulgte tomrum, tvivl om linjen – og magtkampe.
Kan Pape og hans minigruppe løfte De Konservative? Papes start – den kiksede ’Stop-for ...’-kampagne ved folketingsvalget – var nedslående. At Venstre har taget Pape på ordet i hans populistiske udfald mod beskyttelse af natur og miljø, har givet De Konservative nye identitetsproblemer. Skulle det lykkes Pape eller en snarlig efterfølger at lede De Konservative tilbage i en rolle som fornuftens, helhedens og ansvarlighedens samlende kraft i den borgerlige lejr, vil partiet fortjene et oprigtigt: Tillykke.
Læs også: Et parti født til splid

