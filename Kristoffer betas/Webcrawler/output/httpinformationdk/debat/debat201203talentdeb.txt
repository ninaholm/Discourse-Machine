’Talentdebatten er blevet afpolitiseret’
Engang var det politisk ukorrekt at tale om talentudvikling. I dag opfattes det som let nødvendigt for en velfungerende samfundsøkonomi


 Globaliseringens krav om effektivitet har tvunget os til at omdefinere vores traditionelle opfattelse af talentbegrebet. Det mener Stefan Hermann, der er rektor på Professionshøjskolen Metropol.
»Det er ikke længere en ideologisk diskussion, om hvorvidt talentdyrkelse er godt eller skidt. Presset fra globaliseringen har skabt enighed om, at vi må udnytte og udvikle vores talent bedre,« siger han og peger på, at vi i dag har en praktisk diskussion af, hvordan vi udvikler folks talent, uden at vi får skabt et elitært uddannelsessystem, der hægter de svageste af:
»Der er selvfølgelig stadig diskussioner, men emnet har slet ikke den samme brandfarlige karakter, som det havde engang. I 1970’erne, 1980’erne eller 1990’erne ville denne debat være blevet hamret fuldstændig i jorden. «
Samtidig har det store økonomiske udfordringer haft enorm indflydelse på samfundets opfattelse af talent, påpeger Hermann:
»Der er ingen tvivl om, at den store trigger er globaliseringen. Vi er presset, så vi skal udnytte ressourcerne bedre,« siger han.
Af samme årsag har talentudvikling bredt sig til alle niveauer i erhvervslivet: »Det handler ikke kun om topcheferne, men også om medarbejderne længere nede på rangstigen. Ressourcerne skal forædles bedre end tidligere.«
Tidligere var samfundets fokus på talent begrænset til det kunstneriske eller sportslige felt.
»Man interesserede sig for store idrætsudøvere, og inden for de klassiske kunstgenrer har der været en ekstrem talentpleje og udvikling, eksempelvis på balletskoler,« siger Stefan Hermann. De senere år er der dog sket en popularisering af begrebet talent. Vi har fået tv-show såsom X Factor, hvor man forsøger at finde det skjulte talent i det almindelige menneske.«
I takt med at sendefladen er fyldt med programmer, der jagter talent alle vegne, og det politisk er blevet legitimt at arbejde for talentudvikling, er også selve vores forståelse af begrebet talent under ændring, mener Peter Madsen.
»Historisk har vi forestillet os, at talent er iboende. Men i det moderne talentbegreb er talent en meget mere plastisk størrelse. Udfordringen er derfor, at skabe miljøer og undervisning, der kan motivere unge til at dyrke deres talent. For talent er ikke medfødt, men noget, man kan arbejde med.«

