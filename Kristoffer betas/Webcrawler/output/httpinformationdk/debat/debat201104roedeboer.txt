Røde bør skabe fælles skoleplan



»Har venstrefløjen opgivet skolen?«, spørger Information i en artikel 4. april. Det er på høje tid, at den samlede oppositionen formulerer visioner ikke bare for folkeskolen, men for hele uddannelsesområdet. Regeringen er sluppet af sted med at opstille utopier, og den løbende debat i medierne udfolder sig ofte i en diskurs, der sætter dannelse og pædagogik over for faglighed.Det er naturligvis en falsk modsætning. De dannelsestanker, der har præget både folkeskole og gymnasium siden 70’erne, har været styrken i det danske skolesystem.Flertallet af danske børn er i modsætning til børn i mange andre lande glade for deres skole. De føler sig anerkendt, har selvtillid og gåpåmod. Dannelsesprojektet er lykkedes et langt stykke ad vejen. I 70’erne og 80’erne blev det generelle uddannelsesniveau løftet, så en gymnasial uddannelse nu ikke er forbeholdt en lille elite.Men det er ikke i samme grad lykkedes at løfte bunden. Her ligger et af fremtidens største problemer, økonomisk og menneskeligt set, det er alle enige om. Den svækkede faglighed er et reelt problem. Der er gode grunde til at forskyde fokus fra faglighed til også at omfatte tværfaglighed og metode, fra klasseundervisning til samarbejdende arbejdsformer.Men en overvægt af friere undervisningsformer gør det vanskeligere for elever, som ikke kender skoleverdenens koder. De har brug for tid, træning og en fast lærerhånd til at tilegne sig de basale faglige færdigheder.Gode eksempler findesErfaringer fra Finland og en lille håndfuld danske skoler har vist, at en stærk faglighed kombineret med en bevidst, moderne pædagogik styrker alle elevgrupper og sikrer, at også de svageste elever får en uddannelse ud over folkeskoleniveau.Et par hellige kør i det danske skolesystem er med til at forværre forholdene. Den ene, som både højre og venstre har plejet lige godt, er ideen om, at en lærer, som i oftest er uddannet i to- tre linjefag, godt kan undervise i fag, vedkommende ikke er uddannet i. Enhver kan sige sig selv, at man ikke kan levere kvalificeret undervisning i tysk eller naturfag, hvis man ikke er uddannet i faget. Den manglende faglige sikkerhed begrænser lærerens pædagogiske register og svækker dermed lærerautoriteten.Den anden hellige ko er det kommunale selvstyre, som får nogle kommuner til at sætte antallet af undervisningstimer til minimumnormen eller mindre, mens andre kommuner vælger at tildele skolerne langt flere timer. Nogle folkeskoleelever i fattige udkantskommuner kan over et skoleliv risikere at modtage sammenlagt et års mindre undervisning end eleverne i de økonomiske smørhuller. Må vi bede om nye uddannelsespolitiske tanker så det batter.
