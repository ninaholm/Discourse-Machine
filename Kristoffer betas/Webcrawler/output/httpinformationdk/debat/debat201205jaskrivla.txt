Ja, skriv lærebøgerne om
Og ikke blot de økonomiske


 Er man skruet sammen, som den, der skriver disse linjer, nu engang er, må man naturnødvendigt frydes over sin avis’ – Informations forside i går: »Økonomistuderende: Skriv lærebøgerne om – Studerende på Økonomisk Institut på Københavns Universitet har fået nok. Studiet er for ukritisk og for ensporet, når det udelader alternative økonomiske teorier, lyder det fra de studerende, der nu har stiftet foreningen Kritiske Politter«.
Endelig er der udsigt til, at der går hul på bylden, lyder ens lettelsens suk.
Bylden ved navn og gavn DØV, Den Økonomiske Vækst. Som – Gud/naturen-bedre-det – ifølge så godt som samtlige toneangivende lærebøger fra de mest sammenbidte stalinistiske til de højst jubelskrigende liberalistiske over alle mellemliggende mere eller mindre socialdemokratistiske/social-kapitalistiske krydsninger skal sikre ethvert moderne samfund dets såkaldte ’sammenhængskraft’.
Skønt det er umuligt.
Naturen i dens materialitet er begrænset. Enhver økonomisk vækst i materielle naturgoder må derfor ophøre før eller siden. Og hvad så?
Skulle ethvert samfund da falde fra hinanden, bare fordi det af så at sige naturvidenskabelige årsager og kendsgerninger ikke (længere) kan bygge på DØV? Det ville dog være sørgeligt.
Må være skør eller økonom
Så heldigvis – Gud/naturen-være-lovet – kan og må man opbyde alternative økonomiske teorier. Mere indviklet er det ikke. End hvad en fornuftig økonom som Kenneth Boulding konstaterede for allerede flere årtier siden, at »for at tro på grænseløs vækst (DØV) i en begrænset verden, må man enten være skør eller økonom«.
Jamen, hvorfor har al dominerende økonomisk teori og praksis fra den yderste progressivitet til den skønneste konservatisme i moderne tid da måttet optræde skør i bolden for at slå igennem?
Det spørgsmål tilkommer det ikke alene økonomer at svare på. Moderne biologer, læger og psykologer, antropologer, historikere og filosoffer, litterater og kunstdyrkere, samfundsforskere og politikere for ikke at tale om teologer må anråbes:
Hvorfor er mennesket endt med at blive så forgudet, som tilfældet er? Ikke blot i og af økonomien, men også i og af store dele af humanvidenskaberne og kunsten? Så menneskets magt over naturen, demonstreret bl.a. ved dets forbrug af den, efterhånden er blevet opfattet som principiel grænseløs. Kun ventende på de sidste naturvidenskabelige, teknologiske, tekniske, samfundsorganiserende og pengeøkonomiske gennembrud for også i daglig praksis at kunne demonstrere, at menneskets magt over naturen er grænseløs.
Med det resultat, at naturvidenskabens aktuelle påvisninger af den moderne livsforms mangel på bæredygtighed preller af. I teori såvel som i praksis. Og det ikke alene i økonomien.
Helt tilbage til de kulturelle forestillinger, som bryder igennem ved overgangen fra samler til jægersamfund til systematisk agerbrug og kvægavl med efterfølgende bydannelser, militære og religiøse hierarkier og begyndende pengeøkonomier spores forestillingerne om, at det hele skal begribes, beregnes og beherskes som udtryk for abstrakte matematiske ligninger og geometriske former (Platon) og en usanselig guddommelig forudseenhed (Det Gamle Testamente).
Ved jo godt de tal ikke holder
I gårsdagens avis kan økonomistuderende Kristoffer Jensen derfor citeres for følgende:
»Vi har politikere, som siger, at ’alt skal være finansieret og gå i nul i 2020’, selv om sandheden er, at ingen økonomiske modeller er så eksakte. Og det er jo ikke, fordi økonomerne, der sidder i ministerierne, ikke kender den store usikkerhed«.
Han peger på den problematiske alliance mellem politikere, der kan skabe klar kommunikation med et budskab om ’x’ nye job ved et bestemt tiltag, og økonomer, der kan opnå mere magt, hvis de leverer sådanne skarpe forudsigelser.
»Jeg kender ikke noget sted herhjemme, hvor jeg kan tage et kursus i økologisk økonomi eller steady state economics, en ligevægtsøkonomi, der opererer inden for grænser defineret af planeten,« siger hans medstuderende Arvid Aagaard.
»Det er vigtigt, at dette er med blandt de alternativer, man kan blive præsenteret for. Jeg oplevede på bachelordelen, at problematikken, om man kan have uendelig vækst, meget hurtigt blev overstået med henvisning til, at der altid opstår et eller andet nyt, som sikrer, at vi stadig kan have vækst. Hvor får vi alternativerne stillet op over for hinanden?« spørger Kristoffer Jensen.
Naturligvis kan man forestille sig en form for grænseløs fornyelse af og vækst i forbrug af den del af naturen, der skænker os kærlighed, opfyldthed ved skønhed, medlidende sorg ved andre levende væseners og egne lidelser og død.
Og hvis man absolut skal oversætte disse kys og tårer til pengemål, sikkert også operere med et evigt stigende, grænseløst bruttonationalprodukt. Men hvad skal det dog gøre godt for? Det afgørende er, at naturen i sin materialitet har sine egne grænser.
Som Den Store Omstillings nye økonomier må godkende. Det bliver virkelig – alternativt.
 
PS. Information og Selskabet for Risikovurdering arrangerer med start i denne uge en møderække om Den Store Omstilling.
Der er allerede alt udsolgt til de to første arrangementer, men endnu billetter til det tredje: En forelæsning den 7. juni af professor Jørgen Randers, en af de oprindelige forfattere til Romklubbens ’Grænser for vækst’ og nu forfatter til en dugfrisk prognose for menneskehedens næste 40 år: ’2052’.
Nærmere oplysninger og tilmelding på www.ishop.information.dk

