FOLK



 Alternativet
Det grønne partis hjemme-side var nede i et tidsrum umiddelbart efter annonceringen af det forestående folketingsvalg den 18. juni. Er Alternativets server mon drevet af vindenergi eller pedalkraft?
Futurister
Mens den øvrige presse ser frem mod valget, er BT så meget på forkant, at avisen allerede har lagt valget bag sig. ’Folketingsvalget udskrives nu: Vi skal stemme den 18. maj,’ kunne man i går læse på formiddags-avisens hjemmeside.
Nikita Klæstrup
’Hvis der kommer valg midt i sommeren, fører jeg altså valgkamp fra Bellevue,’ skriver den ungkonservative babe på sin blog. Hun glæder sig til at dele en krøllebølleis og udveksle hårbalsam-erfaringer med Geert Wilders på Folkemødet.
Manu Sareen
Den radikale minister er også fremme i skoene. Allerede klokken 10 i går – en time før statsministerens pressemøde – kunne man nikke til hans smilende kontrafej på valgplakater langs både Dronning Louises Bro og Knippelsbro.

