24/4 1915 blev der i Istanbul givet ordre til ...
LEDER


 Når alt kommer til alt, hvem husker i vore dage udryddelsen af armenierne

Adolf Hitler i et dokument fra 22. august 1939, hvori han begrundede de planlagte massemord på mænd, kvinder og børn i Polen for at skabe ’Lebensraum’ for tyske civile
Massemordere lever med en enkelt illusion: at deres forbrydelser vil blive glemt af eftertiden, og at de derfor vil gå straffri. Indtil de allieredes oprettelse af krigsforbryderdomstolene i Nürnberg og Tokyo i 1945 var det ganske rigtigt kutyme. Det var derfor, de tre hovedansvarlige for ungtyrkernes ordre for 100 år siden om at udrydde alle osmanniske armenske drenge og mænd over 12 år i Anatolien aldrig blev stillet for en domstol.
Ingen af gerningsmændene for massemordene i de seks østlige provinser og for de efterfølgende dødsmarcher gennem Syriens ørken, hvor kun fem procent overlevede, blev retsforfulgt i Atatürks Tyrkiet efter opløsningen af Det Osmanniske Rige i 1918. Men armenierne glemte naturligvis ikke ’Den Store Katastrofe’, hvor måske en mio. mistede livet. Ej heller gjorde de assyriske kristne, der var omfattet af det ungtyrkiske regimes udryddelsesordre, og som mistede 250.000 ud af en befolkning på 620.000.
Efter Anden Verdenskrig er der blevet forsket grundigt i arkiverne. Dokumenter og udsagn, der klart beviser regimets hensigt, har set dagens lys. De overlevende har aflagt vidnesbyrd. 95 pct. af historikerne, heriblandt tyrkere, er kommet frem til den uafviselige konklusion, at udryddelsen af armenierne og assyrerne lever op til definitionen af folkedrab i FN-konventionen fra 1948. Trods det benægter Tyrkiet officielt stadig kendsgerningerne. Det kan have mange forklaringer. Én af dem kan være skamfølelse, en anden en følelse af ydmygelse over at have mistet et 500 år gammelt imperium, der strakte sig fra Balkan og Grækenland i vest til det sydlige Irak. Besejrede imperier har generelt haft svært ved at gøre op med sine synder i fortiden. I Rusland nu om dage er benægtelsen af Stalins massemord på ukrainere og polakker stadig udbredt, helt op på regeringsniveau.
Trods flere korte perioder med indre ransagelse står Tyrkiets regering stadig fast på sin besynderlige version af massemordene på armeniere og assyrere – at de skal ses i sammenhæng med de allieredes angreb på centralmagten, Det Osmanniske Rige, fra øst og vest. I april 1915 var Rusland trængt ind i det østlige Anatolien, hvor den armenske befolkning var talrigest. Den britiske og franske flåde havde taget opstilling ved Dardanellerne og truede dermed Istanbul, som havde en anselig armensk befolkning. Ung-tyrkerne anså det kristne armenske mindretal i det multietniske rige for de allierede (kristne) magters femte kolonne. Men den mistanke er blevet tilbagevist af forskere, og i alle tilfælde giver det hverken moralsk eller folkeretsligt belæg for at udrydde 2/3 af en etnisk befolkning.
Tyrkiets argument bliver endnu mere mærkværdigt i lyset af den kendsgerning, at andre folkemord i det 20. århundrede også er blevet begået i forbindelse med krige. Hertil hører Holocaust og Srebrenica.
Hvorfor er det så vigtigt at kalde folkemordet på armeniere og assyrere ved dets rette navn? Det samme spørgsmål kunne stilles om Holocaust. Svaret er, at det ellers blot vil blive erindret som et massemord, af hvilke der er alt for mange i det 20. århundrede, og at det derfor vil blive glemt. Men nogle forbrydelser overgår alle andre og fortjener at blive mindet evigt i det fromme håb, at eftertiden vil huske og tage ved lære. De mennesker og stater, der tør stå frem og sige sandheden i ansigtet på Tyrkiet, vil også blive husket. Dem, der afviser at nævne ordet folkemord af frygt for at udløse vrede og hævnaktioner fra Tyrkiets side, bør fordømmes for fejhed og vil også blive husket.
I dag er det 100 år siden, at den armenske intelligentsia i Istanbul blev arresteret og deporteret til den visse død. Det vil blive markeret af nogle få modige tyrkere. Styret i Ankara vil i stedet fejre ungtyrkernes sejrrige slag mod Frankrig og Storbritannien ved Gallipoli. Det er ikke alene at føje spot til skade. Det er også et foruroligende signal om, at Tyrkiet stadig ikke har forenet sig med tabet af Det Osmanniske Rige.

