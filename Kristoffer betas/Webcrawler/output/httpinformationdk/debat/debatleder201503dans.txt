Dansen om boligskatten
LEDER


Så kører kommentatorerne og de politiske analytikere endnu en rundtur på taktikbrættet.Den aktuelle anledning er den radikale leder, Morten Østergaard, der i weekenden lancerede, hvad der i årevis har været behov for: et opgør med 14 års fastfrysning af boligskatten.Frem for at forholde sig til substansen i Morten Østergaards udsagn hamrede de såkaldte politiske eksperter løs på hans egennyttige motiver som ny partileder og den taktiske snusfornuft i at fremsætte et så vidtgående forslag så tæt på et folketingsvalg.&raquo;Østergaards plan er ubelejlig for Thorning&laquo;, hed den politiske analyses overskrift lørdag i Politiken, hvor Morten Østergaard samme dag meddelte sine visioner. Jyllands-Posten fulgte i går op med budskabet om, at &raquo;det er vanskeligt at se den radikale kurs som andet end sabotage af Thornings valgkamp&laquo;.Ved at reducere politik til taktik lader vi foreløbig politikerne slippe uden om at tage diskussionen af en vigtig politisk substans: For hvori består den højere rimelighed i, at boligskatten som den eneste har overlevet Anders Fogh Rasmussens skattestop fra 2001. Vi ved, at boligskatten er med til at pumpe de i forvejen opskruede boligpriser op. Og vi ved, at boligskatten socialt rammer pilskævt?Endnu har vi til gode at høre helt konkret, hvad Morten Østergaard har tænkt sig. Foreløbig har han sagt, at fastfrysningen først skal ophæves på den anden side af den 2020-aftale, et bredt politisk flertal i 2012 indgik forlig om.Morten Østergaard vil bruge provenuet fra boligskatterne til generelt at sænke skatten på arbejde. Men også topskatten skal ifølge den radikale formand sænkes for dermed at højne nationens konkurrenceevne.Helt afgørende er det selvsagt, hvordan en sådan skattereform skrues sammen, men overordnet set er det vanskeligt at forstå, hvorfor Morten Østergaards visioner modtages med modstand fra såvel de socialdemokratiske regeringskolleger som resten af venstrefløjen.Den fastfrosne boligskat begunstiger de i forvejen begunstigede bolig-ejere, der under de seneste årtiers prisstigninger nærmest har tjent mere på at sove i deres ejendomme om natten, end de fleste andre tjener ved at gå på arbejde om dagen. Det er ud fra enhver anskuelse urimeligt, og isoleret set har ingen skat været mere socialt skævvridende end netop boligskatten.Derfor kan det undre, at særligt SF pr. refleks afviser de radikales forslag som asocialt, fordi Morten Østergaard vil lette topskatten.Jo, men det er vel ikke urimeligt, når de højestlønnede typisk bor i de største boliger og dermed kommer til at blive hårdest ramt med en ændring af boligskatten. Derfor vil det vel alene være rimeligt i et universelt skattesystem, at de, der rammes hårdest det ene sted, delvist kompenseres et andet.Men hvad med alle de helt almindelige danskere, der økonomisk er bundet på hænder og fødder i boliger, de i realiteten slet ikke har råd til at bo i. Vil de ikke blive tvunget fra hus og hjem, hvis boligskatten stiger?Jo, hvis skatten bare blev hævet fra den ene dag til den anden. Men her har de økonomiske vismænd for år tilbage og efter svensk forbillede lanceret en model, der sikrer, at boligejerne kan blive i deres boliger: Den generelle boligskat reguleres yderst lempeligt, mens den egentlige beskatning først sker af fortjenesten, når boligen sælges. Dermed vil der primært blive betalt skat af den fortjeneste, boligejerne reelt har realiseret.Om det er sådan en model, Morten Østergaard har i tankerne, står endnu hen i det uvisse. Og der vil den blive hængende, hvis den politiske debat fortsætter med at fokusere på kortsigtet valgkampstrategi og analyser af det taktiske spil.De politisk sagkyndige har selvfølgelig ret i, at de radikales forslag kommer på tværs af Socialdemokraternes valgkampsslogan om &raquo;det Danmark, du kender&laquo;.Men det er vel netop op til et folketingsvalg, politikerne skal fremlægge deres politiske visioner.Også helst dem, der går ud over snævre partitaktiske hensyn i en kort valgkamp.
