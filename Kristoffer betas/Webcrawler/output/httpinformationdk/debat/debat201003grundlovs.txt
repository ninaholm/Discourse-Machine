Grundlovsstridig højesteretsdom?



 Højesterets dom om Irak-spørgsmålet er i sine præmisser så overfladiske, som resultatet er skuffende - omend det ikke kom uventet. Læser man dommen, må man nærmest tro, at folkeret kun er for sjov.
Sådan er det ikke. Anvendelse af militær magt er et særdeles alvorligt skridt at tage, og FN-pagten indeholder da også et strengt forbud mod magtanvendelse. Dette forbud er en del af den folkeretlige sædvaneret (jus cogens) og forpligter alle stater, uanset om de er medlem af FN eller ej. Efter FN-pagten kan der undtagelsesvist anvendes militær magt mod en stat, men dette forudsætter, at der findes en sikker folkeretlig hjemmel og begrundelse herfor. Dette kan forekomme i to tilfælde, nemlig dels når det i FN-regi efter artikel 39 formelt er afgjort, at der foreligger f.eks.  en trussel mod freden, dels i tilfælde af selvforsvar. I alle andre tilfælde vil anvendelse af militær magt konstituere en folkeretsstridig angrebshandling.
Den danske grundlovs § 19, stk. 2 skal efter anerkendt statsretlig fortolkning forstås som indeholdende en henvisning til netop folkeretten. Ingen krig (bortset fra selvforsvar) uden sikker folkeretlig hjemmel. Det kan eller vil Højesteret åbenbart ikke forstå. I stedet hævder man som argument mod de borgere, der ville have beslutningen om militær magtanvendelse efterprøvet, at regeringen i udenrigspolitiske anliggender er tillagt den umiddelbare kompetence til at handle på rigets vegne.
Goddag mand, økseskaft! Grundlovens § 19, stk. 2 begrænser netop udtrykkeligt denne kompetence i tilfælde af militær magtanvendelse. Med grundloven af 1953 fraskrev Danmark sig retten til at deltage i militær magtanvendelse udenfor folkeretligt anerkendte situationer. Den danske Højesteret har nu fastslået, at det ikke vedkommer den danske befolkning, om regeringen og folketinget stadig respekterer dette. Højesteret tør, trods alt, ikke benægte, at krig er en alvorlig ting, men på den anden side siger Højesteret, er en krig jo ikke noget, som berører danske borgeres retsstilling i almindelighed, og derfor skal befolkningen heller ikke have ret til at få prøvet, om regeringens beslutning om krigsdeltagelse er i overensstemmelse med vores grundlov.
Afgørelser af den slags placerer Danmark på linje med bananstater, men det er gudskelov anderledes i andre lande. Den tyske Forvaltningsdomstol foretog allerede i 2005 den prøvelse, som den danske Højesteret åbenbart end ikke tør tænke på at vove sig ud i. Forvaltningsdomstolen fastslog, at en tilstrækkelig folkeretlig (og dermed tysk) hjemmel for Irak-krigen ikke forelå, og at specielt FN resolution 1441, som den danske regering også har klynget sig til, langt fra udgjorde en sådan gyldig hjemmel.
Det er uholdbart, hvis vi i Danmark skal fastholdes i en situation, hvor vi end ikke kan få prøvet, om en af de vigtigste beslutninger, en regering overhovedet kan træffe, har været i overensstemmelse med vores grundlov. Hvornår får vi mon en Forfatningsdomstol?

