Tema: Ændringer i samfundet
Dette tema berører, hvordan der især siden årtusindskiftet er sket ændringer i det dansk samfund, som har haft stor betydning for fagforeningernes position.


 Børsting: Fagbevægelsen har tiden med sig, interview med formand for LO
»Men jeg er fortrøstningsfuld, fordi jeg fornemmer en klar forskel på de unge, der kommer ud af uddannelsessystemet nu, og så dem, der kom ud i slutningen af 90’erne og begyndelsen af 00’erne,« siger Harald Børsting. Ifølge ham var de unge den gang »i udpræget grad drevet af »jeg er min egen lykkes smed«-tankegang.
»I dag synes jeg, der er langt flere nuancer og accept af fællesskabet hos de unge. Det tror jeg også gælder i de unges opfattelse af arbejdsmarkedet. Og det er lige præcis der, at det unikke tilbud, vi har i kraft af overenskomsterne, er svaret. Det skal forstås som fællesskabets trampolin, hvor det er afsættet for, at man kan skabe sin egen karriere.«
Fagbevægelsen kæmper imod tiden, interview med professor i statskundskab
»Ændringerne i erhvervsstrukturen betyder, at der er færre job i industri og landbrug og flere job inden for service, og det er en stor udfordring, fordi der ikke er den samme tradition for at organisere sig her,« siger Ove K. Pedersen.
»Det er urealistisk at forvente samme organiseringsgrad og position i politik som i 70’erne, hvor opbygningen af velfærdsstaten var helt central for den økonomiske politik. Det gjorde naturligt nok fagbevægelsen til en central spiller, men i dag er løn- og indkomstspørgsmål politisk relativt ligegyldige. Og arbejdsmarkedspolitikken er afløst af aktiv beskæftigelsespolitik med stor vægt på uddannelse, som i høj grad forhandles mellem regeringen og kommunerne,« siger Ove K. Pedersen.
Derfor har fagbevægelsen heller ikke politisk det samme at skulle have sagt som tidligere og må lobbye mere for sine interesser. Sammenbruddet af trepartsforhandlingerne mellem regering og fagbevægelse i foråret var et vigtigt signal på fagbevægelsens mindskede politiske indflydelse, påpeger Ove K. Pedersen.
Ingen hjælpende hånd fra Christiansborg til fagbevægelsen, interview med folketingets otte arbejdsmarkedsordførere
»Det er bemærkelsesværdigt, at ingen direkte ønsker at række en hjælpende hånd frem med konkrete forslag til fagbevægelsen. Et element kunne jo være at give fuld fradragsret for faglige kontingenter, som man tidligere har haft. Det vil helt sikkert hjælpe fagbevægelsen,« mener Flemming Ibsen.
»Det undrer mig, at politikerne ikke taler mere om social dumping som en af fagbevægelsens udfordringer. De kan jo lave nok så mange overenskomster og have nok så mange aftaler, men når arbejdskraften bliver overtaget til nogle meget lave lønninger, er det jo tomme overenskomster,« siger Flemming Ibsen.
Arbejdsspørgsmål
Hvordan har politiske klima ændret sig siden fagbevægelsens storhedstid?
Hvordan har arbejdsmarkedets sammensætning ændret sig siden fagbevægelsens storhedstid?
Hvordan har befolkningens mentalitet ændret sig siden fagbevægelsens storhedstid?
Er der sket andre ændringer?
Hvad er den vigtigste grund til fagbevægelsens modgang?

