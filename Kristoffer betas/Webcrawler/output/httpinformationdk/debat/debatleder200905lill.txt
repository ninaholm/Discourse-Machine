Et meget lille men



 ""Christiania" afregner fra den 1. juni 1972 til forsvarsministeriet et beløb på 50 kr. pr. måned pr. beboer..."
(Den første af mange skriftlige aftaler om fristaden, 31. maj 1972)
MED ET BRAG tabte Christiania i går i Østre Landsret striden om en uopsigelig brugsret til de ca. 34 hektar land, som fristaden udgør. Selv om beboerne helt tilbage fra fristadens allerførste leveår har deltaget i aftale efter aftale med myndighederne og stort set altid betalt deres brugsleje til tiden, mente landsretten ikke, at fristaden efter næsten 38 år dermed har vundet en uopsigelig brugsret. 
At landsretten ville lande på denne overordnede konklusion, var sådan set forventet, eftersom christianitterne aldrig har bestridt statens ejerskab til arealet. Spændingen har mere gået på, hvor stort et 'men', landsrettens tre dommere ville formulere i tillæg til den overordnede afgørelse.
Størrelsen af det 'men' kendes nu og er dristigt af fristadens advokater blevet udlagt som en halv sejr. "Vi har tabt 51 procent, men vundet 49," som Christiana-advokaten Knud Foldschack sagde straks efter domsafsigelsen.
EN NØGTERN læsning af dommens præmisser synes dog at efterlade det indtryk, at Christianias 'sejr' nok er lidt mindre. Selv om landsretten medgiver, at statens meget langvarige accept af "den stedfundne anvendelse af arealerne" må føre til et længere opsigelsesvarsel end de 18 måneder, hvormed Slots- og Ejendomsstyrelsen i 2004 har opsagt brugsretten, så mener dommerne alligevel stadig, at det går an. Deres begrundelser er bl.a., at fristadens beboere i god tid har vidst, at staten ville opsige brugsretten, og at der gennem alle årene ikke har været tale om et almindeligt lejeforhold med betaling af husleje. 
Desuden spiller det ind, at der vil blive tale om en overgangsordning på to-fem år ifølge den christianialov, et stort flertal i Folketinget vedtog i 2004.
OG SÅ KOMMER landsdommernes 'men': "I hvert fald under disse omstændigheder" mener landsretten ikke, at Christiania "har retskrav på et længere varsel" end de 18 måneder. 
Det bliver nu Højesteret, der må afgøre, om landsrettens 'men' kan gøres tilstrækkeligt stort til, at afgørelsen kan omstødes, så staten forpligtes til et opsigelsesvarsel på 10, 20 eller endnu flere år. Formodentlig bliver det slet ikke aktuelt med en højesteretsafgørelse. 
Forhåbentligt lykkes det forinden for Christiania at nå frem til en holdbar aftale om fristadens fremtid med finansminister Claus Hjort Frederiksen (V). Der ligger en kæmpeopgave for christianitterne i at få hele fristaden til at forstå, at de kan opnå mere med en aftale med staten end ved at vente på, at retssystemet skal komme til hjælp. At Knud Foldschack udlægger landsdommernes afgørelse som en opfordring til fornyede forhandlinger, bekræfter for så vidt kun den vurdering.

