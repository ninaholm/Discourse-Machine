Drenge skal opdrages til at sætte sig i kvinders sted
Drenge vil gerne se programmer med kvindelige hovedpersoner og lege med ’pigelegetøj’, hvis bare de voksne – især deres fædre – fortæller dem, at det at være mand ikke betyder, at man skal ignorere kvinders tanker og følelser


 Som en del af min samkørselsordning henter jeg to drenge, Logan og Wyatt, fra skole to gange om ugen, sammen med mine egne to piger. Logan er på Anyas alder (9 år), og Wyatt er på Stellas alder (6 år), og de er alle nogle skønne børn.
Forleden foreslog Stella, at vi skulle høre soundtracket fra Disney-filmen Frost. Reaktionen fra drengene var øjeblikkelig og aggressiv:
»Klamt! Frost stinker!«
Havde de overhovedet set filmen, spurgte jeg.
»Nej,« svarede de.
»Jamen, hvordan ved I så, at I ikke kan lide den?«
»Det ved jeg ikke. Den stinker bare.«
De kendte måske ikke grunden, men det gør jeg. Det var tydeligt, at drengenes misfornøjelse med Frost bundede i, at den har to kvindelige hovedpersoner. De behøvede ikke at se filmen for at vide, at de ikke ville kunne lide den. Der er piger i den.
Piger vil gerne se tv-programmer og film om drenge, men drenge vil ikke se programmer om piger. Som en konsekvens af det er vores medier enormt fokuserede på, hvad drenge vil kunne lide.
Der er skrevet meget om, hvordan disse rigide kønsstereotyper og mangel på rollemodeller skader unge piger. Men hvordan skader de unge drenge?
Ringeagten for piger er helt tydelig. Medierne gentager igen og igen, at de ikke er helten i historien, og at de simpelthen er ligegyldige, måske lige med undtagelse af, når de er ’præmien’, som den mandlige helt vinder ved enden af sin rejse.
Drenge har ikke det problem. De er næsten altid helten. De er portrætteret som smarte og dygtige. De er handlekraftige i historien. De har mulighed for at se på skærmen, hvilken person de kan være.
Drenge lærer ikke empati
Men den slags opbygning af rollemodeller er kun én del af, hvad historierne tilbyder. Den uophørlige dyrkelse af unge drenges magtfantasier giver dem måske selvtillid, men den nægter dem også noget, der er lige så vigtigt: empati.
Evnen til at have empati med mennesker, der er anderledes end os selv, er en af de vigtigste gaver, historier kan give læsere eller seere.
Og her svigter medierne og samfundet i det hele taget drenge.
Drenge skal lære, at det at se en film om prinsesser ikke nødvendigvis betyder, at man gerne vil være en prinsesse. At forsøge at sætte sig i en kvindes sted gør ikke en til mindre mand. Det gør dig derimod til et bedre menneske.
Vi bliver nødt til at lære drenge, at det er i orden at have empati for piger. For hvis vi ikke forbereder vores drenge på en verden, hvor kvinder og mænd er lige, vil de vokse op til at være ringe forberedt på at fungere i et samfund, der i højere og højere grad kræver den ligestilling, som det er blevet lovet.
Med nogle påfaldende undtagelser er samfundet generelt accepterende over for piger, der kan lide ishockey eller går op i computere. Men en dreng, der gerne vil have en babydukke eller leger med et legekøkken, bliver mødt med mistænksomhed og bekymring – og han ved det.
Et studie foretaget af kønsforsker Isabelle Cherney påviser, at næsten halvdelen af drenge i alderen 5-13 år ville vælge ’pigelegetøj’ lige så ofte som ’drengelejetøj’, hvis de blev placeret i et rum, hvor de måtte lege med det hele – forudsat, at der ikke var nogen, der ville finde ud af det. Især ikke deres fædre.
Drenge vil gerne se programmer med kvindelige hovedpersoner, ligesom de vil lege med ’pigelegetøj’, så længe de voksne – og især deres fædre – fortæller dem, at det at være en mand ikke betyder, at man skal ignorere kvinders tanker og følelser. Nogle gange skal vi fortælle dem det direkte. Andre gange kan vi vise det ved at sætte et godt eksempel.
Så trods drengenes protester puttede jeg soundtracket fra Frost i cd-afspilleren og skruede helt op for lyden.
Drengene har muligvis tænkt, at disse sange – disse historier – »stank«, fordi de »kun var for piger« og dermed ikke havde nogen værdi.
Men jeg vidste, hvilken lektie jeg ville lære dem, så mine piger og jeg sang på livet løs:
»Let it go.«
John Marcotte er web-designer, forfatter og politisk satiriker og far til to piger.
Oversat af Minna Julie Kolte.
F-frekvensen og Information.
Dette indlæg blev første gang publiceret hos womenyoushouldknow.net

