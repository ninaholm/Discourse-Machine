Danskerne og roden til alt ondt
Man spørger sig selv, hvad der egentlig er så vigtigt ved arbejde, at selv meningsløst arbejde – for ikke at sige det som det er: fuldkommen åndssvagt arbejde – er bedre end lediggang?
 
	Tegning: Ib Kjeldsmark


 
	Danskerne mener både det ene og det andet, det ved vi godt. Danskerne synes ikke, folk skal have det for godt, hvis de ikke har noget arbejde. Det tager overhånd med al den forsørgelse, mener de. Men selv under Stavnsbåndet, minder vi lige om, var der en slags offentlig hjælp at få, hvis man ikke var i stand til at forsørge sig selv. En enke med børn gik på omgang blandt landsbyernes beboere, hun og børneflokken boede først hos den ene familie, så hos den anden.

	Det var der sikkert danskere dengang, der opfattede som en belastning. Men tankegangen var, at man ikke kunne lade folk dø af sult og kulde. Og man kunne jo altid sætte såvel enken som hendes børn til at bestille noget. Omsorgen var ikke gratis. Det skal den heller ikke være i dag, mener danskerne. Enken og hendes børn, i Stavnsbåndets dage, kunne man roligt sætte i arbejde, for der var utvivlsomt nok, der skulle gøres. Der var en ko, der skulle malkes, en suppe, der skulle koges, en gris, der skulle slagtes, en mark, der skulle høstes, så herremanden kunne blive tyk og fed uden selv at knokle.

	I dag er der ikke nok, der skal gøres, der er tværtimod for lidt. Nutidens enker med uforsørgede børn, de arbejdsløse og kontanthjælpsmodtagerne, kunne for så vidt tilbringe hele deres tid i lediggang, lige indtil den dag, hvor man kan tilbyde dem et arbejde.

	Men så let skal de ikke have det, mener danskerne. Man kan ganske vist ikke tilbyde dem et liv i ærbar trældom lige nu, men så kan man konstruere en særlig slags arbejde, som man kalder nyttejob. De skal feje fortov, skal de – men selvfølgelig skal de ikke tage brødet ud af munden på kommunalt ansatte gadefejere. De skal klippe hæk, men uden at gå ansatte gartnere i bedene. De kan også løbe ærinder, men vel at mærke uden at gå postbudenes faglige stolthed for nær. Man spørger sig selv, hvad der egentlig er så vigtigt ved arbejde, at selv meningsløst arbejde – for ikke at sige det som det er: fuldkommen åndssvagt arbejde – er bedre end lediggang?

	Men at man overhovedet kan finde på at stille det spørgsmål, røber selvfølgelig, hvor lidt man har forstået. Nemlig at lediggang rummer stor risiko for etablering af dårlige vaner og udvikling af usund tankegang. At ledigheden kort og godt er roden til alt ondt. At den også rummer mulighed for personlig udvikling, at den giver tid til at overveje ens livssituation, det taler vi ikke om. Nul! Menneskets værdighed ligger alene i arbejdet, siger skiftende danske regeringer, borgerlige eller socialdemokratiske, det er ét fedt.

	Ny arbejderbevægelse

	Det er dyb visdom hos politikere af alle slags, at selv arbejde, der bare ligner arbejde, bevægelser, der får andre til at tro, at man arbejder, såsom at lade, som om man fejer det fortov, som gadefejeren lige har fejet, er bedre end lediggang. Det er en helt ny betydning af glosen arbejderbevægelse, med andre ord. At mennesker kan tage andet end skade af ikke at stå til rådighed for arbejdsmarkedet, anses for at være en syg og afsporet tanke, en grundlæggende perversion, som det er ethvert ordentligt samfunds opgave at bekæmpe. Det gælder naturligvis især folk, som ikke har kvalifikationer til andet end det tunge og det trælse arbejde, som nu engang skal gøres.

	Hvis den tankegang, at lediggang, mens man er arbejdsløs, måske ikke er så ondt endda, specielt da ikke når der alligevel ikke er noget nyttigt, man kan foretage sig, breder sig blandt leverpostejklassen af manuelle arbejdere, og hvis de ikke engang har en dårlig smag i munden ved at modtage offentlig hjælp, står verden ikke ret meget længere. Hvis almindeligt nyttearbejde slipper op – hvis der ikke er nok fortove, der skal ikkefejes, ikke nok hække, der skal ikkeklippes, nok ærinder, der skal ikkeløbes – kan man vel altid indføre kædedans gennem landets små, mellemstore og store byer, med deltagertvang naturligvis, så enhver kan se, at her til lands er der skam ingen, der får lov til at drive den af på det offentliges bekostning. Halleluja, rent ud sagt.

	Hvis man spørger danskerne, om de synes, det lyder som en god idé, vil de utvivlsomt svare ja. Danskerne er en særlig statistisk kategori, danskerne mener det ene og det andet, det kan man læse i avisen dagligt. Danskerne går ind for forbud mod lediggang, danskerne synes, at understøttelsen og kontanthjælpen er for høj, danskerne mener, at fattige danskere, der ikke har råd til at købe nyt tøj, ser nussede og sjuskede ud, danskerne mener, at de egentlig burde skydes, så man bliver fri for at se på dem. Danskerne pisser gerne på folk, så danskerne bagefter kan brokke sig over, at de lugter af pis. Folk, der lugter af pis og går i grimt tøj, burde skydes, mener danskerne. Danskerne er dem, der før i tiden hed befolkningen, vælgerne, landets beboere, den slags. Nu hedder de danskerne, og de har drastiske meninger om alt.

	Man skal være til det yderste påpasselig med ikke at lægge sig ud med danskerne, danskerne kunne nemt gå hen og mene, hvis man er fræk, at man burde interneres i en lejr uden for Brønderslev, druknes i en sæk og bagefter blive brugt som lerdue. Danskerne kan ikke lide danskere, der ikke er danskere på den rigtige måde, og de kan slet ikke lide danskere, der ikke er danskere. Måske er det danskerne, der er roden til alt ondt? Det tænker vi lige over. Måske er lediggængere fromme som lam i sammenligning?

