Nedskæringer i SU er forkastelige
Nedskæringer i SU’en er ikke kun dårlige og forkastelige, fordi de leder unge ud i arbejdsløshed. De er forkastelige, fordi de er et frontalangreb på det solidariske velfærdssystem


 Det kommer ikke som den store overraskelse, at regeringen har tænkt sig at skære 2 milliarder kroner i SU til unge under uddannelse. Den officielle forklaring lyder på, at dette skal få de unge hurtigere gennem uddannelserne.
Nikolaj Villumsen, MF for Enhedslisten, skriver på partiets hjemmeside, at det ikke giver økonomisk mening at forhaste de unge gennem uddannelserne, idet de blot uddannes til arbejdsløshed. Dette er fuldkommen korrekt. I en tid med massiv arbejdsløshed, også blandt de nyuddannede, giver det ikke økonomisk mening at hetze de unge gennem studierne.
Men selve argumentet er malplaceret. Venstrefløjens respons til regeringens neoliberale politik skal ikke foretages på neoliberalismens hjemmebane. Argumenterne, vi bruger, skal ikke bruge neoliberalismens terminologi. I stedet for at snakke om optimering og effektivisering, skal vi tage et opgør med selve retorikken og ideologien bag.
Nedskæringer i SU’en er ikke kun dårlige og forkastelige, fordi de leder unge ud i arbejdsløshed. De er forkastelige, fordi de er et frontalangreb på det solidariske velfærdssystem, der sikrer åben adgang til universiteterne og læreanstalterne for arbejderklassebørn. Ellers ville nedskæringer i SU’en kunne legitimeres i perioder med lav arbejdsløshed.
Vigtig del af velfærden
SU-systemet blev indført for netop at bringe en grad af lige muligheder for alle unge. Nedskæringer i SU’en er forkastelige, fordi de er et opgør med ideen om lige muligheder og uddannelse for uddannelses skyld. Hvis uddannelse udelukkende var til for at lede unge i arbejde, kunne de fleste fag på humaniora lukkes med det samme.
Men der er en værdi uden for den rent forretningsmæssige i at uddanne sig. At studere kunst eller filologi har en værdi i form af personlig berigelse, en åben attitude til det anderledes og evnen til at tænke kritisk. Disse værdier skal bringes ind i debatten om uddannelse, for med de strengt forretningsmæssige målestokke er der ikke lang vej igen før humaniorafagene lukkes.
Derfor må venstrefløjen ikke falde i fælden og analysere disse nedskæringer på nedskærernes termer. SU-nedskæringer er altid forkastelige, ikke kun når der er høj arbejdsløshed.

