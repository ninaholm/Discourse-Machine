For enden af en tabt kamp
Republikanernes udfordring handler om at genopfinde en konservatisme, der ikke ødelægger for at vinde


 De er blevet så radikaliserede i deres modstand mod præsidenten, at de er ude af stand til at regere i USA. Det Republikanske Parti, som for to år siden vandt en jordskredssejr, tabte i år pladser i Senatet, og de vandt ikke præsidentposten. De kunne ikke profitere på, at den registrerede arbejdsløshed er på 8 pct., og at den reelle arbejdsløshed er markant højere, fordi så mange har opgivet at søge job.
Nogle vil sige, at nederlaget er Mitt Romneys. Men som den amerikanske forfatter Michael Tomasky har anført, var det netop i den første præsidentdebat, hvor Romney gjorde op med den republikanske dogmatik, at han blev taget alvorligt. Da han opgav fanatismen og nærmede sig midten, blev han en politiker, der blev taget alvorligt.
Problemet for ham var, at han for at blive valgt af sit eget parti havde brugt 16 måneder på at overbevise om, at han var det, de kalder en ’rigtig konservativ.’
Republikanerne er i den grad defineret af Tea Party-bevægelsen og yngre ideologer som lederen af partiet i Repræsentanternes Hus, Eric Cantor, og vice-præsidentkandidat Paul Ryan, så de mere kompromissøgende politikere er marginaliserede. De har aflagt løfter om at stemme imod enhver skattestigning og ført en ideologisk kamp imod sundhedsreform, den offentlige sektor og sociale ydelser. Dertil kommer spredte rabiate udtalelser fra republikanere om kvinder, abort og ’legitim voldtægt.’
I dag taler moderate republikanere om den ’den demografiske udfordring,’ som går på, at de ikke kan blive ved at være parti for hvide mænd, når hvide kvinder, sorte og såkaldte latinos har fået en stemme, de vil bruge. Og der bliver flere og flere af dem, der ikke er hvide.
Men partiets udfordring handler ikke om race og etnicitet, den handler om at genopfinde en konservatisme, der ikke ødelægger for at vinde.

