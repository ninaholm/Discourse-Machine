Lær af privatskolerne
Den eneste måde at bevare den fælles enhedsskole på er ved at give den friere rammer og tydelige krav. Tiden er løbet fra statsstyrede skoler, og det ville da klæde Troels Lund Poulsen, hvis han erkendte, at det sådan set er statslig topstyring, hans regering har stået i spidsen for i ti år


 Enhedsskolen falder fra hinanden i disse år. Det er der mange forskellige og komplekse årsager til, men én af dem er, at stadigt flere danske forældre vælger privat- eller friskoler til deres børn. På 20 år er opbakningen til folkeskolen faldet fra 96 pct. til 85 pct. S og SF vil med deres forslag om at straffe private og frie skoler, der ikke tager socialt ansvar, forsøge at dæmme op for udviklingen af det delte samfund.
Kritikere med undervisningsminister Troels Lund Poulsen (V) i spidsen hævder, at forslaget er et angreb på dansk friskoletradition og et forsøg på at statsliggøre de private skoler. Men selv om de private skoler har særlige vilkår mht. at indrette deres pædagogik og skoleform, er det ikke givet, at de også skal have særlige vilkår for at udvælge de elever, de vil optage. De skoler, der allerede har en bred social elevsammensætning, bliver netop ikke straffet af forslaget. Og Socialdemokraterne har da også forladt tankerne om et frontaltangreb på privatskolerne, hvilket nok er klogt, eftersom flere medlemmer af partiets ledelse har deres børn i private skoler – i sig selv ikke den bedste reklame for den folkeskole, som partiet hævder, det kæmper for at forbedre.
Isoleret set vil forslaget dog næppe gøre den store forskel. Folkeskolens kvalitet hæves ikke ved, at de private og frie skoler tager flere elever fra ressourcesvage hjem. S og SF lover at investere 2 mia. årligt i folkeskolen, hvis de danner regering. Det ville være modigt, hvis de to partier også tør at sætte turbo på den udvikling, der allerede er i fuld gang ude i det danske skolelandskab, hvor et væld af mangfoldige skoletilbud vokser frem. Hvis man skal lære noget af privatskolernes succes, er det netop, at de er frie til at indrette sig på det, de er bedst til. Den eneste måde at bevare den fælles enhedsskole på er ved at give den friere rammer og tydelige krav. Tiden er løbet fra statsstyrede skoler, og det ville da klæde Troels Lund Poulsen, hvis han erkendte, at det sådan set er statslig topstyring, hans regering har stået i spidsen for i ti år, og at der må nye boller på suppen.

