Min generation lider af karakter-forstyrrelse
Det kan godt være, at folk synes, jeg er skør, fordi et enkelt 7-tal kan slå mig helt ud. Men sandheden er, at jeg har brug for de gode karakterer. De definerer mig
Måske er man helt skør, hvis et enkelt 7-tal kan slå en ud, men sandheden er, at hvis man vil have alle muligheder for uddannelse, kan netop denne ene karakter ødelægge det for en, påpeger dagens kronikør. Her studenter i Rungsted.


 Som ung har man brug for kontrol i livet. Der sker så mange ting hele tiden. Vi sidder i skolen og bliver proppet med informationer om alt fra Sokrates’ tidlige tanker om menneskets kærlighed til, hvilke atomer der findes i det yderste univers. Det kan virke uoverskueligt at bevare kontrollen over de mange vidt forskellige ting, som hele tiden passerer igennem ens liv.
Vores liv er præget af forstyrrelser på mange forskellige niveauer. Vi kan komme helt derud, hvor vi føler afmagt over ikke at kunne håndtere alting på en gang, for vi ved jo godt, at vi skal have de gode karakterer – og helst i alle fag. Men det er hårdt, når vi samtidig er på det stadie i vores liv, hvor vores egen personlige karakter også skal formes. Og hvad er så vigtigst? Jeg er forstyrret.
Ungdommen har altid været en forstyrret ting. Hvem er jeg? Hvor gode karakterer kan jeg få? Hvad kan jeg blive til?
Jeg lider ikke (som så mange andre piger på min alder) af en spiseforstyrrelse, som har overtaget kontrollen med mit liv. I stedet har jeg en udefinerbar sygdom, som man med et lille ordspil kan kalde ’karakterforstyrrelse’. Ligesom en spiseforstyrrelse opstår denne forstyrrelse, når man har brug for at vise folk, at hvis man ikke har styr på andet i livet, er der da i det mindste en ting, man kan kontrollere: sine karakterer.
Da jeg gik i folkeskole, fik jeg aldrig under 10. Jo, en gang fik jeg et 7-tal i en øvelseslæseprøve.
Vant til at være den bedste
Da jeg fik den karakter, følte jeg mig pludselig helt uværdig i forhold til alting, og det gjorde det så heller ikke meget bedre, at de andre fra min klasse havde deres egen lille konkurrence om, hvem der kunne få en højere karakter end mig.
Følelsen tog i løbet af få sekunder over, og alle tanker om, hvad jeg ikke var god nok til, slog mig ned. Jeg kunne ikke gøre andet end at sætte mig ned og græde. Forstyrret. Jeg indgik en aftale med mig selv om, at jeg aldrig i mit liv ville føle mig så svag og uværdig igen. Forstyrret. Jeg fik heller ikke flere karakterer under 10 i løbet af min folkeskole.
Tanker om, at vi ikke er gode nok, som vi er; at vi aldrig finder én, som kan holde af os, eller at folk bare generelt ikke kan lide os, rammer vel os alle sammen en gang imellem.
Forskellen ligger i, om man kan lade disse tanker passere, eller om man lader dem tage overhånd. Jeg ved ikke, hvordan jeg skal slippe af med mine tanker om karakterer og sige til mig selv: ’Hey, du gjorde hvad du kunne, måske er det faktisk godt nok!’
Jeg kan sagtens sige til mig selv, at det er lige meget med en karakter, men sandheden er, at dybt inden i mig føler jeg mig styret af karaktererne.
»Kun hvis jeg får 12, er jeg god nok,« skrev gymnasieeleven Anna Torp-Pedersen i Information sidste juli, og jeg kan følge hende. Hun står ikke alene med de tanker. Hvis en anden person har fået et 7-tal, kan jeg godt blive vildt glad på deres vegne. Det er ikke, fordi jeg selv føler mig mere klog og værdig end andre, men fordi jeg ikke på nogen måde stiller de samme krav til andre mennesker, som jeg gør til mig selv. Det handler vel om at søge de karakterer, som man føler, at man fortjener.
Nedkørt og set ned på
Men føler man, at man fortjener høje karakterer, skal man regne med at blive set ned på af andre. Og det skaber kun endnu mere forstyrrelse, idet både forældre og systemet ønsker, at vi får så høje karakterer som muligt. Misundelse er en grim ting, men ikke desto mindre florerer den imellem os alle og specielt i en gymnasieklasse, når det handler om karakterer. De, der ikke får de gode karakterer, lægger stor vægt på, hvor kikset og nørdet det er at få gode karakterer, mens de med gode karakterer kører deres eget interne spil om, hvem der kan få flest. Helt forstyrret.
Er det virkelig sådan, vi ønsker at bygge vores personlige karakter op? Ud fra hvor meget vi henholdsvis kan køre andre ned, eller hvor meget vi kan køre os selv ned ved at sammenligne os med andre? Selv om svaret helt umiddelbart ligger lige til højrebenet, er det ikke desto mindre sådan, mange af de forstyrrede unge lever. At skulle danne sin personlighed og sig selv i et sådant miljø er ikke godt for noget.
Synet på karakterer skal ændres til at være noget skolemæssigt oi stedet for noget personligt. Noget, som definerer os i skolen, men ikke i pauserne. Her skal vi have lov til at være os selv og skabe os selv uden fordommene skabt af karakterer. Det må være muligt at have to karakterer. Mig og skolen. Skabelsen og adskillelsen af disse to er dog for komplekse og forvirrende for mange unge, og vi ender derfor med karakterforstyrrelse.
Totalt styret af høje tal
Et af de store debatemner for tiden går på spørgsmålet om, hvorvidt man lærer noget af at få karakterer. Jeg havde den anden dag en heftig diskussion med min egen lærer om netop dette problem. Min lærer mente nemlig ikke, at vi skal have karakterer for vores afleveringer det næste lange stykke tid. Den følelse, som her slog ned i mig, den forstyrrelse over ikke at kunne vurdere mig selv ud fra min karakter, gjorde mig opmærksom på, hvor stort et problem, jeg egentlig selv har. Jeg har brug for de karakterer. Det er forstyrret, at vi er så styrede af karakterer – at jeg er så styret af karakterer. De definerer mig, fortæller mig, hvem jeg er, og hvad jeg kan blive, hvilken uddannelse jeg kan tage, eller bør tage. Så kan det godt være, at folk synes, at man er helt skør, hvis et enkelt 7-tal kan slå en ud, men sandheden er, at hvis man vil have alle muligheder for uddannelse, kan netop denne ene karakter ødelægge det for dig. Og hvem er man så? Hvis man ikke længere er hende, som har alle muligheder? Så er man vel bare … normal.
Jeg tror, at mit største problem er, at jeg ser de små dårlige ting frem for de gode ting. En dårlig karakter kan ødelægge alle de gode ting, som sker rundt om mig. Det ved min moster, som engang skrev til mig, at hun jo godt vidste, hvor sej jeg var, og at jeg var meget bedre, end min dumme lærer bedømte mig til. Det ved min mormor, som ringede til mig og sagde, at hun stadig elskede mig højt, selv om jeg havde fået 7, fordi det gjorde mig jo ikke til en dårligere person. Mit 12-tal i kemi bippede ind på en helt almindelig tirsdag uden at jeg tænkte videre over det. Hvor forstyrret er man så ikke, hvis det er sådan, at man ser på tingene?
Når det er sagt, er det tid til at holde op med at dømme den forstyrrede ungdom, blot fordi vi er unge. Nok er vi forstyrrede, men vi er ungdommen. Dem, som alle altid gerne vil kunne sætte i en bås, men som aldrig gør, som man forventer. Man er vel ung, så længe man opfører sig sådan, ikke?
Forstyrrelse hører meget af ungdommen til, men tro mig, jeg ved godt, at forstyrrelsen ikke bare stopper her. Den følger os gennem resten af livet. Og ja, det er da et problem, men ikke noget at skamme sig over. For det gælder for os alle. Dig. Mig. Tidens ungdom.
Ditte Tejlmand går i 3.G på Herning Gymnasium

