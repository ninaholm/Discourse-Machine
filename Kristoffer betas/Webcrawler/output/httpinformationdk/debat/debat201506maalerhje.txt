Målerhjerne
Medierne er ved at svømme over med meningsmålinger. Men partierne ligger så tæt, at promilleændringer fra dag til dag risikerer at påvirke journalistikken i uheldig retning


 Antallet af meningsmålinger synes at sætte rekord i denne valgkamp. Ingen dage uden en eller flere målinger. Som beskrevet i denne avis mandag laver Megafon oven i købet to om dagen til Politiken og TV 2. Man kunne også læse, at flere målinger er bedre end en enkelt, altså at vi bliver bedre orienteret om vælgertemperaturen, hvis den tages flere gange om dagen af mange forskellige både foroven og forneden.
Meningsmålinger er godt stof. De pumper uafbrudt næring til den mediefødekæde, hvor journalisterne ellers skulle ud at drive opsøgende og analyserende journalistik. Medierne får en stor del af udgangspunktet for deres omfattende analysearbejde serveret på et sølvfad af Gallup (Berlingske), Megafon (Politiken/TV 2), Epinion (DR) Rambøll/Wilke (Jyllands-Posten), Green (Børsen), Norstat (Altinget) Voxmeter (Ritzau) og YouGov (MetroXpress). Otte såkaldte institutter, som for tiden er på overarbejde.
Hvert medie sit institut og sin måling. Berlingske er et af de få medier, der indfører sine læsere i de andres mediemålinger via sit såkaldte barometer, og Altinget.dk bruger professor emeritus Søren Risbjerg Thomsen til at knuse målingerne fra alle institutterne for at finde frem til overordnede tal og tendenser. Men de to medier synes at være enlige svaler. De øvrige holder sig til deres egne målinger.
Hvis man (som de fleste) medieforbrugere kun abonnerer på et enkelt medie, eller (som mange flere) har en favorit tv-kanal, har man reelt valgt ikke bare et bestemt medie, men også en bestemt meningsmåler. Det er sjældent, at for eksempel de to statslige tv-kanaler gør en helhjertet indsats for at sammenligne egne institutters målinger med de andres – og der kan da slet ikke blive tale om ligefrem at ligestille dem. Vore egne målinger er de vigtigste, det er klart, synes de at mene. Vi har jo betalt hundredetusinder af kroner for dem! Vores måling er dagens nyhed! Det er de andres målinger ikke!
Hvis man ser DR, eksisterer der i hovedsagen kun et institut, nemlig Epinion. Ser man TV 2, er det kun Megafon, der leverer input. Men når målingerne ligger så tæt, som de gør i denne valgkamp, risikerer promilleændringer fra dag til dag at påvirke journalistikken. Ændringer som måske er så små, at den statistiske usikkerhed gør dem totalt meningsløse.
Professor Mark Ørsten fra RUC’s journalistuddannelse er ikke i tvivl om meningsmålingernes indflydelse på måden, journalisterne går til politikerne: »Ligger man godt i målingerne, får man bedre spørgsmål. Ligger man dårligt, siger journalisterne: Du har jo tabt, det siger målingerne,« sagde Ørsten for nylig til Politiken. Målingerne har altså en effekt på mediedækningen og kan derfor også få en effekt for selve valgets udfald. Hvis de altså over længere tid viser de samme tendenser. Og ’længere tid’ skal ikke forstås som lang tid. Jeg har hørt flere såkaldte eksperter tale om »momentum« i målingerne på baggrund af to-tre dages tal. Et ’momentum’, som så efter et par dage skifter igen. Og det er i virkeligheden slet ikke så skidt for medierne, for det tilføjer mediedækningen det element af drama og konflikt, som skaber den såkaldte ’gode historie’. Om den så er bygget på så små og statistisk usikre forskelle, at det sagligt ikke giver nogen større mening, er ligegyldigt.
I virkeligheden, regnede Politiken ud, er de meningsmålinger, der siden valgudskrivelsen er kommet i gennemsnit fire gange hver dag, så usikre, at de slet ikke burde bruges som udgangspunkt eller centralt element i valgdækningen. Kun et ud af 34 forsøg på at gætte et partis tilslutning i måneden op til et valg er rigtigt. Hvis vi skal nærme os en sandhed, kommer den kun (med 50 procents sikkerhed) i de sidste to dage før valget. Men selv dér kan det gå galt. Det er der eksempler på fra Danmark. I Storbritannien slikker meningsmålere stadig det åbne sår efter, at de – og dermed også medierne – ramte vildt forkert ved det nyligt overståede parlamentsvalg. Og ja, det det britiske valgsystem er radikalt anderledes indrettet end det danske, men mon ikke nogle af briternes erfaringer kunne være ganske relevante på dansk grund? Jeg tror det.
Lasse Jensen er mediejournalist. Klummen er udtryk for skribentens egen holdning

