Dansk succes
Det er herligt, når kvalitet og fortjeneste går hånd i hånd. Årets Nordisk Råds Filmpris på 350.000 kr. til Thomas Vinterbergs film Submarino er sådan et lykkeligt eksempel... 


 Det er herligt, når kvalitet og fortjeneste går hånd i hånd. Årets Nordisk Råds Filmpris på 350.000 kr. til Thomas Vinterbergs film Submarino er sådan et lykkeligt eksempel. Nordens største og mest eftertragtede filmpris går til den bedste danske film i år. Det kan godt være, at Susanne Bier med Hævnen løb med den danske Oscar-nominering, men det er Thomas Vinterberg, der nu modtager den største kunstneriske ære, som han deler med manuskriptforfatteren Tobias Lindholm og producenten Morten Kaufmann.
Submarino er et filmisk mesterværk og et mere end bemærkelsesværdigt comeback for Thomas Vinterberg efter nogle kunstnerisk set mere magre år. Filmen om to brødre, der er knyttet sammen af en skæbnesvanger barndom, er nok hans bedste film til dato. Filmen er kompromisløs og båret af en kunstnerisk nødvendighed, samtidig med at den har så stærk og rørende en historie. Vinterberg borer sig ned i tilværelsens urgrund og fremviser en socialrealistisk hverdag af den grummeste slags, samtidig med at filmen kunstnerisk forløser et tematisk forfærdeligt stof og så overbevisende kan behandle emner som traumer, skyld og forsoning.
Filmen taler til et dansk publikum såvel som et nordisk og et større internationalt publikum, hvilket også stod klart, da filmen først på året blev vist i hovedkonkurrencen på Berlins Filmfestival.
Det er fjerde gang siden 2005, at Nordisk Råds Filmpris går til en dansk film. Det er ikke bare bemærkelsesværdigt, men sensationelt. Det understreger Danmarks position som Nordens førende filmnation og som en af de førende i Europa. Ydermere gør det det meningsfuldt at hævde, at der trods en økonomisk og kreativ krise for dansk film stadig bliver lavet rigtig gode film her i landet.
Susanne Biers Hævnen sælger muligvis betydeligt flere billetter og har en umiddelbart bredere appel, men det er Submarino, der u-tvetydigt står tilbage som årets mesterværk. Det er der nu også sat pris på.

