Dumt spørgsmål
LEDER


Som presse må vi blankt erkende: Ja, der blev stillet bunkevis af dumme spørgsmål under Lars Løkke Rasmussens udmattelseskamp af et pressemøde forleden. Nej, journalisterne var ikke klædt godt nok på. Ja, der blev med stor nidkærhed stillet alenlange spørgsmål om perifere forhold. Nej, journalisterne havde ikke sat sig tilstrækkeligt ind i løn- og arbejdsvilkår for tidligere statsministre.Alt det er korrekt, og lad os være ærlige: Det var ikke kønt at se og høre på alle journalisternes spørgsmål.Det er imidlertid journalisters ret – og undertiden pligt – at stille de dumme spørgsmål, men det hører ikke til statsministerkandidaters privilegier at give offentligheden dårlige forklaringer på relevante spørgsmål om tvivlsom embedsførelse.Lars Løkke Rasmussen savner således fortsat at give en forståelig forklaring på, hvordan han kunne overse en regning på 27.000 kr. til sin datters flybillet. Han savner fortsat at forklare, hvorfor hans bilag var så hemmelige, at de først kunne fremlægges fire minutter før pressemødet. Han savner fortsat at forklare, hvordan han forener det med ledelse i statsministerklassen selv at gå i skjul, mens han i snart to uger lod sine håndgangne mænd og kvinder blafre i vinden med tågesnak og nonsenstale.De seneste dages debat omjournalisters paratviden og spørgetekniske færdigheder skærmer i tiltagende grad for det, denne sag handler om: En statsministerkandidat, der tilsyneladende har mere end rigeligt at gøre med at holde styr på egen privatøkonomi. En statsministerkandidat, der gerne ofrer sine nærmeste i iscenesættelsen af sin egen bodsgang.Det er de svar, vi skal huske. Uanset hvor dumme spørgsmål, der undervejs er blevet stillet.Sikkert er det i hvert fald, at de seneste dages debat om pressen har én sikker vinder. Tør vi spørge hvem? Det er nærmest et dumt spørgsmål.
