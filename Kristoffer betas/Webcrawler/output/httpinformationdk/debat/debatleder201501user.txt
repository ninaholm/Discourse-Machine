Useriøst
LEDER


 Der gik ikke mange dage fra terroranslaget mod Charlie Hebdo i Paris, til justitsminister Mette Frederiksen (S) åbnede for at skærpe indsatsen mod terrorisme.
»Vi kan ikke opstille en bagkant for, hvor langt vi er villige til at gå,« sagde hun til Ritzau.
Anderledes langsommelig har regeringen været med at få nedsat den lovede kommission, der skal undersøge terrorlovgingen. Det kunne Jyllands-Posten fortælle i går. Selv om kommissionen blev bebudet i regeringsgrundlaget i 2011, og daværende skatteminister Morten Østergaard (R) i sommer annoncerede dens nedsættelse i efteråret, er intet sket.
Kommissionen skulle granske den eksisterende terrorlovgivnings konsekvenser for retssikkerheden og undersøge, hvorvidt myndighederne bør styrkes i kampen mod terror. Terroranslaget i Paris har understreget behovet for begge dele. Angrebet har fået europæiske politikere til at kræve yderligere beføjelser til efterretningstjenesterne. Spørgsmålet er imidlertid, om den eksisterende lovgivning – der på lignende vis blev vedtaget i panik med Terrorpakke 1 efter 11. september 2001 og Terrorpakke 2 efter bombeangrebene i London i 2005 – overhovedet er retssikkerhedsmæssigt forsvarlig, og om der reelt er behov for nye beføjelser til myndighederne.
Organisationer og juridiske eksperter har kritiseret terrorpakkerne og advaret om, at eksempelvis den udvidede mulighed for at foretage hemmelige ransagninger og elektronisk overvågning af borgerne udfordrer retssikkerheden. Man kunne frygte, at regeringen ikke har haft travlt med at nedsætte kommissionen, fordi kommissionsmedlemmerne kunne tænkes at nå frem til samme vurdering af lovgivningen. Og op til et folketingsvalg ville regeringen næppe være indstillet på at skulle rulle beføjelser tilbage på terrorområdet.
Under alle omstændigheder tegner der sig et billede af en regering, der er mere optaget af at levere let sælgelige tilsagn om at styrke kampen mod terror end at leve op til egne løfter om at sikre retssikkerheden.

