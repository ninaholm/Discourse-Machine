Et spørgsmål om moral
’Underbuksejournalistik’, vrænger folk, når personsager om politikeres bilagsrod og dyre vaner får pressen til at gå amok. For få år siden ville jeg have givet dem ret. Nu får jeg et kick af at grave smuds frem – og finder det væsentligt


 
	Intet sætter så effektivt gang i reflektionssmedjen som at møde en god ven, man ikke har set længe. Det oplevede jeg endnu engang, da jeg for nylig var til en af de prisfester, journaliststanden holder så mange og så meget af. Jeg var glad i låget, for jeg var så heldig at være nomineret.»Det er også nogle gode ting, du har lavet,« sagde min ven, som jeg ikke har set, siden jeg flyttede fra Århus for et års tid siden. Jeg smilede ydmygt og kiggede lidt væk, som etiketten foreskriver, når man får en kompliment. »Undtagen den sidste historie der.« Tilføjelsen kom bag på mig. Jeg nikkede tavst. Hvad skulle jeg dog svare til det?

	Historien, som min gamle studiekammerat refererede til, handlede om Lars Løkke Rasmussen. I 2012 ledsagede hans datter ham til en konference i Rio de Janeiro, og selv om Venstre-formandens spindoktor dengang forsikrede, at Løkke skam nok selv skulle betale, kom det senere frem, at det i virkeligheden var den bistandsfinansierede klimaorganisation GGGI, der havde båret udgiften. Det skyldtes en »misforståelse«, forklarede Løkke på et fire timer langt pressemøde. Min historie satte spørgsmålstegn ved, om der faktisk var tale om en misforståelse, eller om det var en forklaring opfundet til lejligheden. For et tidligere medlem af GGGI’s bestyrelse havde en noget anden udlægning af sagen end Løkke selv.

	Jeg vidste præcis, hvad det var, min ven på sin lidt underspillede facon kritiserede. For et år eller to siden ville jeg nok have stået sammen med ham ved kaffemaskinen på studiet og himlet op over, hvor useriøse medierne er, når en historie om en rejse til 27.000 kroner kan fylde sendefladen en hel dag, mens det knap nævnes, at folk dør som fluer i Den Centralafrikanske Republik. Og jeg ville have råbt af min tv-skærm, når et kobbel af Christiansborg-journalister trængte en magthaver op i en krog, blot for igen at fokusere på personfnidder frem for politisk substans.

	Den slags betragtninger kommer hurtigt under pres, når man bliver en del af pressekorpset. Selv på en pæn avis som Information er personsagerne i høj kurs. Godt nok har et par kolleger givet mig tilnavnet ‘tabloidgraveren’, men det er godmodigt drilleri. Chefredaktøren var jublende lykkelig, da vores forside blev vist i TV 2 Nyhederne aftenen inden, vi udkom. God reklame i bedste sendetid. Nu satte vi sgu dagsorden! Den slags kan man blive helt høj af. Det er svært ikke at føle sig magtfuld, når man på egen hånd sætter Christiansborg på den anden ende.

	I denne uge fulgte jeg med stor interesse Ekstra Bladets afsløringer af Venstre-formandens dyre tøjkøb og familierejser betalt af partikassen og kunne ikke lade være at være en lille smule bitter over, at det ikke var mig, der havde fået fat i de bilag.

	Min ven satte derfor fingeren på et ømt punkt: Det var nemt at se hykleriet i min pludselige omvendelse fra elitær studerende til skandalehungrende journalist.

	Siden har jeg tænkt og tænkt for at finde ud af, om jeg har svigtet mine idealer – eller om jeg bare er blevet klogere. Foreløbig har jeg overbevist mig selv om, at der er tale om det sidste.

	Ammunitionen har jeg blandt andet fundet i mine gamle samfundsfagsbøger og lidt filosoferen over begrebet ‘det hyperkomplekse samfund’. Det er umuligt for det enkelte menneske at sætte sig ind i alle forhold, der påvirker dets liv. Det fordrer tillid til de autoriteter, der på vores vegne træffer beslutninger i sager, vi ikke forstår eller interesserer os for. I morgen skal vi stemme om patentdomstolen, og ligesom de fleste andre aner jeg dybest set ikke, hvad det er. Fløjene kommer med modstridende påstande, og jeg har svært ved at gennemskue, hvem der har ret. Også selv om jeg læser Information. Derfor må jeg stemme efter min mavefornemmelse: Stoler jeg på det, når Lars Løkke Rasmussen og de andre ja-sigere fortæller mig, at det vil være en ubetinget fordel for Danmark? Kan jeg have tillid til deres dømmekraft?

	Det hjælper personsagerne mig med at få en fornemmelse af. De afslører karakterbrist og moralsk korrumpering. De giver mig en pejling på, om jeg trygt kan lade magthaverne fortsætte med at træffe beslutninger på mine vegne. Og så har jeg også indset, at personsager ofte kan være katalysator for substantielle debatter. Løkkes udskejelser kunne både bruges til at rejse en diskussion om rimeligheden af rygeloven – og om der måske bør følge skrappere krav med den statsstøtte, partierne modtager?

	Det vil jeg svare min ven, næste gang vi ses.

Lasse Skou Andersen, f. 1991, er journalist

