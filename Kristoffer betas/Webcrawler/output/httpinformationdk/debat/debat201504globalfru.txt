Global frustration skaber global ustabilitet
Verden over oplever stadig flere af de toneangivende magter vanskeligheder ved at afstemme deres forventninger med virkeligheden. Nogle steder bliver resultatet apati, andre steder aggression


 Følger man nyhedsstrømmen, får man indtryk af, at verden er et stadig mere darwinistisk miljø, hvor kun tilpasningsdygtige kan overleve, trives eller gøre deres interesser gældende. Globaliseringen og digitaliseringen omdanner ikke bare samfund og økonomier, men også internationale forbindelser. Magtstrukturerne omgestaltes og nydefineres. Hvad er mon den afgørende drivkraft bag vor epokes store spændinger? Lad mig vove et bud: frustration.
Frustration opstår, når virkeligheden ikke modsvarer vores forventninger. Frustration fremmer apati, desillusion og aggression. Af afstemme realiteter med mål ligner lige nu den centrale udfordring for at sikre en stabil international orden for det 21. århundrede.
Rusland oplevede et årti med stærk vækst – 7 procent i gennemsnit – da oliepriserne var høje. Men den tiltrængte modernisering fandt aldrig sted. Den store nation forblev fanget i en oligarkledet olie- og gasøkonomi. Hertil kommer Ruslands sårede stolthed. Mange russere er aldrig helt kommet sig over nederlaget i Den Kolde Krig. I den følelse findes en afgørende grund til Kremls aktuelle krigsmageri.
De nye vækstøkonomier forekom at være låst fast i en konstant opadgående kurve i 00’erne. De pressede på for en justering af den globale magtbalance og deres geopolitiske ambitioner voksede. Nu er mange af dem ramt af fald i de globale råvarepriser og udbrud af indre uro. I kølvandet på Det Arabiske Forår så Tyrkiet sig selv som model for den muslimske verden. Som en tyrkisk analytiker forklarede mig, var det lykkedes at omdanne landet fra »en kaserne til et supermarked«. Dets leder, Recep Tayyip Erdogan, drog på diplomatisk triumftog gennem Nordafrika i 2011. Hans udenrigsminister, Ahmet Davutoglu, udviklede en teori om et neoosmannisk diplomati om godt naboskab. Alt det styrtede i grus med udbruddet af Syriens borgerkrig.
Det har også skabt frustration i de nye vækstlande, at det ikke har været muligt at reformere de internationale institutioner såsom FN’s Sikkerhedsråd og Den Internationale Valutafond. I mange af disse har de gamle vestmagter bevaret en uforholdsmæssig stor magt.
Europæisk indadvendthed
Europa dominerede verden i århundreder, kollapsede med de to verdenskrige og endte som opdelt i to blokke, før det efter 1989 forsøgte at opbygge sig selv som helet, frit og integreret under EU’s banner. Men selv om Europa stadig tegner sig for en stor del af verdens BNP, har dets nationer siden krisen i 2008 i tiltagende grad vendt blikket indad i en stadig større tvivlrådighed, der nærer folkestemninger.
Historiens vægt kan også skærpe frustration og fremme sammenstød, voldelige eller verbale. Grækenland har således grebet til historiske paralleller til nazitiden i et forsøg på at imødegå tyske sparediktater. Rusland svælger i revisionistiske fortællinger (fx en rehabilitering af Molotov-Ribbentrop-pagten) for at legitimere eventyr i sin ’interessesfære’. Kina påberåber sig national stolthed og gør krav på øer, som det hævder, blev det uretfærdigt frataget for et århundrede siden.
I psykologien defineres frustration som en følelsesmæssig reaktion på modstand. Beslægtet med vrede og skuffelse udspringer den af oplevet modstand mod opfyldelsen af ens vilje. Jo større forhindringer, des større frustration. Europa er bytte for en generel følelse af tilbagegang. Dets frustrationer har både at gøre med nostalgi og de brutale strukturtilpasninger, som globaliseringen indebærer.
USA er fortsat den eneste sande globale magt, men savner selvtillid, trods knusende militærmagt. Dets skiferolieboom er ved at ændre det globale energilandkort, det er førende inden for innovation og hjemsted for digitale globale giganter – og bruger dem til sin fordel. USA fungerer som sikkerhedsgarant for en række nationer – fra Europa til Asien. Men Obama-regeringen fokuserer helst på nationsopbygning hjemme, ikke i udlandet efter de dystre erfaringer i Irak og Afghanistan. Dens frustrationer stammer fra det faktum, at den amerikanske magt ikke længere er absolut, men vigende, og ikke desto mindre opleves de modsætningsfyldte krav og forurettelser i resten af verden som en enorm byrde.
Kinas opstigning
Eneste selvtillidsfulde magt er Kina, der aspirerer efter at blive nummer ét og er godt i gang med at styrke sit økonomiske og militære potentiale til at nå så langt. Siden begyndelsen af 1990’erne er dets BNP pr. capita vokset 20 gange. Mange af Beijings asiatiske naboer søger at styrke deres bånd til USA for at modvirke Kinas opstigning, men bliver stadig mere økonomisk afhængige af Kina – også en frustrerende udvikling.
Så hvordan håndteres frustration bedst? Psykologerne siger, at vi er nødt til at være realistiske og indse, hvad vi formår og ikke formår for at ændre på dem. Første skridt er at se tingene, som de er, og ikke, som vi ville ønske, de var.
Det vil være en stor udfordring for det internationale diplomati at gøre det muligt for visse lande at vende tilbage til virkelighedens verden og lade al betændt retorik bag sig: Krig er en bekostelig affære for Rusland; Dets massive oprustningspolitik koster dyrt i levestandard og forsømmelser af indenlandske behov. USA vil have svært ved at smyge sig fri at sit globale ansvar. Europa må konfrontere demografiske udfordringer, og i Asien bliver det vanskeligt at finde fælles spilleregler, som kan inddæmme nationalisme og våbenkapløb. Der er lang vej for os alle, og længe endnu vil frustration præge den globale usikkerhed.
© The Guardian og Information.
Oversat af Niels Ivar Larsen

