Konflikterne smelter sammen



 LIBANONS SHIAMUSLIMSKE bevægelse Hizbollah har afvist at have haft noget at gøre med angrebet på en yeshiva (jødisk religiøs skole, red.) i Jerusalem torsdag aften i sidste uge. Det er næppe noget forsøg på at undgå israelske repressalier, men snarere en taktisk finte, for hermed står Hizbollahs trussel om at hævne attentatet på en af organisationens topledere, Imad Mughniyeh i Damaskus i sidste måned, fortsat ved magt. Israelerne har altså fortsat noget til gode fra Hizbollahs side, og dermed er afvisningen blevet til en raffineret trussel.
Det er formodentlig også sandt nok, at Hizbollah ikke var involveret i drabet på de otte israelske yeshiva-studerende, men dette er ikke det samme som at konkludere, at organisationen ikke er til stede i en eller anden form på både Gazastriben og Vestbredden. Det vurderes den i høj grad at være, og står vi virkelig over for den tredje palæstinensiske intifada, som mange analytikere vurderer, er dette endnu en årsag til, at denne kan blive endnu voldsommere og væsentligt anderledes end de to tidligere.
DEN FØRSTE intifada, som startede med et trafik-uheld på Gazastriben en decemberaften i 1987, var en sand folkelig opstand. Den bestod af lavintensiv vold med demonstrationer og stenkast og relativt lave tab af menneskeliv. Al-Aqsa-intifadaen, altså nummer to i rækken, var langt mere brutal. Den israelske magtanvendelse var større, og med denne opstand kom de palæstinensiske selvmordsbombeangreb, som satte ind kort efter begyndelsen i september 2000. Her blev det folkelige præg hurtigt trængt i baggrunden, idet de forskellige palæstinensiske fraktioner nu sendte væbnede grupper på gaden for at konfrontere de israelske tropper. Skydevåben trådte i stedet for stenkast, og israelerne indsatte kampvogne, jagerfly og helikoptere, hvor grænsepoliti i jeeps havde været den typiske indsats under den første intifada.
OM AL-AQSA-intifadaen nogensinde er afsluttet diskuterer man stadig. Men det vil være logisk at sige det, fordi voldsniveauet i løbet af 2005 faldt kendeligt, og ikke mindst fordi et muligt opsving nu vil have en så anderledes karakter, at det vil kunne betragtes som en helt ny konflikt. 
Konfrontationen mellem israelere og palæstinensere er blevet regionaliseret. Solidaritet med den palæstinensiske sag har altid været brugt som retorisk virkemiddel i den arabiske verden, og denne har i skiftende omfang sendt penge og anden hjælp til palæstinenserne. Men hvor første intifada var et lokalt opgør mellem israelere og palæstinensere, og al-Aqsa intifadaen stort set også var det, er der nu helt tydeligt kommet andre kombattanter på banen. Hizbollah er et godt eksempel på dette. Organisationen har længe brugt den palæstinensiske sag som en del af sin eksistensberettigelse, mens den operativt har holdt sig til Libanon og landets sydlige grænse til Israel. Men navnlig i det seneste år har der været flere konkrete tegn på dens tilstedeværelse i de palæstinensiske områder. På samme måde er det kendt, at et stigende antal medlemmer af de væbnede palæstinensiske grupper menes at have været på træningsophold i Iran, som også forsyner dem med stadig tungere bevæbning. At disse i den seneste tid har kunnet supplere de hjemmelavede Qassam-raketter med GRAD-missiler og Katyusha-raketter, altså svarende til hvad Hizbollah har i Libanon, er et håndgribeligt eksempel på denne tilstedeværelse.
FORKLARINGEN PÅ dette er, hvad man kunne kalde de mange mellemøstlige konflikters gradvise sammensmeltning. Det er en tendens, som ikke mindst er blevet udløst af den amerikanske invasion af Irak i 2003. Indtil det tidspunkt talte man om flere forskellige konflikter, selvom der naturligvis altid har været en vis indre sammenhæng. Den første Irak-krig i 1991 oplevedes som et opgør mellem USA og Saddam Hussein med Kuwait som kastebold, og det ændrede ikke meget ved billedet, at irakerne skød Scud-missiler mod Israel.
Men i 2003 havde tingene ændret sig så meget, at den irakiske sag nu blev hele den arabiske verdens sag. Da havde verden oplevet 11. september og al-Qaeda havde gjort sit til at gøre konflikten global i en helt ny forstand, og krigen mellem Israel og Hizbollah i sommeren 2006 kom derfor også til at stå i det lys. Der måtte Libanon lægge jord til hvad dybest set var en stedfortræderkrig. Bag de stridende parter stod på den ene side USA og på den anden Iran, mens syrerne også var der et eller andet sted, og dette er også hvad vil kunne vise sig, hvis Vestbredden bliver kastet ud i en ny, tredje intifada. 
De lokale mellemøstlige konflikter hører fortiden til. I hele regionen er fronterne blevet tegnet op som en modsætning mellem den islamiske verden og vesten. Det betyder, at Hamas ikke som i al-Aqsa intifadaen vil stå mere eller mindre alene overfor de israelske tropper, men at mange andre kræfter vil blande sig - og allerede gør det. Dette burde tænde skarpt blinkende advarselslamper, for dette er ensbetydende med, at konflikten ikke bare vil udspille sig i Nablus, Jenin og Tel Aviv, men vil kunne tænde bål over meget større områder og blive langt blodigere.

