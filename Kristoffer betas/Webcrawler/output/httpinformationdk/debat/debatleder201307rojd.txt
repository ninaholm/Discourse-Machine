ROJ-dommen



Landsrettens skærpelse af byretsdommen i sagen mod den tyrkisk-kurdiske satellitkanal ROJ TV er bemærkelsesværdig. Byretten idømte de to selskaber bag ROJ TV bøder, men inddrog ikke sendetilladelsen. Østre Landsret gør gældende, at ROJ TV er »talerør for guerillabevægelsen PKK«, der som »terrororganisation« har ført væbnet kamp mod den tyrkiske stat. Bøderne fordobles, og sendetilladelsen inddrages.ROJ TV, der gentagne gange er blevet frikendt i Radio- og tv-nævnet, er ganske rigtigt sympatisk indstillet over for PKK, der indtil marts i år førte væbnet kamp mod den tyrkiske stat. Men er sympati strafbar?For en uge siden sympatiserede det danske International Media Support (finansieret af det danske udenrigsministerium) med den syriske opposition ved at tildele radiostation ’Rozana’ økonomisk støtte. Oppositionen fører væbnet kamp mod den syriske stat, hvis regime er gyldigt medlem af FN.I såvel Syrien som Tyrkiet har regimer voldeligt undertrykt befolkningsgruppers krav om demokrati eller – som i PKK’s tilfælde – politisk autonomi. I begge lande har de undertrykte gjort væbnet oprør. I Syrien siden 2011, i Tyrkiet siden 1984.ROJ TV fastholder, at kanalen sender informationer til kurderne, der ikke er tilgængelige i de tyrkiske medier, og er ikke blevet grebet i direkte opfordringer til vold – parameteret for opfordring til terror. De er jo ikke idioter på kanalen.Landsretten gør ret i ikke at skele til de aktuelle forhandlinger mellem Ankara og PKK. Men fem af de seks dommere gør ikke ret i at inddrage sendetilladelsen. Kun én dommer forsvarede ytringsfriheden.At PKK kaldes en terrororganisation og syriske modstandsgrupper kaldes frihedskæmpere beror alene på et politisk skøn. Principielt er der ingen forskel.
