Er det værre at fravælge en pige i uge 18 end et sundt barn i uge 12?
Abortmodstanderen Inge Kroghs berygtede antiabort-kampagne ændrede mit syn på fostre. Billederne ændrede derimod ikke min holdning til fri abort som en helt afgørende forudsætning for kvinders frigørelse


 Da Folketinget i 1973 vedtog loven om fri abort inden for 12. graviditetsuge, var jeg 16 år og havde oplevet angsten for, at en udeblevet menstruation ville ændre min fremtid radikalt fra drømme om en universitetsuddannelse til et barnevognskørekort.
Så jeg overtog helhjertet aborttilhængernes parole om kvindens ret til at bestemme over egen krop og accepterede ukritisk argumentet om, at fostret var ikke-liv. Forestillingen var en art nødvendig, kollektiv fortrængning; tiden og tonen var ikke til nuancer.
Veninders fysiske og psykiske reaktioner på provokeret abort fik mig til at tvivle på, om aborter var problemfri for den gravide, og lægen Inge Kroghs berygtede anti-abort-kampagne ændrede mit syn på fostre. I sine foredrag viste hun lysbilleder af udskrabede fostre klippet sammen med billeder af lig fra koncentrationslejre. Uetisk propaganda, kaldte Lægeforeningen det – men effektiv! Billederne blev distribueret i en pjece, og de blodige fine små lemmer, tæer og fingre ændrede mit syn på 12 ugers fostre: De er liv, og når man provokerer en abort, slår man ihjel.
Billederne ændrede derimod ikke min holdning til fri abort som en helt afgørende forudsætning for kvinders frigørelse.
Fosterdiagnostikkens udvikling skærper dette etiske dilemma. I weekenden var DR’s tophistorie, at danske kvinder rejser til Sverige for at få abort, hvis de er utilfredse med barnets køn. På den anden side af sundet er grænsen for legal abort nemlig 18. graviditets uge. Da scanninger, der afslører fostrets køn, finder sted i 14. uge, har den gravide altså fire uger ekstra at handle i.
Ingen aner, hvor mange aborter det drejer sig om. Alligevel udløste historien en bølge af forargelse: »Det er umenneskeligt. Hvis man ikke er i stand til at elske et barn, fordi det har ’et forkert køn’, så burde man slet ikke få børn,« skrev en Ekstra Blads læser.
Flere medlemmer af Etisk Råd gav udtryk for samme synspunkt – »der skal være tale om meget alvorlige handicap, før man kan begynde at overveje at gribe til abort. Et barn er jo en gave, man får, og den må man være glad for, uanset om det er en dreng eller pige,« sagde professor Niels Jørgen Cappelørn.
Som medlem af Abortrådet, der kan bevilge tilladelse til abort efter 12. uge, fortalte lægen Birgit Petersson, at sådanne sene køns-aborter primært bevilges kvinder med anden etnisk baggrund end dansk, fordi de vil sikre familien et mandligt overhoved.
Ikke uventet blev partiordførerne rystede på stribe. Men før de ryster ugennemtænkte lovforslag ud af ærmerne, bør vi overveje nogle spørgsmål:
Indtil 12. graviditetsuge er alle årsager til abort legitime i Danmark. I Sverige er alle grunde legitime indtil 18. graviditetsuge. Gør det svenskerne til barbarer?
I 2003 formulerede Sundhedsstyrelsen nye tilbud om fosterdiagnostik og understregede, at formålet ikke var »at forhindre fødsel af børn med alvorlig sygdom eller handicap«, men at give den enkelte kvinde mulighed for et kvalificeret valg. Næppe tilfældigt regnede Hovedstadens Sygehusfællesskab nogenlunde samtidig ud, at det var billigere at tilbyde gravide fosterdiagnostik, end at de handicappede fostre blev født. Denne statsplanlagte, men individualiserede form for racehygiejne lykkedes – præsenteret for sådan et kvalificeret valg vælger flertallet nemlig samfundsøkonomisk korrekt.
Dertil kommer Abortrådets bevillinger efter 12-ugers grænsen: 487 aborter i 2011. Langt de fleste fordi fostret var stærkt handicappet.
Men mindre kunne gøre det, eksempelvis »fejlstilling af begge hænder, håndleddene lader ikke til at være bevægelige«, som der stod i en samrådsprotokol om en graviditet i 22. uge. Tvillinger var et andet accepteret grundlag. Læg dertil, at 118 af fostrene havde Downs syndrom, som sjældent vil ødelægge barnets livsglæde, men måske nok spænde ben for moderens og farens livsambitioner. Det samme gælder pigebørn med Turners syndrom.
Så jeg insisterer på spørgsmålet: Er den enkelte kvindes fravalg af et pigefoster mere forkastelig end samfundets let maskerede opfordring til abort af et handicap, accepten af tvillingeabort – eller af sunde fostre på grund af moderens alder, modenhed eller økonomiske situation?
Jeg tøver med svaret.
 
 
Pia Fris Laneth er journalist, forfatter og foredragsholder
Ugens personlige klummer: Mandag: DerudefraTirsdag: KampzonerOnsdag: I medierne Torsdag: I kulturenFredag: 10’erneLørdag: Borgen

