Mennesker med rettigheder
LEDER


 Startskuddet til endnu en omgang i prostitutionsdebatten kom denne gang fra et uventet sted. Amnesty International, der bestemt kan irritere verdens despoter og den amerikanske dødsstraflobby, men som ellers plejer at navigere i nogenlunde konsensusfyldt farvand med kampagner mod overtrædelser af menneskerettigheder, stak i denne måned næsen i en af de største hvepsereder, da de luftede deres støtte til afkriminalisering af prostitution.
Anledningen var, at stadig flere lande herunder England, Irland og Frankrig overvejer at kopiere den svenske model, der har kriminaliseret kunden siden 1999, mens Canada og Nordirland allerede har implementeret den såkaldte ’nordiske model’.
På et møde i denne uge skal Amnesty International endelig lægge sig fast på en kurs, men alt tyder på, at organisationen vil advokere mod kriminalisering baseret på; »den erfaring, at kriminalisering af sexarbejde udført af voksne kan føre til stigende menneskerettighedskrænkelser mod sexarbejderne« – herunder større risiko for hiv/aids og fysiske overgreb.
Nyheden fik kendisverdenens feminister som Emily Blunt, Lena Dunham, Anne Hathaway og Meryl Streep op af stolene. Og de blev bakket op af blandt andet den amerikanske ngo Coalition Against Trafficking in Women, hvor direktør Taina Bien-Aimé udtalte til The Independent, at det: »er meget foruroligende, at en menneskerettighedsorganisation vil tage parti med alfonser og sexkøbere.«
Men Amnesty tager ikke alfonsernes parti: De tager kvindernes. Ved at basere overvejelserne på forskning, ikke på moralske mavefornemmelser. Ved at kræve, at politik på området må udformes med sexarbejdernes rettigheder i centrum. Og ved at bringe spørgsmålet – der primært har været behandlet som et værdipolitisk og etisk spørgsmål, som landene derfor selv måtte ligge og rode med baseret på deres individuelle kulturelle og religiøse dagsform – op på et internationalt niveau.
Derved åbner Amnesty op for endelig at se den dybt globaliserede branche som et hele. Og for at sexarbejdere endelig ses som mennesker med rettigheder.

