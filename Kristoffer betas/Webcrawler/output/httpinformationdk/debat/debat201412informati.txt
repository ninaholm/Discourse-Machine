Information, Enhedslisten og børnesoldater
Kampen mod Islamisk Stat er ikke en akademisk duel på en smart café i Store Kongensgade. Hvis Rojava falder, vil det betyde massemyrderier, halshugninger og tortur. Derfor rummer brugen af børnesoldater også et reelt dilemma, for hvad nu hvis mange 16-17-åriges eneste alternativ er at gribe til våben?


 Tak til Information for at behandle brugen af børnesoldater i kampen mod Islamisk Stat i de belejrede kurdiske områder i Syrien, også kaldet Rojava (den 5. december). Brugen af børnesoldater er altid et problem, og derfor er det vigtigt, at det rejses.
Desværre bærer Informations artikel præg af, at den mere handler om en indenrigspolitisk dagsorden i Danmark end om at sætte fokus på børnesoldater. Det fremgår allerede af artiklens overskrift: »Enhedslistens kurdiske kammerater bruger børnesoldater«.
Dette skæve fokus medfører også, at artiklen forsynder sig mod den elementære journalistiske grundregel, at man ikke retter en alvorlig anklage mod nogen uden at give dem lejlighed til at svare.
Påstanden om, at de kurdiske selvforsvarsstyrker i YPG/YPJ stadig bruger børnesoldater, selv om de i sommer havde lovet at gøre noget ved det, bygger Information alene på to andenhåndskilder: Dels en artikel i modemagasinet Marie Claire, dels en artikel fra den amerikanske tabloidavis USA Today, hvis medarbejder efter eget udsagn er stødt på en dreng ved en kontrolpost, »der ikke ser ud til at være ældre end 11 år«.
Uden på nogen måde at anfægte disse to journalistiske fyrtårne, burde Information anstændigvis have forelagt disse påstande for de ansvarlige myndigheder i Rojava og bedt om en kommentar. Men det gør Information ikke. I stedet retter avisen skytset mod Enhedslistens udenrigsordfører, Nikolaj Villumsen, og afkræver ham en forklaring. Men hvorfor er Information ikke taget til Rojava og snakket med de relevante myndigheder? Tør man ikke – eller vil man bare ikke?
På vej mod menneskeret
Spørgsmålet om børnesoldater fortjener en mere seriøs behandling. Også fordi organisationen Geneva Call, som arbejder med spørgsmålet, mener, at selvstyremyndighederne i Rojava faktisk tager spørgsmålet meget alvorligt.
Det var også vores opfattelse, da en delegation fra Enhedslisten for nogle uger siden besøgte Rojava. Modsat det indtryk Information forsøger at give, rejste vi både spørgsmålet om børnesoldater og andre menneskerettighedsproblemer over for de relevante myndigheder. De erkendte, at der var problemer, men forklarede også den vanskelige situation, de står i. Dels belejringen og de konstante angreb fra Islamisk Stat. Dels arven fra Assad-diktaturet, hvor menneskerettigheder var ikke-eksisterende.
Især på vores besøg hos menneskerettighedsministeren og på det nyoprettede politiakademi, blev det understreget, hvilken enorm demokratisk og kulturel revolution, Rojava er i gang med. Lige fra tillæring af de overordnede menneskerettighedsprincipper til konkrete ting, som at det ikke er naturligt at begynde enhver afhøring med at give den anholdte et lag tæsk.
Igen og igen spurgte de, om ikke Danmark kunne sende eksperter til at undervise og hjælpe dem med at opbygge et system baseret på menneskerettighederne.
Reelt dilemma
Information forsøger at gøre Enhedslistens besøg i området til et udtryk for en særlig tæt forbindelse mellem os og styret. Til det er at sige, at vores delegation blev modtaget, fordi vi bad om det. Præcis som den tidligere franske udenrigsminister, Bernard Kouchner, blev modtaget, da han besøgte området kort efter os. Det store spørgsmål er, hvorfor ikke flere gør som os? Hvor er de kristne organisationer, hvor er de humanitære organisationer, hvor er kvindeorganisationerne, hvor er menneskerettighedsorganisationerne? Det er nu, der er brug for at vise, at alle de pæne ord netop er mere end ord.
Som Information selv må erkende i en leder dagen derpå (den 6. december), rummer spørgsmålet om børnesoldater et reelt dilemma. Kampen mod Islamisk Stat er ikke en akademisk duel på en smart café i Store Kongensgade. Hvis Rojava falder, vil det betyde massemyrderier, halshugninger, tortur og bortførelse af kvinder til brug som sexslaver – også langt yngre end 18 år. Hvad nu hvis mange 16-17-åriges eneste alternativ til den skæbne er at gribe til våben for at stoppe Islamisk Stats fremrykning?
For Enhedslistens vedkommende vil vi gøre alt, hvad vi kan, for at forhindre, at unge kommer til at stå i det dilemma. Derfor bruger vi så mange kræfter på solidaritetsarbejdet med området, og derfor opfordrer vi andre til at gøre det samme.
Søren Søndergaard er folketingskandidat for Enhedslisten og deltog i november i Enhedslistens delegation til de kurdiske selvstyreområder i Nordirak og Syrien.
 
Informations svar til Søren Søndergaard
Søren Søndergaard antyder, at troværdigheden af de kilder, Information baserer artiklen på, er tvivlsom. Han karakteriserer det samtidig som en »påstand«, at der stadig skulle være børnesoldater i YPG. Faktum er imidlertid, at YPG i den USA Today-artikel, Information blandt andet refererer til, selv erkender, at det ikke som lovet helt er lykkedes at stoppe brugen af børnesoldater.
Søndergaard mener også, Information bryder »den helt elementære journalistiske grundregel, at man ikke retter en alvorlig anklage mod nogen uden at give dem lejlighed til at svare«. Information har ikke haft adgang til militære kommandanter i Rojava, men har i artiklen tydeligt refereret YPG for, at brugen af børnesoldater er uacceptabel.
Søndergaard giver udtryk for, at Information tilbageholder oplysninger om, at myndighederne i Rojava ifølge organisationen Geneva Call tager problemet alvoligt. Men Geneva Call er citeret for netop dette i artiklen.
Søndergaard giver også udtryk for, at Information foregiver, at Enhedslisten ikke skulle have rejst spørgsmålet om børnesoldater over for PYD. Men Enhedslistens udenrigsordfører, Nikolaj Villumsen, er netop citeret for, at »det har vi selvfølgelig også rejst kritik af over for PYD«.
Det er for øvrigt et faktum, at Enhedslisten har nære forbindelser til styret i Rojava. Ud over partiets besøg i området holder Enhedslisten møder med den danske afdeling af PYD. Enhedslisten har desuden doneret mere end 50.000 kroner til partiet. Alt dette fremgår også af artiklen.
- Red

