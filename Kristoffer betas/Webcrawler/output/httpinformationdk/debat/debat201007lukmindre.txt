Luk dog mindretalsskolerne i Sydslesvig
Vi har at gøre med et kunstigt skabt og vedligeholdt 'mindretal'


 »En katastrofe for de danske skoler i Sydslesvig og diskrimination af danske skoleelever, når landet Slesvig-Holsten vil skære 15  pct. af tilskuddet pr. dansk skoleelev, mens de offentlige  tyske  skoler beholder deres tilskud 100 pct.« Således lød  det fra Grænseforeningens generalsekretær Knud-Erik Therkelsen i P1 for nylig. 
Forståeligt nok mødes kravet om disse nedskæringer med voldsomme protester i mindretalskredse i Sydslesvig.  Imidlertid lader det til, at de danske skoler i virkeligheden indtil nu har haft mere fordelagtige vilkår end de tyske, bl.a. med lavere klassekvotienter, gratis undervisningsmaterialer, ferierejser til Danmark m.m.m. Og hvorfor skulle stadig flere tyske forældre vælge de danske skoler for deres børn, ikke mindst ressourcestærke forældre, hvis der ikke var noget om snakken? De danske skoler er organiseret som privatskoler, der foruden det tyske standardtilskud pr. elev også modtager tilskud fra den danske stat og fra private. Og hvilke forældre vil ikke kunne se fordelen ved at sende deres børn i en privatskole, der ydermere er helt gratis og oven i købet er 'hvid'? Dette sidste er megget tys-tys i de danske mindretalskredse, men nogle debattørernævner det dog åbent i Flensborg Avis. 
Mon ikke de slesvig-holstenske politikere har fulgt godt med i disse forhold og nu forsøger at skabe lidt balance? Det provokerer altså mig temmelig meget, når Knud-Erik Therkelsen bruger udtrykket, at man ved nedskæringen diskriminerer folk, »der er danske i hovedet«. Den tyske læge, som jeg har hørt omtalt af mine slægtninge i Sydslesvig, og som har sine børn i den danske skole, bliver aldrig nogensinde dansk i hovedet, selv om hun nok så meget lover at tage undervisning i dansk på aftenskolen - og det bliver hendes børn heller ikke. Ikke mindst tysk tv og tysk hjemmesprog har langt større kulturpåvirkning end den danske skole. »De dansksindede selv er nu i mindretal i mindretallets egne skoler« - citat fra debat i Flensborg Avis - og »mange unge betegner sig selv som sydslesvigere, men ikke som danske  sydslesvigere.«
Vi har at gøre med et kunstigt skabt og kunstigt vedligeholdt 'mindretal', som udviklingen eller den slesvigholstenske landsregering nu bør overveje fremtiden for.  Jeg foreslår, at man lytter til historikeren René Rasmussen, der i 2004 skrev: »Lad os lukke og slukke for både det danske og det tyske mindretal med alle deres institutioner og foreninger (og deres 2.000 ansatte alene i Sydslesvig), lukke mindretalsskolerne og oprette euroregionsskoler i stedet for« - f. eks. betalt af Danmark, Tyskland og EU i forening. Og lad os så blive fri for at skulle høre dronningen i sin nytårstale sende en hilsen til det danske mindretal, »der så smukt vedligeholder sin danske arv«.

