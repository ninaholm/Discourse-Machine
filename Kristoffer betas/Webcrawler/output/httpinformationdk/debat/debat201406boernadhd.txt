Børn med ADHD skal stresstestes



 
	Sundhedsstyrelsen anbefaler nu, at børnepsykiatere, der har mistanke om ADHD hos børn og unge, undersøger om omsorgssvigt eller andre svære psykosociale belastninger kan forklare vanskelighederne.

	Anbefalingen er et fremskridt, idet børnepsykiaterne – på trods af et meget stort overlap mellem adfærdstrækkene ved ADHD og omsorgssvigt – ikke hidtil har skullet overveje, om omsorgssvigt spillede ind hos børn og unge med ADHD-lignende adfærd. Denne overvejelse indgår hverken i WHO’s diagnoseliste, som er hovedinstrumentet i diagnostik i Danmark, eller i Børne- og Ungdomspsykiatrisk Selskabs faglige retningslinjer fra 2011.

	Dog savnes der stadig nybrud: Det lynhurtige, komplekse samfund ser ud til at kunne bidrage til stresstilstande hos børn, der kan minde om ADHD. Men det indgår ikke i den nye retningslinje, at børn med ADHD-lignende adfærd bør undersøges for sådanne stressbelastninger.

	Der er grund til at undersøge, om det lynhurtige samfund potentielt lokker og presser os alle til at blive hyperaktive, impulsive og uopmærksomme – hvilket er hovedsymptomerne på ADHD. Det er vigtigt at vide, om børn er særlig udsatte, fordi de som noget normalt er mere impulsive end voksne. Endvidere bør man se på det forhold, at et højt aktivitetsniveau kan fungere godt for forældre, mens det er en belastning for deres børn. Det kan være svært for forældre at opdage dette i tide, når de selv fungerer godt.

	Vi reagerer forskelligt

	Der er desuden grund til at undersøge andre reaktioner på det lynhurtige stressramte samfund. Eksempelvis er der også børn, som reagerer med utryghed. Nogle af dem kan dæmpe utrygheden ved at trække sig tilbage fra andre og fordybe sig i egne sysler, hvilket kan ligne autisme. Atter andre søger ro og orden gennem en adfærd, der kan komme til at ligne en tvangslidelse, eller dæmper smertelige følelser ved at påføre sig selv fysisk smerte.

	Således kan der tænkes at være en sammenhæng mellem det lynhurtige samfund og en række forskellige adfærdsformer hos børn og unge, der vidner om mistrivsel, og som i disse år anskues i et snævert psykiatrisk lys.

Lars Rasborg, København

