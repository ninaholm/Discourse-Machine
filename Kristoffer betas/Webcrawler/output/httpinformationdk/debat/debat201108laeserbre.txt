Læserbreve
Debat fra dagens avis


 Hvad betyder det at forstå?
Ole Løw, Højbjerg
Informations Anna von Sperling insisterer i bagsidelederen den 4. august på, at 'man' skal forstå massemordere.
Det er selvfølgelig afgørende at forholde sig til massemorderens handlinger og tage afstand fra hans ugerninger.
Det er ligeledes vigtigt og muligt at forholde sig til hans begrundelser, som oven i købet foreligger i form af et 1.500 sider langt manifest. Dette skrift og hans øvrige udtalelser skal selvfølgelig udsættes for kritisk analyse, og hans verdensbillede skal forklares og udfordres.
Derimod lader det sig vanskeligt gøre at forholde sig til massemorderens motiver. På det eksistentielle plan vil jeg i lighed med den norske forfatter Jan Kjærstad hævde, at jeg ikke kan forstå en massemorder. Det er derfor uklart for mig, hvad Sperling mener med at forstå og hvordan hun kan insistere på, at man skal forstå.
Christensens lave debatniveau
René Karpantschof, ph.d.
Skatteminister Peter Christensen (V) siger den 5. august her i avisen i et indirekte citat, at jeg »bevidst ser bort fra senere års eksempler på venstreekstremisme.«
Anledningen er et interview med mig i Berlingske 3. august. Her ser jeg ikke bort fra noget, men tilføjer tværtimod brandattentater mod Udlændingestyrelsen, som nogle af de venstreradikale aktioner, som den pågældende journalist ikke selv huskede.
Videre er Peter Christensen »dybt provokeret over, at såkaldte forskere går ind og laver en skillelinje mellem, hvem volden går ud over.« Men min opgave som ekspert er jo at beskrive, vurdere og analysere, herunder netop at lave skillelinjer.
Mine udtalelser og de emner, det handler om, er naturligvis til debat, men hvorfor skal folk som skatteministeren absolut starte debatten på det lavest tænkelige niveau?
Kiær er magtfuldkommen
Christian Dyrst, Odense
Som jeg kender pædagoger, er der ikke meget, de hellere gør bortset fra at passe deres vigtige arbejde end at diskutere pædagogik.
At henvende sig nedladende og respektløst som Benedikte Kiær gør, virker imidlertid ikke som en invitation til debat, men snarere som et varsel om, at nu kommer der snart noget, man bare har at rette sig efter.
Ved at nedgøre pædagogernes arbejde og kalde det forældet pædagogik fra hippietiden afslører hun en ubehagelig magtfuldkommenhed. Hvad er det for et demokratisyn?
Hvad er det for en arrogance? Ja, hvad bilder hun sig i grunden ind?
Racisme hos politiet
Anders Johansen, Humlebæk
Politiet i Skive vil ikke forfølge et racistisk begrundet forsøg på vold imod en dansker af halvt indisk oprindelse og hans familie. Den drejer sig om stenkast fra nynazister, som heldigvis ikke førte til skader på familien, da de flygtede fra nynazisterne.
Politiets begrundelse er, at de ikke vil besvære det tyske politi med spørgsmål om nynazisternes bil og nummerplade.
Med tanke på, hvor alvorligt tysk politi betragter nynazistiske manifestationer og lignende, forekommer politiets begrundelse for at henlægge sagen mildest talt mystisk.
Værre er det, at politiets adfærd styrker opfattelsen af et racistisk islæt blandt landets politibetjente, perler eller ej.
Mystikere og mystik
Niels I. Meyer, Hørsholm
Informations fortsatte serie om mystikere og mystik lever sandelig op til sin titel. Det bliver mere og mere mystisk. Senest med fysikeren Peter Bastians uforklarlige forsøg på at forklare, at meningen med livet er livet (5. august).
Vi bliver også oplyst om, at han er et spirituelt menneske. Dog uden anden forklaring end hans meditative erfaringer og hans selvpåtvungne tro på Gud.
Selv om man er vant til megen løs snak, er det alligevel mystisk at finde så meget samlet på halvanden side i Information.
Fiskeriets ansvar i Afrika
Hans Peder From, Roskilde
Bent Jørgensen har ret, når han 5. august skriver, at industrilandene tømmer havene øst for Afrika for fisk. Det er en del af baggrunden for sultkatastrofen på Afrikas Horn.
Som forbrugere har vi et ansvar for, at de varer, vi køber, er produceret bæredygtigt.
Første skridt er at spise færre fisk og mindre kød. Man kan begrænse sig til fisk med MSC-mærket, der er en certificering af bæredygtigt fiskeri. Som forbrugere er vi nødt til at være ansvarlige og kærlige over for natur og mennesker.
Sprogsnobberi i Information
Asger Østman, Odense
For mig er kommunikation den måske vigtigste del af journalistik. Det er formidling af relevant stof med henblik på at oplyse eller diskutere. Begge formål kræver nøje overvejelse af ordvalg, for budskabet må ikke kunne misforstås eller fortolkes.
For overhovedet at nå til misforståelse, er forståelse dog en præmis. En præmis jeg jævnligt oplever svigtet hos Information, på trods af at avisens vinkel tiltaler mig.
For selv om man i den sproglige elegance og det nuancerede sprogbrugs navn kan tillade sig meget, er det ikke altid nødvendigt at bruge ord som emancipatorisk, filistrøs eller inferiør i stedet for mere fordøjelige alternativer som frigørende, snæversynet og ubetydelig.
Det er naturligvis kun i tilfælde, hvor det valgte synonym ikke byder på nogen relevant bibetydning, jeg henviser til. I disse tilfælde kan man så som ordelsker nyde at få suppleret sit ordforråd.
Overordnet set føler jeg dog ofte, at jeg overværer en øvelse i raffineret sprogsnobberi, som ender med ikke at fortælle mig noget, og jeg tror, man kunne invitere flere nysgerrige hoveder ind i debatten, hvis ikke den var så fuld af unødvendig, belæst akademikerjargon.
Fogh tolker velfærd forkert
Flemming Sørensen, Roskilde
Ifølge Henrik Fogh Rasmussen (6. august) var det Bismarck, der opfandt velfærdsstaten. De sociale love var imidlertid en nødvendighed for at komme socialisterne i forkøbet.
Den tyske sygeforsikringslov fra 1883 forlangte, at arbejdere under en bestemt indkomstgrænse skulle tvinges til at forsikre sig, og de forsikrede skulle selv betale to tredjedele af omkostningerne.
I 1889 kom alders- og invalideforsikring, hvor arbejderen skulle betale 50 procent. Ikke alle arbejdere var omfattet af lovene, og udbetalte beløb dækkede ikke engang eksistensminimum.
Andre problemer som børnearbejde, mindsteløn og forkortelse af den lange arbejdstid var aldrig på tale.
Dernæst skulle Hitler have videreudviklet velfærdsstaten. I den totalitære stat var det dog ikke velfærden, der interesserede nationalsocialisterne, men at opbygge Tyskland militært.
Alle skulle helst bære uniform. Arbejdsløshedstallene forsvandt ved et trylleslag, da de arbejdsløse blev kommanderet ud for at bygge Autobahn.
Der var heller ikke megen velfærd i euthanasiprogrammet med bortskaffelse af invalide, sindssyge og andre belastende, ikke-krigsduelige personer. Hitlerstaten var en militærstat og ikke en velfærdsstat.
Tanken om udviklingen af en konkurrencedygtig markedsstat måske en minimalstat har et anstrøg af ensretning over sig. Kun de, der støtter op om markedsstaten, vil have chance for sat få del i de af de kreative skabte goder.
Anerkend Palæstina
Ole Riisgaard, folketingskandidat for SF
Til september skal FN's generalforsamling tage stilling til oprettelsen af en palæstinensisk stat. Det vil et stort flertal af stater stemme for. Men den danske regerings holdning er nølende.
Sådan var det også med hele det arabiske forår. Her nåede regeringen på kort tid at indtage alle mulige holdninger, før de erkendte, at det er svært at være imod demokrati og frihed.
En palæstinensisk stat burde være lige så oplagt. FN lovede palæstinenserne en stat i 1947. Den fik de ikke. Heller ikke efter seksdageskrigen, hvor FN fastslog, at grænserne fra 1949-1967 burde være grundlaget for en varig fred.
Palæstinenserne har historisk haft to problemer: Den israelske regering og deres egne uduelige og rivaliserende ledere.
Men deres egne folkelige protester har fået Hamas og Fatah til at indgå en forsoningsaftale og planlægge de kommende frie valg. Det er oplagt, at næste skridt må være, at den nye regering kommer til forhandlingsbordet med Israel for at skabe en palæstinensisk stat og et anerkendt Israel.
Men forhandlingerne kommer først i gang, når der er et tilstrækkeligt internationalt pres på Israel for det. EU er en oplagt aktør. For en dansk regering, der skal have EU-formandskabet i 2012, ville en oplagt start være en anerkendelse af Palæstina i FN.
Men regeringen nøler og har intet på hjerte. En aktiv dansk udenrigspolitik forudsætter åbenbart et regeringsskifte.

