Står EU til søs?
LEDER


Torsdag afblæste Italiens indenrigsminister, Angelino Alfano, Operation Mare Nostrum (vores hav) i Deputeretkammeret i Rom. Under operationen, som blev iværksat efter to store druknetragedier i oktober 2013, er den italienske stat kommet omkring 150.000 bådflygtninge til undsætning på Middelhavet. Ifølge ministeren bliver redningsaktionen 1. november afløst af Operation Triton, en fælleseuropæisk indsats under EU&rsquo;s grænseagentur Frontex: &raquo;Under det italienske EU-formandskab har vores pres omsider givet håndgribelige og meget, meget positive resultater,&laquo; sagde Alfano og annoncerede, at &raquo;EU nu står til søs for at bevogte grænsen i Middelhavet&laquo;.Foruden Italien har 19 medlemslande har ifølge Alfano givet tilsagn om at bidrage til aktionen:&raquo;Det betyder, at Frontex er ved at realisere en operation ved Europas ydre grænser, som får en deltagelse helt uden fortilfælde,&laquo; sagde han triumferende.Det skal dog ikke forlede nogen til at tro, at Europa har taget et stort skridt i retning af en velfungerende og solidarisk flygtningepolitik. Enhver er stadig sig selv nærmest, og Frontex var i en usædvanlig pressemeddelelse nødt at præcisere, at alle medlemslande stadig selv har ansvaret for bevogtningen af deres ydre grænser. Den pludselige meddelelse om afviklingen &ndash; og ikke som forventet en gradvis udfasning &ndash; af den italienske redningsindsats vækker bekymring hos bl.a. FN&rsquo;s Flygtningehøjkommissariat (UNHCR). Italien bruger hver måned ni mio. euro (68 mio. kr.) på at forhindre drukneulykker, så EU&rsquo;s ekstrabevilling til Frontex på 2,9 mio. euro (21 mio. kr.) er bogstaveligt talt blot en dråbe i Middelhavet. Desuden har agenturet kun mandat til grænseovervågning, ikke til eftersøgnings- og redningsaktioner: &raquo;At afslutte Mare Nostrum uden at erstatte den med en europæisk undsætningsaktion på havet bringer menneskeliv i fare,&laquo; udtaler Laurens Jolles, UNHCR&rsquo;s repræsentant for Sydeuropa, og tilføjer: &raquo;Det er nødvendigt at opretholde en høj kapacitet for redning til søs af flygtninge og migranter, der forsøger at komme til Europa for at søge beskyttelse, og at øge de lovlige alternativer til den farlige overfart.&laquo;Operationen blev iværksat på grund af en ekstraordinær tilstrømning af bådflygtninge, der for alvor begyndte i juni 2013 som følge af især borgerkrigen i Syrien og den libyske stats sammenbrud. Der er ingen grund til at tro, at den er aftagende, især ikke efter at bl.a. Danmark er gået i krig mod Islamisk Stat. Der er heller ingen tegn på stabilisering af situationen i Libyen, hvor parlamentet har søgt tilflugt på et hotel i havnebyen Tobruk, og hvor menneskesmugling udgør en stadig mere central del af økonomien. I 2008 udliciterede EU i praksis flygtningepolitikken til den daværende hersker i Libyen, Muammar Gaddafi, som indgik en aftale om grænsekontrol med Silvio Berlusconis regering. Selv om Gaddafi ikke tillod UNHCR at arbejde i landet, lod EU-partnerne mest som ingenting. Kort efter at Gaddafi var blevet dræbt under den NATO-støttede opstand i oktober 2011, fastslog Den Europæiske Menneskerettighedsdomstol, at Italiens praksis med afvisninger på åbent hav havde været i strid med Den Europæiske Menneskerettighedskonvention.Daværende justitsminister Karen Hækkerup (S) afslørede kort inden sin afgang i sidste uge i Jyllands-Posten, at den danske regering har en besynderlig opfattelse af Mare Nostrums virkning: &raquo;Dødstallet er steget, selv om det var det modsatte af intentionen med den italienske indsats,&laquo; siger justitsministeren. Hvordan Hækkerup &ndash; som altså trods alt ikke tiltror italienerne bevidst morderiske intentioner &ndash; ved det, er ikke til at vide. I betragtning af mangedoblingen af tilstrømningen af bådflygtninge er det statistisk kontroversielt at hævde, at den italienske indsats har kostet liv. Tværtimod. Så enten er justitsministeren meget kynisk, eller også er hun dårligt informeret.EU-landene har haft et år til at forberede alternativer til den ekstraordinære italienske indsats, men har end ikke en fælles strategi. Nu vil de nationale politikeres manglende visioner for Europas rolle i verden igen koste menneskeliv på Middelhavet &ndash; lige indtil den næste halvhjertede lappeløsning.
