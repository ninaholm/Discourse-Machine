En velgørende langsom reform



 
	Så kom folkeskolereformen lettere medtaget i hus. Ministeren vil nu kunne give en lang række skoler dispensation til forsøg med tidligere fremmedsprogsundervisning og eliteidræts- og musikklasser. Ligesom landets lærere, skoleledere og pædagoger kan glæde sig over at kunne gå i gang med et længe tiltrængt efteruddannelsesløft i milliardklassen. Men substansen i reformen, det øgede timetal, der skulle sætte undervisningen fri, må efter alt dømme vente til efter næste valg, efter De Konservative satte hælene i som forligspartner.

	Problemet for K har været længere skoledage og obligatorisk lektiehjælp på alle klassetrin. Men måden, det splejsede borgerlige parti har brugt folkeskoleforhandlingerne til stemmefiskeri på, har sat sindene i kog både hos borgerlige kommentatorer og især i Dansk Folkeparti. Selv de tidligere regeringspartnere i Venstre har virket synligt irriterede over Lars Barfoeds (K) krumspring for at nå over spærregrænsen. For De Konservative har fået, hvad der tilkommer deres ni mandater under de lange og trange forhandlinger. Og den pludselige modstand mod mere faglighed i folkeskolen i form af flere timer virker en kende absurd set i forhold til partiets tidligere position. Og ligegyldigt hvor mange stemmer, De Konservative måtte have kapret på opråbet mod at sjæle børnenes fritid, vil modstanderne af reformen næppe kunne opnå de 50 procent af stemmerne ved næste valg, som det kræver at rulle reformen tilbage.

	Til gengæld har De Konservative fået skabt stor splid i den borgerlige lejr ved egensindigt at hænge et nødvendigt løft af folkeskolen til tørre i flere år. Men tankegangen er tilsyneladende så desperat i K, at stemmer er vigtigere end et kommende regeringssamarbejde. Og vigtigere end et fagligt løft af folkeskolen.

	Regeringens ambition om at forandre skolen til det bedre er altså sat på pause, og selv om undervisningsminister Christine Antorini (S) smiler pænt og kalder reformen ambitiøs, vil spredte forsøgsordninger næppe kunne løfte den samlede danske folkeskole mange andre steder hen, end den allerede er på vej til i dag. Derfor kalder Christine Antorini samtidig også lokkende på De Konservative i håb om et kompromis og en reform, der kan gå i luften i fuld skala fra næste skoleår, som det var planen.

	Ideerne i det oprindelige reformforslag er dog ikke gået tabt. Skoleeleverne vil få længere skoledage med flere timers dansk, matematik og idræt, samt tid til lektier og til undervisning, der er ikke er skruet fast foran tavlen, hvilket vil være til gavn for især de svageste elever. At reformen er parkeret, behøver dog ikke stoppe udviklingen og nytænkningen af skolen. De mange timers efteruddannelse af lærere, pædagoger og skoleledere vil i sig selv give et kæmpe løft til både evner og engagement. Ligesom skoleledernes nye frie hænder til at organisere lærernes arbejdstid nu forhåbentlig kan blive brugt med blid behændighed over for de lærere, der frygter uforudsigelige arbejdstider, dårligt forberedt undervisning og stress.

	Og at teste nogle af de nye tiltag i stedet for at køre dem direkte ud på alle landets folkeskoler vil også klæde skolereformen pænt på som mere gennemtænkt og velforberedt efter et valg.

	Hvad der umiddelbart kunne virke som irriterende stilstand på skoleområdet, kan derfor også ses som velgørende omtanke. Og omtanke er der brug for, hvis reformen skal blive til andet og mere end længere skoledage. At nytænke lærernes arbejdstid og undervisningen, så vi får alle elever med, vil tage tid. Og den tid får skolerne nu efter en lang og tærende arbejdskonflikt med millioner af tabte undervisningstimer, der skal indhentes nu.

	At reformen er sat på hold kan måske endda være med til at mildne sindene blandt de lærere, der rent faktisk skal føre ideerne ud i klasseværelserne. Efter vinterens og forårets uskønne forløb omkring afskaffelsen af lærernes arbejdstidsaftale er det svært at mønstre den store begejstring hos selv den mest reformvenlige lærer. Men tiden læger som bekendt en del. Også lettere nedtrampede lærere. En langsom tilvænning til reformen kan trods regeringens higen efter resultater vise sig at være lige nøjagtig det, der denne gang gjorde en forskel for folkeskolen.

