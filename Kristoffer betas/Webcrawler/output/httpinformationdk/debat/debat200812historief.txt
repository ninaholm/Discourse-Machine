Historiefaget og magtkampen om de offentlige sandheder
Historielokalet er - grundet kulturforskelle - en kampplads, hvor elever og lærere forhandler deres identiteter


I en kommentar den 17. december udstiller Anders Holm Thomsen (AHT), hvor manipulatorisk og fattig den offentlige debat og undervisningen i skolen kan blive, hvis eksperter indenfor diverse områder sættes uden for indflydelse - det er netop AHT's hensigt. Denne vision bliver ikke mindre skræmmende af, at AHT ikke kan se forskel på multikulturel og interkulturel undervisning eller på begreberne historiebevidsthed og historisk bevidsthed.Hvad AHT ser, er marxistiske spøgelser, hvilket afholder ham fra at forholde sig til de mange nuancer i debatten.AHT hævder, at jeg ønsker at erstatte kanonlæseplan med en fremtidsfokuseret undervisning. Lad mig slå fast, at jeg i kronikken den 20. november ikke har forholdt mig til indførelsen af det nye faghæfte og en historiekanon. Det har jeg gjort andetsteds. Her fremgår det, at jeg er skeptisk over for fremtidsfokusering, ser positivt på den fremtrædende rolle, begrebet kulturmøder får i det nye faghæfte, og anser historiekanonens indførelse af en mængde fælles stof som et godt afsæt for en påkrævet dialog på tværs af kulturelle skel.Pluralistiske historierNår AHT hævder, at jeg forestiller mig, at tavlen kan viskes ren i klasseværelset, og eleverne kan lægge hjemmets kulturelle bagage bag sig, så afslører han ikke at have forstået hverken det komplekse kulturbegreb eller intentioner med interkulturel undervisning. Meget i modsætning til AHT's udlægning af mine forestillinger, mener jeg, at eleverne i deres fortolkninger af historiske begivenheder vil være stærkt præget af oplevede kulturforskelle, som de tager med i skolen, og at historielokalet derfor er en kampplads, hvor elever og lærere forhandler deres identiteter. I forlængelse heraf er det vigtigt, at undervisningen tager disse oplevede kulturforskelle og deres historiske oprindelse under behandling. Derfor må historiefaget også, hvis det skal være forældrenes, som AHT hævder, tage højde for forældrenes pluralistiske historier. Jeg ved ikke, hvilke forældre AHT henviser til, men i min søns klasse har mindst en tredjedel historiske rødder udenfor landets grænser, de har vidt forskellige sociale baggrunde, og 50 pct. er kvinder.Aldrig neutraltJeg ser frem til, at denne historiske mangfoldighed kan udspille sig i klasseværelset som med- og modfortællinger til kanonpunkterne, og at undervisningen herigennem vil gøre eleverne i stand til at forholde sig refleksivt til egne og andres tolkninger af både historiske begivenheder og oplevede kulturforskelle. Hvor multikulturel undervisning ofte sker som en forbøn for plural monokulturalisme, insisterer interkulturel undervisning på en mere kompleks forståelse af kultur og identitet. Interkulturel undervisning kan være medvirkende til at fjerne historiefaget fra striden og magtkampen om de offentlige sandheder og i stedet for at nærme en fælles erkendelsesproces af, at historiefaget aldrig bliver værdifrit og neutralt, og at det derfor er brandfarligt, når dominerende klasser bruger det til at forme identiteter og fremme egne projekter - det være sig marxistiske, nationalistiske, kulturradikale eller borgerlige.Nanna Bøndergaard Butters er cand. mag. i Historie og Kultur- og Sprogmødestudier
