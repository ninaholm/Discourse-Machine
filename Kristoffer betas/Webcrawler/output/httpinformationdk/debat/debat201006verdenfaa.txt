Verden har fået ny styregruppe
G20 har på halvandet år udviklet sig fra krisekomite til de facto styregruppe for den globale økonomi. Transformationen af G20 fra et anonymt forum for finansministre og centralbankschefer til det nye centrum for global governance er bemærkelsesværdig og afspejler en ny verdensorden, hvor Europa er trængt i baggrunden af Asien og USA


 I dag og i morgen mødes stats- og regeringschefer fra G20-landene i Toronto for at diskutere genopretningen af den globale økonomi samt emner som Kinas valutakurspolitik og muligheden for en stærkere regulering af verdens banker. G20 mødtes for første gang på statslederniveau i november 2008 i Washington, da finanskrisen var på sit højeste og har siden mødtes i London i april 2009 og senest i Pittsburgh i september 2009, hvor G20 udråbte sig selv til det primære forum for internationalt økonomisk samarbejde.
G20 udgør et markant brud med den politiske styring af den globale økonomi, da lande som Kina, Indien og Brasilien nu formelt set er blevet ligeværdige partnere med de vestlige lande i det internationale økonomiske samarbejde. Tidligere blev vækstøkonomierne kun inviteret med som gæster til møder i G7 og G8. Samtidig har G20 udviklet sig til de facto at udgøre den politiske overbygning til IMF og øvrige internationale finansielle institutioner. 
Hvorfor G20?
G20 er et resultat af finanskrisen i Sydøstasien i slutningen af 1990’erne og var oprindeligt tænkt som et forum for økonomiske diskussioner blandt finansministre og centralbankchefer. G20’s medlemskreds blev efter sigende bestemt af den daværende amerikanske finansminister Larry Summers under en telefonsamtale med hans tyske kollega i 1999. De to finansministre gennemgik en liste over verdens lande og udvalgte en række lande, som de mente var relevante at inddrage i diskussionen af den daværende finanskrise. Det betød bl.a., at Argentina og Sydafrika blev G20-medlemmer på trods af, at de har et BNP-niveau på højde med Danmarks og altså ikke er blandt verdens største økonomier.
Frem til 2008 var G20 et relativt anonymt forum, men da finanskrisen var på sit højeste i efteråret 2008, havde verdens ledere behov for at mødes for at signalere handlekraft – både i forhold til deres vælgere og i forhold til de finansielle markeder. Frankrigs præsident Sarkozy foreslog at indkalde til møde i G8 samt at invitere fem udvalgte vækstøkonomier med til topmødet. Men amerikanerne så krisen som en lejlighed til endelig at få gjort op med den europæiske dominans i G7 og G8 og var derfor ikke interesserede i en ad hoc G8+5 løsning. 
Et ekstraordinært møde inden for rammerne af IMF var også udelukket. Det kan synes overraskende, fordi IMF er en international institution med næsten universelt medlemskab, der netop er skabt til at tackle finansielle problemer. Men amerikanerne opfatter IMF som en ekstremt bureaukratisk organisation domineret af europæiske interesser. Desuden mente USA, at det var nødvendigt at indkalde en kreds af lande, der var i stand til at reformere IMF. Noget IMF, ifølge amerikanerne, ikke selv var i stand til. Samtidig opfatter Kina og andre vækstøkonomier sig stadig som underrepræsenterede i IMF i for-hold til deres vægt i verdensøkonomien. Derfor var et møde i IMF-regi også uspiseligt for vækstlandene. 
Opgraderingen af G20 til et forum for stats- og regeringschefer blev den foretrukne løsning for amerikanerne – og dét blev accepteret af de øvrige statsledere. G20 havde nemlig den fordel, at gruppens medlemskreds var bestemt på forhånd, og stormagterne slap derfor for det skænderi, som ville følge med fastlæggelsen af en ny kreds af medlemslande. Samtidig fremstod G20 mere repræsentativ end G7 og G8, fordi gruppen inkluderede en række store og mellemstore vækstøkonomier og i alt repræsenterede 2/3-dele af verdens befolkning og 85% af verdens BNP.  
Arbitrær og eksklusiv
Inklusionen af vækstøkonomierne har gjort, at USA og Europa ikke alene kan kontrollere resultaterne af møderne i G20. De asiatiske lande får med Kina i spidsen stadig større gennemslagskraft. Samtidig begrænser krisen i eurozonen og en dårlig EU-koordination forud for møderne EU’s troværdighed og indflydelse på møderne. Det på trods af, at der stadig sidder mange europæere omkring bordet i G20. G20’s udvikling afspejler således en ny verdensorden med fortsat amerikansk dominans og stigende asiatisk indflydelse på bekostning af Europa. Men hvis man forventer, at et forum, der påstår at løse verdens økonomiske problemer, skal have klare kriterier for dets medlemskab og give alle verdens lande mulighed for at komme til orde, så er G20 problematisk.  
For det første er der – i modsætning til FN og IMF – ikke nogen objektive kriterier for medlemskab af G20. På grund af de historiske tilfældigheder, som ligger til grund for G20’s medlemskreds, bruger G20 selv betegnelsen ”systemisk vigtige økonomier” som fællesnævner for medlemslandene, men definerer ikke, hvad det betyder. Billedet af G20’s medlemskreds kompliceres yderligere af, at det indtil videre er lykkes Spanien og Holland at ”gatecrashe” de første G20-topmøder – selvom de to lande ikke er medlemmer af G20. Spanien fik lokket en invitation til det første møde i Washington ud af Frankrig, der i kraft af sit EU-formandskab havde en ekstra ”billet,” mens Hollands daværende premierminister Balkenende blot mødte op til mødet – og blev lukket ind. 
For det andet er eksklusionen af 172 ud af verdens 192 stater i sig selv problematisk. Bl.a. føler de nordiske lande sig forbigået, da man mener, at de store nordiske bidrag til IMF burde retfærdiggøre et fælles nordisk-baltisk sæde i G20, når nu gruppen reelt har overtaget den politiske styring af IMF. En bedre grund til at føle sig forbigået synes verdens fattigste lande dog at have. For bør verdens fattigste ikke have noget at skulle have sagt, når G20 efter planen skal diskutere udviklingspolitiske spørgsmål på topmødet i Sydkorea i november i år? Sydafrika bliver ofte fremstillet som repræsentant for Afrika i G20, men Egypten, Nigeria og Afrikas fattigste lande føler sig næppe repræsenteret af Sydafrika. 
Efter krisen
Der synes at være bred enighed om, at G20 indtil nu har været et effektivt forum – målt på gruppens evne til at fungere som katalysator for genopretningen af den internationale økonomi efter finanskrisen. Samtidig har pres fra G20 ført til de første spæde tiltag til reform af stemmevægtene i IMF og Verdensbanken. 
Spørgsmålet er dog, om G20 også på sigt kan være et effektivt forum for løsningen af verdens problemer. Indtil videre har den europæiske gældskrise forlænget og forstærket krisebevidstheden i G20-landene. Men hvordan bevarer G20 sin relevans, når den økonomiske krise er drevet over? 
Det kræver, at gruppen finder nye emner at beskæftige sig med, fx udvikling, klima eller aktuelle politiske kriser som fx Iran. Men med en sådan ekspansion af gruppens opgaver følger også krav om en bedre inddragelse af resten af verden - G172 - og bedre samarbejde med internationale organisationer som FN. Alt sammen uden at G20’s effektivitet svækkes. Udfordringerne for stats- og regeringscheferne i Toronto i weekenden er såle-des store – og ikke ”bare” begrænset til at redde verdens økonomi. 
Peter Bendtsen og Andreas Hansen skriver speciale om G20 ved Institut for Statskund-skab, Københavns Universitet, og Dansk Institut for Internationale Studier.

