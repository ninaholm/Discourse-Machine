Tvangen til uddannelsesparathed
De unge på 15-17 år skal holdes i kort snor i kontrolsamfundet, hvori der er pligt til enten at være i uddannelse eller erhverv
At være ung i dag kræver, at man skal bekende, hvem man vil være, og hvad man kan - vel at mærke 'før' man har prøvet ret meget eller kan det hele, mener dagens kronikør.


 40 detaljerede, ministerielle power point slides er netop passeret revy forbi mine på én gang vantro og missende øjne. Undervisningsministeriets embedsmænd er dette efterår faret rundt i alle afkroge af landet med et såkaldt ”roadshow” for at oplyse uddannelsesvejledere om konsekvenserne af Ungepakken, der skal implementeres i kølvandet på den aftale om ”Flere Unge i Uddannelse og Job”, der blev indgået af regeringen (V og K), DF, S og R for et års tid siden
 Der skal oprettes et finmasket kontrol- og vurderingssystem, og det indskærpes, at vejlederne skal holde øje med, om den unge er i uddannelse eller i erhverv. En ny bekendtgørelse slår fast: ”at de 15-17-årige simpelthen har pligt til at være i uddannelse, beskæftigelse mv.” Der skal udfærdiges en uddannelsesplan, der skal beskrive, hvordan pligten opfyldes, så uddannelsen kan gennemføres. Kommunen fører tilsyn med, at den unge overholder pligten til aktivitet og træffer afgørelse, om pligten overholdes. Der oprettes en landsdækkende elev- og ungedatabase, så der skaffes solide data om de kommende generationers aktivitetsmønstre og ’selvangivelser’ (dvs. de efterhånden forvoksede og akkumulerede elevplaner). Der gælder nemlig om at kunne handle hurtigt. Den 15-17-årige skal kontaktes senest 5 arbejdsdage efter, at de kontrollerende myndigheder er blevet bekendt med, at den unge ikke følger sin uddannelsesplan. Ikke noget med at pjække for længe eller at droppe en læreplads i utide; ikke noget med at øve sig på guitar i dagevis, at læse noget, man ikke har fået for, eller skrive på et digt eller en roman af egen avl – hvis den slags selvkørende drop-out-aktivitet går ud over uddannelses- og erhvervspligten.
Uddannelsesparathed
Nu er det ikke fordi, jeg ønsker at underkende ambitionen om, at (mindst) 95 procent af en ungdomsårgang kan få mulighed for at tage en uddannelse eller komme i erhverv; men jeg må nok indrømme, at det forekommer mig meget tankevækkende og betænkeligt, at kontrolstaten er ved at køre over gevind i en tid, hvor der ikke blot serveres både lømmel-, men nu også ungepakker. Aktivitetspligten følges til dørs af en begreb om ”uddannelsesparathed”, og det hedder sig, at kommunen skal give ikke-uddannelsesparate 15-17-årige tilbud, som afdækker og udvikler den unges interesser og kompetencer, så den unge bliver uddannelsesparat. Det virker grangiveligt, som om, de unge skal tvinges til ikke bare at kunne beskrive sig selv inden for et særdeles snævert spillerum; men at de også bliver bedt om at være et skridt forud for sig selv. Er det ikke lige netop ved at gå i gang med en uddannelse, at man kan blive uddannelsesparat? Dertil kommer spørgsmålet: kan uddannelsesparathed overhovedet planlægges og designes strategisk? Noget helt andet er, at man jo kun kan blive en uddannelsesmæssig overraskelse for de andre, men ikke mindst også for sig selv ved at gå i gang med at uddanne sig efter devisen: ingen ved vel ret beset, hvad et gymnasium kan gøre ved én, før man kaster sig ud i at tage livtag med det. Det næste bliver vel, at livsparatheden skal checkes og bogføres i en database, før livet kan få lov til at blive levet? 
Sikkerhed frem for alt
Samtiden skriger på sikkerhed. Kan du ikke dokumentere, at du er et sikkert uddannelseskort og værd at investere i, får du ikke adgang til en af de eftertragtede velodromer, man kan uddanne sig inden for. Ved indgangen skal der risikovurderes; thi væggene er lodrette og glatte, og du overlever kun, hvis du er i høj fart og kender kørselsretningen. Den moderne kontrolstat advokerer for skridsikkerhed. En af roadshowets slides kundgør, at vurderingen af uddannelsesparathed foretages af uddannelsesvejlederne - i samarbejde med skolen - eller den frie skole eller efterskole, der har ansvaret for uddannelsesplanen. Uddannelsesvejlederen kommer til at spille en vigtig rolle som både gatekeeper og kontrollant. Der vil være rigeligt at rive i. Ikke blot vil det kræve en masse manpower og tid at skulle holde intenst øje med alle unge menneskers progressioner eller mangel på samme; men det vil næppe heller blive let at håndtere en række af de gummibegreber, der kommer til at indgå i de vurderinger, der skal udfærdiges fra Gedser til Skagen. Det hedder bl.a., at der i vurderingen indgår faglige (herunder karakterer og læringspotentiale), personlige (herunder motivation og handlekompetence) og sociale forudsætninger (herunder relationskompetence og konflikthåndtering). Men hvordan måler man fx ”læringspotentiale”, ”handlekompetence” og ”relationskompetence”? Ingen af disse lidet konkrete begreber ’bebor’ eller klæber til den enkelte, når han eller hun ikke indgår i et socialt eller fagligt fællesskab, men bare er indkaldt til en samtale med en uddannelsesvejleder. Snakken om kompetencer risikerer at blive til noget snak, og hvem ved, hvor potentialerne for læring skulle sidde lokaliseret? De venter jo ikke på stand-by et par cm under håret, og de ligger ikke kun på tungen. Gådefulde potentialer findes og forløses måske slet ikke, før de måtte blive til i de begivenheder, de unge endnu ikke er blevet hvirvlet ind i.   
Kontraktstyring
Uddannelsespolitik er blevet en hybrid mellem pædagogik og økonomi. Det er dyrt at vælge forkert og falde fra, og uddannelsesvejlederne skal kigge i krystalkuglen for at se, hvilken pædagogik og skoleform, der vil passe bedst til den enkelte elev. På slide nr. 37 hedder det: ”Kommunen skal følge de udsatte unge i overgangen fra 9./10. kl. og ind i ungdomsuddannelserne for at undgå uhensigtsmæssige omvalg og hurtige frafald.” Forældrene og eleven selv er også udset til at være medspillere. De ’mægtiggøres’ (via empowerment, som det hedder på nydansk) ved at skulle levere ”underskrevne uddannelsesplaner”, og vejlederne og institutionsbærerne (lærerne) skal sørge for, at arbejdet med elevens uddannelsesplan og ”fastholdelsesarbejdet” udgør en sammenhængende indsats for eleven. Idéen er, at den unge skal ’føle ejerskab’ til de valg, han eller hun på én gang er tvungen til og gerne selv vil tage. Man bliver så at sige tvunget til at være fri. Mange unge kommer til at havner i en Catch 22 situation, i en form for systeminduceret, politisk akkompagneret ’eksistentialistisk’ klemme. Kontrakten (det underskrevne dokument) bliver en flergenerationel, institutionel, social og psykologiske styringsteknologi. Der skæves til fortiden; men teksten er primært fremtidsrettet. I den personlige selvangivelse fastholdes viljen til servil medspillen på skrift, samtidig med at selvets ønsker spejles i en meget lille, stærkt reguleret og anmassende institutionel ’offentlighed’. At være ung i 2010-2011 er tilsyneladende at lære at mestre den strategiske selvfordoblings uædle, men aldeles nødvendige kunst på kommando. Man skal kunne skrive og snakke om sig selv som en troværdig aktør med en klar fremtidsplan. Man skal være parat til at lyve verden til inden for rammerne af det, der forventes og kræves. Man skal bekende, hvem man vil være, og hvad man kan – vel at mærke før man har prøvet ret meget eller kan det hele.
Afbureaukratisering
Umiddelbart er det ganske humoristisk, at en del af de mange slides er samlet under en overskrift, der klart signalerer, at alle disse styrings- og kontroltiltag er en del af en ”afbureaukratisering”. Der må være tale om et eklatant udslag af retorisk bevidst selvironi. Jeg må således ræsonnere, at, at de fem partier bag ungepakken er nogle rigtige spasmagere. Det er også påfaldende, at panikken over de ustyrlige unge – der risikerer at havne uden for uddannelsessektoren og arbejdslivet – har fået både Socialdemokratiet og De Radikale til at gå med i flokken af ansvarlige partier, der ønsker at kontrollere og forhåndsplanlægge de unges liv, før de knap nok er kommet i gang med at leve det. .


Steen Nepper Larsen er lektor ved forskningscentret GNOSIS  - sind og tænkning, Aarhus Universitet og medlem af bestyrelsen for SOPHIA  - tænketank for pædagogik  og dannelse

