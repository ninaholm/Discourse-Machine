Endnu et nederlag for klimaet - og for os alle
Det fattige Ecuadors tilbud om ikke at udvinde olie i et naturskønt område til gengæld for internationale donationer er trukket tilbage – trods entusiastiske tilsagn kom pengene aldrig


Vi må konstatere, at verden har ladt os i stikken,« erklærede Ecuadors præsident Rafael Correa. »Dette er baggrunden for, at jeg nu har underskrevet et dekret om, at trustfonden Yasuni-ITT skal afvikles. Hermed er dette initiativ nået til vejs ende.«En potentielt banebrydende model for, hvordan fattige lande kunne frigøre sig fra at skulle ødelægge deres miljø i bestræbelserne på at udvikle sig økonomisk, blev altså ikke til noget alligevel. Fordi de rige lande ikke ville støtte den.Ved prøveboringer i 2007 i Yasuni National Park, i Ecuadors del af Amazonas, blev der fundet en anslået forekomst på 846 millioner tønder svær råolie. Samme nationalpark er også hjemsted for to indfødte stammer, der hidtil har levet i frivillig isolation. Parken er tillige opført på UNESCO’s liste som del af verdens biosfærereserve. Det siges også, at én enkelt hektar af Yasuni indeholder flere forskellige træarter end hele Nordamerika tilsammen.Ecuador, som kæmper for at få adgang til finansiering på de internationale markeder, er i desperat pengebekneb. Penge ville man kunne få ved at udvinde olien i Yasuni – 7,2 milliarder dollar over det næste årti. Snarere end at glæde sig over det blev ecuadorianerne imidlertid forfærdede over den forurening, skovrydning og kulturelle ødelæggelse, som en storstilet olieudvinding ville føre til: Et stort flertal af dem var imod at bore i parken. Og så var det, at energiminister Alberto Acosta fik en lys idé: Hvad nu hvis resten af verden ville betale Ecuador for at lade olien forblive i jorden? Acosta håbede på, at Ecuador ville kunne få tilsagn om at få tilført 3,6 milliarder dollar (svarende til halvdelen af den forventede indkomst på olieindtægterne) over det næste årti. Tanken var så at bruge disse midler på ikkeforurenende energiproduktion såsom vandkraft, solenergi og sociale programmer, der kunne hjælpe Ecuadors mange fattige.For de udenlandske donorer ville den primære gevinst selvfølgelig ligge i at kunne bidrage til at forhindre over 400 millioner ton kuldioxid i at blive lukket ud i atmosfæren. En dråbe i havet, måske, men hvis modellen fungerede, var der chancer for, at den kunne finde en bredere anvendelse i mange andre fattige lande, som må sælge alt, hvad de kan grave op, eller skære ned.SmåpengeStøtte kom der da også fra FN’s Udviklingsprogram, som gik med til at administrere Yasuni-ITT trustfonden. Den blev oprettet i 2009, og pengene begyndte at komme. Strømme ind gjorde de ikke ligefrem – de nærmere dryppede.Chile, Colombia, Tyrkiet og Georgien donerede symbolske beløb. Brasilien og Indonesien (som velsagtens tænkte, at de også ville kunne blive begunstiget af et lignende arrangement) gav tilsagn om at donere, men i sidste ende blev det ved det. Blandt de udviklede lande lovede også Spanien, Belgien og Frankrig penge, mens Italien afskrev 51 millioner dollar af Ecuadors gæld, og Tyskland tilbød teknisk bistand til en værdi af 50 millioner dollar.Men det var så også det. Ikke en krone kom der fra hverken USA, Storbritannien, Canada, Australien, Holland eller Skandinavien. Enkeltpersoner som Leonardo Di Caprio og Al Gore donerede, hvad de syntes, de kunne afse. Men fire år senere beløb de samlede tilsagn sig blot til 116 millioner dollar. Af kontante indskud var der kun 13 millioner dollar.»Det var ikke velgørenhed, vi søgte fra det internationale samfund,« sagde Correa. »Vi gav derimod alle en chance for at udvise ansvar i lyset af klimaændringerne.«Naturens retCorrea kunne godt have ventet lidt med at afvikle fonden, men ideen var Acostas hjertebarn. Samme Acosta stillede op som Correas modkandidat ved præsidentvalget i februar. Og tabte.Det var også Acosta, der førte an i den vellykkede indsats for at gøre Ecuador til det første land i verden, som har indskrevet ’naturens rettigheder’ i sin nye forfatning. Dette var et radikalt brud med de traditionelle miljømæssige reguleringssystemer, der anskuede naturen som ejendom. Ecuadors lov anerkender nu, at økosystemer kan have umistelige rettigheder til at eksistere og blomstre. Dermed giver den lokale folkegrupper ret til at rejse krav om hensyntagen på vegne af økosystemer. Som trustfonden er det en idé, der har potentiale til at sætte mange frugter.Indtil videre er det dog stadig et stort intellektuelt og politisk spring at underordne de faktiske vælgeres (og kampagnebidragyderes) handlefrihed og ejendomsret økosystemers ret til at overleve og trives. Uanset at vi alle er afhængige af de selv samme økosystemer for selv at kunne overleve.Derfor fortsætter vi hellere vores lystige vej mod global nedsmeltning. Fracking er vigtigere end vindenergi, forlyder det netop nu fra London!Da De Konservative kom til magten i Storbritannien for tre år siden, ville de være »den grønneste regering nogensinde«. Siden da har de forelsket sig i skifergas og bebudet nye skattefordele for fracking, som finansminister George Osborne har udnævnt til »de mest generøse for skifergasudvinding i verden.«Og ikke nok med det. Der skal heller ikke være nogen ’minimumafstand’ mellem fracking-anlæg og folks huse. I praksis betyder det, at udvindingsselskaber kan havne i en eller andens forhave.Til gengæld skal lokale borgergrupper nu kunne nedlægge veto mod opførelse af vindmøller i deres hjemkvarter. Som premierminister David Camerons kontor forklarer, »er det meget vigtigt, at der tages et hensyn til lokale vælgere i forbindelse med anlæggelse af vindmølleparker ... ønsker folk ikke vindmølleparker i deres lokale områder, skal de have mulighed for at kunne stoppe dem.«Det er altså helt i orden at ødelægge planeten, men Gud forbyde, at nogen skulle ødelægge folks udsigt.&nbsp;© Gwynne Dyer og InformationOversat af Niels Ivar Larsen
