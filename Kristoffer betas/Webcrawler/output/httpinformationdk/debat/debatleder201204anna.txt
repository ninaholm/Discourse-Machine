Annans næste opgave



 Hvordan kunne det ske? Det er det helt store spørgsmål oven på weekendens spektakulære angreb i hjertet af Kabul. Trods tilstedeværelsen af 130.000 udenlandske soldater og dobbelt så mange afghanske sikkerhedsstyrker lykkedes det de afghanske oprørere at angribe både den britiske og den tyske ambassade samt Camp Eggers, NATO’s hovedkvarter, i Kabuls særligt beskyttede Grønne Zone. Også det afghanske parlament, Hotel Star samt regeringsbygninger i tre af Kabuls naboprovinser blev udsat for angreb.
Når katastrofen dagen derpå skal gøres op, er der flere ting, som springer i øjnene.
For det første er tabstallene overraskende lave. Trods de mange angrebsmål har kun otte afghanske sikkerhedsfolk og tre civile mistet livet, mens alle 36 oprørere blev dræbt. Det tyder på, at de afghanske sikkerhedsstyrker har reageret overraskende professionelt, og at oplæringen af hæren og politiet har båret frugt.
For det andet er det slående, hvor nøje planlagt, koordineret og effektivt de mange angreb blev udført. Det må have krævet, at en meget stor personkreds har haft kendskab til, at en stor aktion var undervejs.
Angrebene er derfor i højere grad en efterretningsmæssig end en sikkerhedsmæssig katastrofe, hvilket det afghanske indenrigsministerium mandag måtte erkende.
For det tredje tyder alt på, at angrebene er udtænkt og gennemført af det i Vesten relativt ukendte Haqqani-netværk, der tidligere har stået for en række angreb på højtprofilerede mål i Kabul. Netværket, der er allieret med Taleban, huserer i det østlige Afghanistan og i Pakistan, hvor Haqqani-familien har særdeles gode forbindelser både i militær og efterretningstjeneste.
Pakistan anser Haqqani for ’gode’ talebanere – dem, der kun kæmper i Afghanistan – mens de talebanere, der også bekæmper den pakistanske regering, betegnes som ’de onde’. Ironisk nok eksisterer denne skelnen ikke for talebanerne, der på tværs af grænse og uden skelen til nationalitet hjælper hinanden med penge, efterretninger og selvmordsbombere.
Ikke desto mindre er Haqqani Pakistans mest pålidelige bud på en fremtidig allieret i Afghanistan.
En række kommentatorer har været ude med dommedagsbasunen. Angrebene i Kabul viser, at krigen er tabt, at ti års indsats er spildt, og at de afghanske sikkerhedsstyrker ikke er klar til at overtage roret i 2014, lyder det. Men er det nu også rigtigt?
Det er tankevækkende, at det formentlig ikke er det Taleban, som de danske soldater har brugt snart seks år på at slås mod i Helmand, der står bag angrebene. Haqqani-netværket er givet en særdeles farlig og målrettet gruppe, men udgør en langt mindre fjende end den styrke på 25.000 talebanere, som de seneste år er blevet trængt i defensiven i Helmand og Kandahar.
Succesen i syd er desværre sket på bekostning af de østlige provinser, hvor Sirajuddan Haqqani og Gulbuddin Hekmatyars Hezb i-Islami og deres erfarne al-Qaeda-krigere har haft ro til at planlægge netop den slags spektakulære angreb, som hærgede det østlige Afghanistan søndag.
Weekendens angreb viser under alle omstændigheder, at de afghanske sikkerhedsstyrker står over for en meget stor opgave i 2014 – også selv om omkring 10.000 amerikanske, britiske og canadiske specialstyrker ventes at blive i landet, hvor de sammen med afghanske specialstyrker skal fortsætte jagten på oprørskommandanter, bombemagere og logistiske bagmænd.
Angrebene viser også, at NATO befinder sig i et stadig mere desperat kapløb med tiden, hvis det skal lykkes at nå til et punkt, hvor det afghanske styre er så stabilt, at det kan klare udfordringen. Som situationen ser ud i øjeblikket, er der ikke noget alternativ til en militær løsning.
I øjeblikket er der intet, der tyder på, at en levedygtig fredsproces eksisterer. Både USA’s indledende forhandlinger med Taleban og den afghanske regerings fredsfølere er kuldsejlet – formentlig på grund af manglen på en troværdig mægler.
Og efter weekendens angreb er der næppe nogen, som har lyst til at sætte sig til forhandlingsbordet med Sirajuddin Haqqani.
Alligevel er forhandlingsvejen den eneste rigtige vej – og det står efterhånden klart, at det kun er en opgave, der kan løftes af FN’s chefmægler Kofi Annan eller en anden med tilsvarende erfaring og troværdighed.

