Klimapolitik er mere end naturvidenskab og økonomi
Skal fremtidens klimapolitiske løsninger have gennemslagskraft, er det nødvendigt at inddrage humanistisk forskning


 I en tid hvor de globale klimaforandringer udfordrer samfundet på talrige måder, er det vigtigt at huske på, at mennesket både er årsag til problemerne og den eneste kilde til effektive løsninger. Mennesket har en så omfattende indflydelse på klimaet, at man for øjeblikket overvejer at kalde den nuværende geologiske epoke for antropocæn. Betegnelsen er afledt af anthropos, der betyder menneske, med det formål at beskrive, at det ikke længere er muligt at tænke kultur og natur som adskilte størrelser. Men spørgsmålet er, om politikere og beslutningstagere er klar til at tage konsekvensen og inddrage analyser af menneskets adfærd, historie og værdier i fremtidens klimapolitik?
I optakten til de politiske forhandlinger på COP 21 i Paris var det tydeligt, at den politiske debat om klimaet er lukket om et snævert repertoire af løsninger. Det internationale samfund har først og fremmest fokus på at reducere CO2-niveauet i atmosfæren og dernæst på at udforme finansielle instrumenter, der er i stand til at sikre denne reduktion gennem globalt bindende samarbejdsaftaler og økonomiske incitamenter.
Tre konkrete forslag
Bag den politiske debat findes imidlertid en forestilling om, hvilke indsatser og typer af forskningsviden, der er brug for til at skabe klimapolitiske løsninger. Først og fremmest har den internationale klimapolitik været drevet af nye naturvidenskabelige opdagelser kombineret med økonomiske modeller. Men sagen er, at klimaændringerne udgør et langt mere komplekst problem, der vedrører hele menneskehedens historie, adfærd og kultur, og som kalder på en langt mere integreret og tværvidenskabelig tilgang.
I alle de situationer, hvor vores forestillinger om klimaet ikke svarer til de naturvidenskabelige kendsgerninger, men er påvirket af ideologi, religion, kortsigtethed og moralske dilemmaer, er det nødvendigt at supplere teknologi og økonomi med humanistisk indsigt. Derfor er det vigtigt at bruge alle midler, når fremtidens løsninger skal udvikles. Konkret foreslår vi, (1) at der skabes et tværgående klimavidenskabeligt rådgivningsorgan, der inddrager ekspertise fra alle discipliner, (2) at klimaudfordringer indgår som studieelementer på alle uddannelsesretninger for at skabe handlingsbevidsthed hos de næste generationer, og (3) at der påbegyndes lokale eksperimenter med nye demokratiske beslutningsprocesser, der mobiliserer befolkningens værdier og forestillinger.
Bro mellem disciplinerne
Selve italesættelsen af klimaforandringer som et naturvidenskabeligt og økonomisk problem kan medvirke til at sænke hastigheden og viljen til at foretage beslutninger. Derfor må der bygges bro mellem de teknisk-naturvidenskabelige discipliner og den humanistiske forskning.
De humanistiske videnskaber kan hjælpe til at forstå, hvordan forskellige samfund, stater og institutioner har forskellige syn på forandringer, risici og beslutninger. Medievidenskaben kan kaste lys over, hvordan klimaforandringer fremstilles i medierne. Historievidenskaben kan lære os, hvordan tidligere samfund har håndteret voksende befolkningstal og ændringer i klimaet. Litteraturvidenskaben kan skabe indsigt i, hvordan vi bearbejder ændringer i naturen gennem litterære og kunstneriske virkemidler. Ligesom filosofien kan bidrage til at udvikle en klimaetik, der inddrager fremtidige generationers velfærd.
De humanistiske uddannelser har mange indsigter at bidrage med. Især hvis de indgår i tværfagligt samarbejde. Skal det lykkes, er det imidlertid vigtigt at anerkende, at de humanistiske videnskaber bidrager med analyser, kompetencer og rådgivning på måder, der ikke kun peger fremad mod nye videnskabelige og teknologiske løsninger, men forsøger at begribe, hvordan mennesker og institutioner kan spænde ben for sig selv.
Kun gennem en koordineret indsats kan politikere og beslutningstagere forvente et oplyst beslutningsgrundlag, der indeholder tilpas indsigt i menneskets kultur, natur, sprog og bevidsthed til at kunne udløse det fulde handlingspotentiale i det globale samfund og skabe en bæredygtig fremtid. I denne sammenhæng kan humaniora vise sin samfundsmæssige nytte ved at pege på, hvad der skaber grøn velfærd og ikke kun teknologi og velstand.
Forfatterne er undervisere og studerende ved kurset Klimafilosofi på Det Humanistiske Fakultet, Københavns Universitet.

