Ikke flere finter



 Efter de danske styrker for længst har forladt Irak, og mens tilbagetrækningen fra Afghanistan er i fuld gang, vil forsvarsminister Nick Hækkerup (S) nu nedsætte en ekspertgruppe, der skal håndtere juridiske spørgsmål i forbindelse med internationale militære operationer. Det er lidt sent. Men »bedre sent end aldrig«, som folkeretsekspert Anders Henriksen sagde i går til Politiken. I løbet af de senere år er det kommet frem, at danske soldater har spillet en problematisk rolle i forbindelse med tilfangetagelser i Irak og Afghanistan.
Her i avisen er eksempelvis sagen om den terrormistænkte iraker Abbas Allawi blevet afdækket. Han blev taget til fange af britiske soldater under en dansk ledet operation i foråret 2005 og udleveret til irakisk politi, selv om både danskerne og briterne forinden havde modtaget klar dokumentation for de irakiske myndigheders brutale metoder. Derefter blev han tæsket ihjel af politiet.
Sagen illustrerer, at der er behov for at styrke styringen og tilsynet med danske styrker på internationale operationer, også af hensyn til soldaterne selv, der hidtil er blevet sendt af sted på vanskelige missioner uden klare retningslinjer at gå ud fra. En juridisk ekspertgruppe med fokus på Danmarks folkeretslige forpligtelser er derfor meget velkommen. Men sagen om Abbas Allawi viser også, hvad jurister desværre også kan bruges til.
Når han blev tilbageholdt af britiske soldater under en dansk ledet mission, var det udtryk for den såkaldte brite-finte: en praksis, som blev fulgt af de danske styrker, fordi jurister i centraladministrationen vurderede, at danskerne ikke ville kunne drages juridisk til ansvar for tilbageholdelser, som formelt set var foretaget af et andet lands soldater.
Afgørende er det, at juristerne i den nye ekspertgruppe får til opgave at sørge for, at konventionernes ånd bliver fulgt. Ikke at udtænke måder at omgå dem på.

