Boomerang



 Børne- og ungeminister Christine Antorini (S) har igangsat et opgør med den borgerlige regerings politik om mere privat konkurrence til de offentlige velfærdstilbud. Antallet af private daginstitutioner har været stødt stigende de senere år og ligger nu på over 200. Ministeren ønsker en udredning af ejerformerne på området og vil have undersøgt, om de private tilbud er med til at skabe A- og B- institutioner, fordi de private må opkræve højere forældrebetaling.
Den ideologiske værdidebat, Antorini bebuder, risikerer imidlertid at ramme regeringen som en boomerang, fordi den med al sandsynlighed vil vise, at kvaliteten i de private tilbud faktisk er bedre, end hvad det offentlige kan levere.
Det, der skal levere skyts mod den borgerlige forestilling om det private initiativ som »et mål i sig selv«, vil kunne bruges som en kritik af udhulingen i det offentlige tilbud. De mange nye private børnehaver og vuggestuer skyder primært op som bolværk mod nedskæringer, lukkedage, voksende bureaukrati og sammenlægninger til større institutioner, som kommunerne har gennemført i stort omfang. De bliver oprettet af nød, men får til gengæld også et øget forældreengagement med i fødselsgave. Nogle institutioner har tilmed formået at opnå bedre normeringer for samme forældrebetaling.
Det er dog nok de færreste institutioner, hvilket fremgik af en Rambøll-undersøgelse sidste år, der viste, at 76 procent af privatinstitutionerne havde forhøjet takst begrundet i bedre pædagognormeringer.
Omvendt vil ministeren netop på det grundlag kunne få vished om, at det private udbud har skabt A- og B-institutioner, fordi forældre er villige til at betale for mere kvalitet, og der er skabt et marked, som ligner privatskolernes udfordring af folkeskolerne. Men Antorini kan også vælge at tage de ideologiske briller af og se om der skulle være inspiration at hente i privat engagement og anderledes løsninger.

