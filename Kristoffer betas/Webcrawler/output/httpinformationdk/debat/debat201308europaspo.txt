Europas politikere bør lære af Hegel
Den tyske mestertænkers hovedværk, ’Åndens fænomenologi’, kaster lys over eurokrisen: Velstand og vækst er ikke alt – i demokratiet søger borgerne også gensidig anerkendelse
 
	Foto: Scanpix


 
	Få andre bøger er blevet beskyldt for at være så ulæselige. Alligevel er Åndens fænomenologi – Georg Wilhelm Friedrich Hegels absolutte hovedværk – netop oversat til hollandsk. Og selv om den filosofiske klassiker udkomførste gang i 1807, kan den ikke desto mindre kaste lys over den aktuelle eurokrise. Af bogen kan vi nemlig lære, at politikerne er på vildspor, hvis de kun anser kriser som den nuværende for at være et økonomisk problem.

	Reaktionen fra Martin Schulz, formand for Europa-Parlamentet, på Storbritanniens plan om at sende EU-medlemskabet til folkeafstemning er et eksempel på denne holdning. Planen er ifølge Schulz en dårlig idé, fordi »Camerons Europa à la carte ikke er praktisk mulig. I Europa må vi holde os til at fokusere på beskæftigelse og vækst, ikke hengive os til endeløse diskussioner om de europæiske traktater.«

	Synet på EU som et samarbejde, der først og fremmest skal bringe velstand og få den økonomiske maskine til at køre gnidningsfrit, er almindeligt udbredt blandt kontinentets politiske beslutningstagere. Det deles i Holland af statsminister Mark Rutte og arbejdsgiverformand Bernard Wientjes.

	»To tredjedele af den hollandske eksport går til Europa,« udtalte Wientjes for nylig til BNR Nieuwsradio.

	»Halvanden million hollandske job afhænger af Europa. Vi tjener 180 milliarder euro på EU og euroen. Europa og euroen er rygraden i hollandsk økonomi.«

	Læser vi Hegel, indser vi, at det overdrevne fokus på den fælleseuropæiske valuta er forfejlet. Jo større velstand, desto mere støtte til EU? Nej, sådan hænger tingene ikke sammen. Som den tyske filosof pointerede for 200 år siden: »At blive set og hørt er næsten vigtigere for os end at trække vejret.«

	Anerkendelseskamp

	De, som ønsker at forstå eurokrisen, kan studere den lange passage om den gensidige anerkendelseskamp, som mennesker befinder sig i. Hungeren efter anerkendelse fører uundgåeligt til konflikter. Forholdet mellem to mennesker – ’herre-slave-dialektikken’ – er så centralt for Hegel som ’overmennesket’ for Friedrich Nietzsche og ’ondskabens banalitet’ for Hannah Arendt. Slaven kan aldrig give herren den anerkendelse, han higer efter. Ægte anerkendelse opnås ikke ved magt og tvang.

	På længere sigt er forholdet mellem herren og hans slave uholdbart. I Hegels opfattelse ville herre-slave-dialektikken derfor bane vej for et samfund, hvor alle borgere skulle have de samme rettigheder: demokratiet.

	Næsten 200 år senere uddybede den amerikanske filosof Francis Fukuyama synspunktet. Da han proklamerede historiens afslutning, pegede han på demokratiet som den styreform, der bedst opfylder behovet for anerkendelse. Demokratiske valg er ikke kun en måde til at regulere overførsel af magt. Det forhold, at borgerne kan komme til orde, er lige så vigtigt.

	Men eurokrisen har vist os, at mennesker med et gennemført demokratisk sindelag er vanskelige at finde i den europæiske magtelite. Martin Schulz, formanden for det organ, som skulle formodes at symbolisere europæisk demokrati, reducerer ikke desto mindre den varslede britiske folkeafstemning til et administrativt anliggende, som giver en mængde ekstra tidskrævende besvær. Politisk deltagelse devalueres til en luksus, der vel kan tillades, når udviklingen er i en god gænge, men ikke midt i en krise.

	Tegnebogen er ikke alt

	Ikke desto mindre argumenterer Schulz på sin egen måde for et samfund, der er baseret på lighed. Det er hans opfattelse, at landene i Nordeuropa (de rige), skal hjælpe dem i Sydeuropa (de fattige) med en bred vifte af støtteforanstaltninger. Dette vil give større lighed – om ikke af den type, Hegel havde i tankerne, men snarere den lighed, som Karl Marx argumenterede for i midten af det 19. århundrede.

	Fordi vi har været tilbøjelige til at læse Hegel gennem Marx, har vi også været for tilbøjelige til at fokusere på de økonomiske mangler. For mange politikere er det blevet en rygmarvsrefleks, at hvis vælgerne er utilfredse, må grunden være manglende velstand. Det har ført til den opfattelse, at euroen er det vigtigste instrument, de har til rådighed. De sætter ind imod utilfredshed med et tilskud her og et økonomisk incitament der, fordi den stiltiende antagelse er, at vælgernes adfærd på valgdagen primært dikteres af deres tegnebog.

	Men enhver, som reducerer samfundsborgeren til homo economicus, har udviklet et blindt punkt. At borgere kan motiveres af andet end økonomiske faktorer er svært for politikere og teknokrater at forstå.

	En undersøgelse, foretaget af Maurice de Hond-instituttet (der bygger på et panel bestående af 2.000 personer), viste i foråret, at hollændernes største bekymring er, hvad de ser som EU’s manglende respekt for demokratiet. Dette er en mistillid, politikerne selv er med til at nære. Luxembourgs premierminister siden 1995. Jean-Claude Juncker, der også er tidligere leder af Eurogruppen, sagde det for nylig rent ud til det tyske nyhedsmagasin Der Spiegel: »Om nødvendigt må politikerne forfølge den korrekte politik, uanset om mange vælgere opfatter den som den forkerte.«

	Tilsyneladende er demokrati kun acceptabelt, i den udstrækning det giver de ønskede valgresultater. For Europas politikere burde Åndens Fænomenologi være tvungen læsning. Med en eurokrise, der synes endeløs, kan bogens genudgivelse ikke komme på et mere passende tidspunkt.

Sebastien Valkenberg er hollandsk journalist og filosof. En dansk oversættelse af hele ’Åndens Fænomenologi’ udkom i 2005.

© Trouw og Information

Oversat af Niels Ivar Larsen

