Urentabel støtte til Kemi Watch



 I kronikken den 10. oktober præsenterer miljøminister Kirsten Brosbøl (S) og Enhedslistens Per Clausen et nyt initiativ, der skal beskytte forbrugerne mod farlig kemi. I DI er vi helt enige i, at vi skal gøre alt, hvad vi kan for at beskytte forbrugerne mod farlige kemikalier. Problemet er, at aftalen om at give godt 17 millioner kroner til et nyt privat drevet Kemi Watch ikke giver forbrugerne den bedste valuta for pengene.
I stedet kunne regeringen og Enhedslisten have brugt pengene til at styrke myndighedernes kontrol og beskyttelsen af forbrugerne.
I dag er det Kemikalieinspektionens opgave at sikre, at produkter på det danske marked overholder kemireglerne og komme med råd og vejledning til, hvordan virksomhederne overholder alle gældende regler.
Det rejser spørgsmålet, hvorfor regeringen og Enhedslisten fravælger at styrke en offentlig myndigheds effektfulde redskaber for i stedet at lægge opgaver over i en privat organisation?
Men det er ikke det eneste spørgsmål, der rejser sig. For hvorfor vælger regeringen og Enhedslisten ikke at bruge de mange penge på det mest effektive redskab til at beskytte danske og europæiske forbrugere?
Hvis forbrugerbeskyttelse er formålet, så burde pengene gå til at styrke den danske indsats for at tilføje relevante stoffer til kandidatlisten under den europæiske kemikalielovgivning Registration, Evaluation, Authorisation and Restriction of Chemicals (REACH). Med midler i denne størrelsesorden kan Danmark øge sin indsats mod farlige kemikalier markant.
Europæisk regulering
Den europæiske kemikalielovgivning stiller allerede i dag store krav til virksomhederne, og der udestår stadig et stort arbejde. Men REACH er endnu ikke fuldt implementeret. Regeringen og Enhedslisten bør støtte det europæiske arbejde. For allerede nu begynder vi at kunne se, at den europæiske regulering virker. Et eksempel er, at de to første phthalater i 2009 kom på kandidatlisten, og herefter er forbruget i Europa faldet med mere end tredjedel. I dag er der syv phthalater på kandidatlisten – blandt andet de fire som regeringen forsøgte at forbyde tidligere i år.
Ministeren skylder derfor at forklare, hvorfor pengene ikke går til den indsats, vi ved virker, og som rent faktisk beskytter forbrugerne.
Karin Klitgaard, miljøpolitisk chef i Dansk Industri (DI)

