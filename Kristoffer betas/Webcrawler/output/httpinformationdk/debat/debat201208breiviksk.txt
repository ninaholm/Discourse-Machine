Breivik og skizofrenien
Man kunne måske have undgået den ufattelige tragedie i Norge, hvis psykiatrien    ikke var så stigmatiseret og stigmatiserende, at mange forældre undlader at søge dens hjælp til deres syge børn
Anders Behring Breivik har aldrig ønsket at blive set som skizofren, men har mod sin vilje afsløret skizofrenisymptomer.

To hold retspsykiatere er nået frem til to forskellige konklusioner i vurderingen af Anders Behring Breivik, hvilket har givet anledning til en skarp kritik af psykiatriens diagnostik. Psykiateren anklages for at være blind for den historiske, sociale og kulturelle kontekst, som personen lever i, og som rettelig må inddrages i forståelsen af personens forestillinger og handlinger.Meget af kritikken bygger på den antagelse, at Breivik blev vurderet skizofren og dermed sindssyg af det første hold retspsykiatere, fordi han selv har skudt og bombet i stedet for at sidde bag skrivebordet og planlægge terrorhandlinger. Man sammenligner Breivik med andre skikkelser, som Hitler, der ganske rigtigt har begået uhyrlige forbrydelser mod menneskeheden uden at være sindssyg. Men det er misforstået. Grundlaget for diagnosen har været en vurdering af forstyrrelser af såvel formen som indholdet af Breviks tanker, som er forenelig med kriterierne for skizofreni.Retspsykiaterne fandt Breiviks tænkemåde desorganiseret med forstyrret begrebsopfattelse og tendens til perseveration – en abnorm tilbøjelighed til at gentage sig selv og forblive i samme tankegang. Trods mange ord og lange forklaringer er Breiviks udsagn fraseprægede og uden megen reel information. Talen er indforstået og opstyltet, og han kredser konstant om sit favoritemne – Kompendiet og kampen mod islamisering af Europa. Han kan kun kortvarigt forholde sig til andre emner.Man kan et øjeblik drømme sig til et andet forløb af historien: Tænk, hvis Breiviks isolation og ejendommelige adfærd havde vakt bekymring hos de nærmeste, og de havde søgt hjælp til ham hos en psykiater, længe før han havde nået at udrette skade. Psykiateren ville stille en diagnose og sikre behandling og støtte til en sundere udvikling. Med andre ord: Man kunne måske have forebygget den ufattelige tragedie, hvis psykiatrien ikke var så stigmatiseret og stigmatiserende, at mange forældre undlader at søge dens hjælp til deres syge børn. Faktisk var både Anders Behring Breiviks moder og søsteren bekymrede i tiden op til attentatet.Ironisk nok har Norge været foregangsland, når det gælder oplysning af befolkningen om tidlige tegn på psykose og vigtigheden af tidlig behandling. At netop Norge rammes af denne tragedie siger noget om, hvor stor og svær en samfundsopgave det er at sikre rettidig hjælp til mennesker, der udvikler alvorlig psykisk sygdom. Her hjælper det ikke at hade psykiatrien.Ingen enkle årsagsforklaringerSkizofreni er en gruppe af sindssygdomme, der er afgrænset ved bestemte kriterier, som man internationalt er blevet enige om, og som for tiden er under revision. Så ja, indrømmet, der er ingen eviggyldige sandheder her. Men al erfaring viser dog, at visse særlige tankeforstyrrelser og hallucinationer, som Breivik menes at have, er kendetegnende for skizofreni. Der er også enighed om, at diagnosen ikke udelukkes af god begavelse eller handlekraft. Og naturligvis skal psykiatrien være meget varsom med at betegne sære ideer eller politisk ekstremisme som sindssygdom. Men at tro, at politisk ekstremisme udelukker eller ligefrem skulle beskytte mod sindssygdom, er en ligeså farlig og forkert antagelse.Det er et vilkår for psykiatrien, at stort set ingen af vores diagnoser har enkle og sikre årsagsfaktorer. Det er også klart, at der kan være usikkerhed om diagnosen, når den hviler på beskrivelsen af personens indre tanker, følelser og oplevelser, dvs. subjektive psykiske fænomener.Breivik har aldrig ønsket at blive set som skizofren. Han har altså – mod sin vilje – afsløret skizofrenisymptomer i den første retspsykiatriske undersøgelse. Det er nærliggende at antage, at han ved den anden undersøgelse havde lært sig, hvad han ikke skulle sige til psykiaterne. Og uden adgang til formen af hans subjektive oplevelser og tankeverden, kan diagnosen skizofreni ikke stilles – men heller ikke udelukkes. I hvert fald har Breivik ikke selv ønsket den konklusion, at han er sindssyg og derfor ikke strafegnet.I Danmark og Norge er det sådan, at sindssygdom, som f.eks. skizofreni, som hovedregel medfører straffritagelse og psykiatrisk behandlingsdom, mens dette ikke er tilfældet for andre alvorlige psykiske tilstande, f.eks. svære personlighedsforstyrrelser og autisme, selv om disse tilstande på samme måde kan spille en direkte rolle for alvorlig og personfarlig kriminalitet.Retspsykiatriens praksis er en del af vores historie og af vores samfundsværdier. Vi er et retssamfund, der tilstræber at respektere individet og at behandle alle lige og retfærdigt, også når det kommer til at udmåle straf og/eller behandling for terrorister.Breivik er både terrorist og psykisk syg, og det er vores udfordring at håndtere dette retfærdigt. Hvis vi fejler her og blot reagerer reflektorisk – i had og ud fra ønsket om den strengeste straf uanset hvad – er det begyndelsen på enden for vores retssamfund, dvs. det samfund, som Breivik ønskede at omstyrte. Noget af det, der gør det særlig svært i tilfældet Breivik, er, at de sædvanlige, sort-hvide kategorier passer dårligt på ham. Han virker mere empatiforstyrret og koldt beregnende end direkte psykotisk. Han vil blive dømt af retten. Det, vi har brug for her, er en diskussion af, hvad de psykiatriske diagnoser kan og ikke kan i forhold til de beslutninger, retten skal træffe. Og her er vi enige i kritikken. Diagnoserne har begrænset gyldighed, de er defineret og afgrænset ud fra ønsket om ensartet klinisk brug af diagnoser blandt psykiatere. De diagnostiske kriterier ændres i takt med ny viden.Jura må trække grænsenI tilfældet Breivik er vurdering af tilregnelighed blevet aktualiseret som et mål for den anklagedes evne til at forstå, at det, han har gjort, er forkert. Ifølge de berømte McNaughton’s regler fra England (1843), fordrer straffrihed, at det kan godtgøres, at den anklagede på gerningstidspunktet ikke kendte rigtigt fra forkert, men handlede ud fra en sådan sygdomsbetinget brist i tænkningen, at han ikke forstod karakteren af sine handlinger – eller hvis han gjorde det – ikke forstod, at det var forkert. I Norge indgår begrebet utilregnelighed slet ikke i straffeloven, der blot siger, at den som var psykotisk på gerningstidspunktet, ikke straffes. I dansk straffelov gælder det såkaldt ‘dobbelte kriterium’, dvs., at den, der på gerningstidspunktet var utilregnelig på grund af sindssygdom, ikke straffes. I begge lande udtaler psykiaterne sig kun om sindssygdom/psykose, mens det er dommerens afgørelse, om der også var tale om utilregnelighed.Et menneskes hele bevidsthedsliv vil aldrig kunne rummes i en psykiatrisk diagnose, og i vurdering af tilregnelighed vil man stadig ramme ind i det århundredgamle filosofiske spørgsmål om eksistensen af en fri vilje. Jo flere (u)gerninger, der forstås og forklares ud fra sygdomme i sindet, desto mindre rum er der til at forstå os selv og hinanden som frie og ansvarlige mennesker. Dette dilemma kan hverken juraen, psykiatrien eller anden hjernevidenskab afklare fyldestgørende. Med et let omskrevet citat fra 1820’erne af juraprofessor Anders Ørsted, er det i praksis stadig »juraen (som) må trække en grænse mellem strafansvar og straffrihed«.Mette Brandt Christensen er speciallæge i psykiatri, og Pia Jeppesen er speciallæge i børne- og ungdomspsykiatri
