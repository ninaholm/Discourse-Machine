Fejloplysninger forplumrer debat om medicin
Det er lodret forkert, når Informations lederskribent skriver, at salget af metadon betyder fem millioner kroner direkte ned i apotekernes lommer


 Det er et godt gammelt mundheld for journalister, at research kan slå enhver god historie ihjel. Det ser ud til, at Informations lederskribent, Bent Winther, har fundet sin helt egen løsning på dette. Han undlader simpelthen at researche, før han fyrer dommedagskanonerne af mod apotekerne under overskriften »Løkkes ordre« 10. juli 2009. Hvis han havde gjort sig den ulejlighed at sætte sig ind i sagerne, før han satte sig til tasterne, var Informations læsere blevet forskånet for misinformation af den værste skuffe.
Lad os begynde med Bent Winthers første forkerte påstand om, at medicinen er dyr i Danmark. Faktum er, at apoteksmedicin i Danmark er 14 procent billigere end gennemsnittet af priserne i de otte EU-lande, Konkurrencestyrelsen normalt sammenligner os med. Priserne på den ikke-patentbeskyttede medicin er væsentligt lavere i Danmark end i eksempelvis Sverige og Norge, og samlet set er priserne på apotekets medicin faldet med 28 procent de sidste otte år.
Det skyldes den særlige 'danske model', hvor leverandørerne i fri priskonkurrence kæmper om at blive billigst ved licitationer hver 14. dag. Konkurrencen er skarp, fordi apotekerne tilbyder kunden at få udleveret det billigste præparat, og medicintilskuddet følger den billigste pakning.
Åbningstid
Medicinprisen bestemmes altså af producenterne. Apotekerne må så lægge et fast (og i øvrigt ret lavt) beløb oveni som avance, og beløbet er det samme, uanset om det er et dyrt eller billigt produkt. F.eks. koster fem liter Metadon 373 kroner, heraf får apoteket 23 kroner og 73 øre, hvoraf der skal afholdes alle udgifter til løn, husleje, varme m.v. Det kan man vist ikke kalde en guldgrube.
Bent Winther påstår, at apotekerne sjældent holder åbent, når man skal bruge dem. Det er svært for mig at vide, hvem 'man' er, men det er i hvert fald ikke et flertal af danskerne. Analyseinstituttet Megafon har i maj 2009 undersøgt sagen, og faktum er, at 84 procent af danskerne er tilfredse eller meget tilfredse med apotekets åbningstider.
Ventetid
Bent Winther mener også, at der altid er meget lang kø. Hvor Bent Winther opererer med holdninger, holder vi os til fakta. Faktum er, at kunderne på apotekerne i gennemsnit venter under fem minutter. Det kan vi sige med bestemthed, fordi vi rent faktisk har undersøgt sagen. Meningsmålinger blandt danskerne viser, at de synes en rimelig ventetid på apoteket er 10-12 minutter. Langt størsteparten af kunderne bliver således ekspederet inden for ventetider, som de selv finder rimelige.
En anden væsentlig - men meget udbredt - misforståelse er, at apotekerne og Apotekerforeningen har monopol på salg af medicin. Faktum er, at det er statens monopol, og det er staten, der bestemmer helt og holdent, hvem de vil udpege som apotekere. Og i øvrigt også hvor mange apoteker, der skal være, og hvor de skal ligge.
Ikke flere penge
Bent Winther nævner, at Sverige og Norge for nyligt har ophævet monopolet. Det er korrekt, men hvad han nok ikke ved er, at den svenske stat har postet masser af penge i systemet for at holde en ideologisk båret liberaliseringsproces kørende. I Norge har liberaliseringen heller ikke været en ubetinget succes. Priserne er højere end i Danmark og næsten alle norske apoteker ejes i dag af tre store internationale kapitalkæder, og det er vel ikke den bedste garanti for uvildighed i sundhedssektoren.
Filmen knækker dog for alvor for Bent Winther, når han skriver, at det er en særlig favorisering af private apoteker, at kommunerne skal købe metadon på private apoteker. For dels er det blot en udløber af lovgivningen og kommunalreformen: at sygehusapotekerne leverer lægemidler til regionens egne sygehuse og behandlingsinstitutioner, mens de private apoteker leverer lægemidler til alle andre, herunder kommunale behandlingscentre.
Dels har landets apotekere en samlet økonomiaftale med staten, der regulerer, hvor meget apotekerne tjener. Den aftale betyder, at apotekerne ikke har et økonomisk incitament til at sælge hverken mere eller dyrere medicin. Det vil sige, at selvom salget af metadon giver et mersalg, tjener apotekerne ikke flere penge ved det. Det er altså lodret forkert, når Bent Winther skriver, at salget af metadon betyder fem millioner kroner direkte ned i apotekernes lommer. Faktum er, at det ikke ændrer en millimeter ved apotekernes indtjening.
Alt dette kunne Information og Bent Winther have vidst, hvis de havde gjort sig den ulejlighed at undersøge sagen.
Niels Kristensen er apoteker og formand for Danmarks Apotekerforening

