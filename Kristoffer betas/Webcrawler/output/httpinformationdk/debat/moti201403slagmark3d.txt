Én slagmark, 3 debatter
Den er overset i medierne, bliver behandlet stedmoderligt i litteraturverdenen. Børnelitteraturen har altid været den lille. Men hvor kan den hidse folk op! Det kan vi godt lide. I anledning af prisnomineringer og tildelinger på det børnelitterære felt i denne uge, bringer vi her en debatguide til børnelitteraturen. For når børnelitteratur skaber overskrifter, sker det typisk inden for én ud af tre mulige debatter. Vi klæder dig på til at raffinere automatreaktionen, så du ikke altid skal sige det samme


 
	1. Børnelitteratur har altid en pædagogisk bismag, derfor kan det ikke være kunst

Anledning: Evigt aktuel – senest med udgivelsen af politikeren Özlem Cekics bog ’Ayses røde tørklæde’.

Fronter:

	Per Højholt skrev i nærværende avis i 1990 en sætning, der har martret børnelitteraturen lige siden: »Henvendelsen er skråt nedad ... Hvis jeg skulle skrive for børn, måtte jeg tage hensyn, som ikke rager kunsten, men rager langt ind i pædagogikken. Som sagt: Det er godt nok, men kunst? Ikke tale om ...« Børnelitteraturen har altid været svær at forene med den litteraturopfattelse, der har været dominerende siden romantikken: Teksten er autonom, vi læser og skriver litteratur for litteraturens skyld. At have andre intentioner eller søger efter andre motiver er at gøre vold på værket. Og alt det er børnelitteratur fuld af hele tiden. Børnene skal dannes til dit og dat. De skal lære om mobning, ensomhed, mangfoldighed, Anden Verdenskrig – og udfyld selv resten af skoleskemaet.

	Det er faktisk H.C. Andersens skyld, at vi tror sådan om børnelitteraturen. Sådan troede han nemlig, at børnelitteraturen var i Oplysningstiden. Men det var den faktisk ikke – eller ikke kun i hvert fald. Det kan man læse meget mere om i børnelitteraturforsker Nina Christensens bog Videbegær. Oplysningens tekster for børn bar også præg af en forståelse af barnet som æstetisk sensibelt. Selv opslagsværker vækkede barnets sans for det skønne. Hun mener, at værker som vi i dag prisbelønner for kompleksitet og veludviklet æstetik, viderefører en arv fra Oplysningen. Men H.C. Andersen mente altså, at barnet skulle frigøres fra al den hensigt med børnelitteraturen, og det er den kamp, børnelitteraturen stadig kæmper i dag – en kamp for at bevise, at børnelitteratur ikke er én ting. Det hjalp selvfølgelig ikke, at der udkom bøger med titler som Runes mor er smed i 1970’erne.

Bøger, der kan starte debatten:

Anton skal vaccineres af Lene Faurby (2014), hvor lille Anton skal møde lægen og den spidse ende af en kanyle for første gang. Anton skal være tryg ved situationen.

	Alt hvad Richard Scarry har skrevet om dyrene i den travle by

	2. Svenskerne er politisk korrekte og overforsigtige, mens danskerne er uforfærdede og udfordrende

Anledning: Evigt aktuel – for eksempel ved genudgivelsen af Jakob Martin Strids ’Mustafas kiosk’ i Sverige og senest med instruktøren Sofia Jupithers kritik af Thorbjørn Egners ’Folk og røvere i Kardemomme by’.

Fronter:

	I tilfældet Jakob Martin Strid og hans vrøvleversbog Mustafas kiosk mente mange svenskere, at den var stødende over for folk med anden etnisk herkomst end dansk/svensk. Det er svært at vurdere graden af diskrimination, når man selv tilhører majoriteten, og man derfor skal tænke sig rigtig godt om, inden man karikerer dem, der er anderledes. Det argument kan i øvrigt genanvendes i alle tilfælde, hvor den, der kritiseres, er hvid mandlig vesterlænding. Man mente endvidere, at børnebøger har et særligt ansvar for at formidle virkeligheden fordomsfrit. Det samme gælder, når Tintin i Congo eller Lille Sorte Sambo diskuteres, eller når den svenske instruktør Sofia Jupither kritiserer Folk og røvere i Kardemomme by for at bære et stereotypt kønsrollemønster med sig og generelt formidle dårlige værdier.

	Tegner og forfatter Jakob Martin Strid blandede sig selv i debatten, da det svenske forlag trak Mustafas kiosk tilbage. Han forklarede, at han havde forsøgt at lave en »favnende, antiracistisk, skør, Nørrebro-mangfoldig sorte-og-hvide-sammen-agtig bog« og at han, inden han skrev bogen, i øvrigt havde hørt folk brokke sig over, at der kun var hvide mennesker i danske børnebøger. Hans egen tese var, at det måske havde en betydning, at bogen blev skrevet før 11. september 2001. Før, der opstod en sådan ’dem og os-følelse’. Hans forsvar var, at han fremstiller alle grupper karikeret – uden at diskriminere mellem dem. Mange danskere vendte det hvide ud af øjnene over svenskerne og forsvarede Jakob Martin Strid. Børn er kompetente nok til at se, at det er for sjov, og man må gøre grin med alle, så længe det ikke er ondskabsfuldt ment. Når det gælder debatten om klassikere som Tintin, Lille Sorte Sambo og Folk og røvere i Kardemommeby kan man anvende udtrykket ’ahistorisk’, da disse værker er skrevet i en anden tid, og man vurderer, at hvis ikke barnet ved det, så ved den, der læser op, at det er i den kontekst, det skal forstås. Og i øvrigt gør børn ikke, hvad man siger (eller læser op), de gør hvad man gør. Den er også god.

Bøger, der kan starte debatten:

	Kim Langer: Drengen, der ville smage en kebab. Her går hovedpersonen ’drengen’ hen ad gaden i en større by på jagt efter en kebab. På vejen bliver vi præsenteret for karikaturer af både kinesere, indere, japanere, franskmænd, danskere, amerikanere og tyrkere.

	Det meste fra det svenske forlag Olika ville fyre godt op under danskerne. Forlagets motto er: ud med stereotyper – ind med muligheder!

	3. Må man tage håbet fra børn?

Anledning: Evigt aktuel. Heftigst var debatten om Bent Hallers ’Katamaranen’ i 1976 og Oscar K’s ’Lejren’ fra 2008.

Fronter:

	Der er grænser for, hvordan og om hvad man kan skrive for børn. Og ligesom i tilfældet med anklager om pædagogisk indblanding, så er det en af de tunge drenge, der kan køres i stilling, når dette synspunkt skal fremføres. I 1969 skrev filosoffen K.E. Løgstrup i teksten Moral og børnebøger: »Ingen voksen vover at inficere barnet med håbløshed.« Her gjorde han rede for, hvordan børnebogsforfattere skriver anderledes end forfattere, der skriver for voksne – og det er godt, må vi forstå, for børn er ikke i stand til at kapere det samme som voksne. Løgstrup forklarede, at barnet ikke – som en voksen – på én og samme tid kan identificere sig med og lægge afstand til en hovedperson. Den voksne kan leve sig ind i historien og samtidig vurdere den. Det er barnet ikke i stand til. Derfor er det vigtigt, at det ender godt for hovedpersonen, så man ikke tager ’livsmodet’ fra barnet.

	På den anden side har holdningen været: Man må skrive om alt for børn, og de kan klare det meste. De lever i den samme verden som den voksne, det er ikke til deres fordel at blive afskærmet fra den. Professor Ning de Coninck-Smith har tidligere her i avisen forklaret, at det kan vi blandt andet takke reformpædagogikken for. Vi opfatter barnet som meget kompetent og dermed også i stand til at håndtere barsk virkelighed. Den slags argumenter kan man bruge, når det handler om at partere en giraf, og man kan bruge det, når man skal forsvare værker som Oscar K og Dorte Karrebæks Lejren. Her fremstår kz-lejren som en analogi over barndommens institutionalisering og ensretning.

Bøger der kan starte debatten:

	Oscar K: Pigen i kassen, Oscar K: Børnenes Bedemand, Oscar K: Idiot. Generelt alt hvad Oscar K skriver. Han afsøger grænser for børnebogen, og for nogle overskrider han den.

	Norske Stian Holes Garmann-bøger er også gode bud. Her er der død, ensomhed og mobning, og Garmann bliver aldrig helt glad og tryg. Han er faktisk ret utryg.

	PS: Barbro Lindgren vandt tirsdag d. 25. marts ALMA-prisen til Astrid Lindgrens minde (og fem millioner svenske kroner), Louis Jensen, Lilian Brøgger og Hanne Kvist blev onsdag d. 26. samme måned indstillet til Nordisk Råds børne- og ungdomslitteraturpris.

