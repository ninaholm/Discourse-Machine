Når krigen kommer
Politisk korrekt ukorrekthed – et minde om dyrekøbt erfaring


 Nu beslutter Folketinget utvivlsomt, at Danmark skal i krig. Igen. I modsætning til det nationale idealbillede af frikadellefolket i en fredfyldt afkrog af verdens centrum er danskerne et temmelig krigerisk folk.
Til og med 1864 havde kongerigets militær førsterang, kongen var født general, om end et par monarker havde mentalitet som kommandersergenter med hengivent øre for messingsuppe og vagtparader. Men trods den stadige raslen med sablen er Danmark siden midten af 1600-tallet kommet galt af sted i sine krige.
Næsten alt blev tabt, før neutralitetens forstandighed afløste militarismen, alliancer siden tog over, og den aktivistiske udenrigspolitik i nu godt og vel 15 år har fristet mindst én ambitiøs dansk statsminister over evne.
Nu kunne man forvente, at flertalspolitikerne på baggrund af dugfrisk erfaring fra Afghanistan, Irak og Libyen og tabet af alt for mange danske soldater ville omtænke aktivismen.
Et nøgternt gemyt, ikke nødvendigvis pacifist, kunne få den tanke, at man for enhver pris burde afskrive krig og koncentrere sig om andre og bedre metoder til fred og fremtid. Krig er dyrt; krig medfører aldrig det ideelle resultat, men ofte decideret ulykke og flere væbnede konflikter.
Krig er først og sidst modbydelig. Flinke, omgængelige mennesker kommer hjem i lukkede poser eller som nervøse vrag med posttraumatisk stress. Krig æder sjæle op.
