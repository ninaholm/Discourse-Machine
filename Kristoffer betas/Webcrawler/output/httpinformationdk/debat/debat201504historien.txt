Historien om den dag i november
Kan jeg overhovedet stole på min hukommelse, på den erindring, der ellers sidder så dybt fast i mig?


 I påsken sad jeg og arbejdede på en bog. Jeg skulle blandt andet skrive om den dag i november, min far kom på plejehjem. Det var den 24. november, og jeg synes stadig, at jeg husker det, som var det i går.
Så jeg skrev ud fra hukommelsen. Jeg kunne genkalde mig, hvordan vi havde flyttet alle hans ting fra lejligheden i løbet af weekenden. Hvordan vi havde indrettet værelset på plejehjemmet. Hvordan vi hentede ham og kørte ham til plejehjemmet i Nyboder.
Jeg skrev:
Da han så værelset, lyste han op. Over at se sine ting, over at det er til at bo i, tror jeg. ’Hvor er det fint. Hvor har I gjort det fint,’ sagde han. Han virkede lettet og glad. Vi sad lidt. Han så sig om. ’Men det står jo forkert,’ sagde han så. ’Skabet skulle … jeg kan jo ikke ... jeg kan ikke … kan I ikke se det? Skabet skulle jo …’.
Vi rykkede rundt, men det kunne ikke komme til at stå rigtigt. Det var noget med afstanden mellem seng og skab, noget med, at han skulle have noget at holde fast i på vej ud til badeværelset. Noget med, at hele værelset vendte forkert. Det kunne ikke gå op. Til sidst gav han op. Det kunne ikke blive rigtigt. ’Men I har gjort det så fint,’ sagde han. ’Men det hele er helt forkert’.
Ja. Det hele er helt forkert.
Sådan skrev jeg her i påsken, og det er sådan, jeg husker den dag. En dag i mol. Vi havde ellers gjort det så fint, men alligevel var hele helt forkert. Sådan husker jeg egentlig hele det efterår. Der var meget, der var helt forkert, men ind i mellem var der også noget, der var sjovt og let, noget der var vemodigt, noget der var fint.
Så fandt jeg en besked, jeg havde skrevet på selve flyttedagen om aftenen til resten af min fars familie:
Ole er vel flyttet ind på værelse 311 i Rosengade. Alt gik fint og uden problemer. Ole var forvirret over stedet, og over at værelset så anderledes ud end lejligheden, men derudover var han umiddelbart glad, da han så værelset, og i godt humør hele tiden – vi grinede en del, også af, at det hele så ’forkert’ ud i forhold til hans forventninger. Vi var der ikke så længe, så var han tydeligt udmattet og bad os om at gå. Personalet derinde virker alle utroligt søde og imødekommende.
Var det sådan, det var? Var det lidt forkert, men også rart og fint og muntert? Var det en dag i dur? Jeg kan ikke huske, at vi grinede særlig meget. Jeg kan huske, at han var glad, da han så værelset, men ikke, at vi grinede sammen af hans forvirring. Gik jeg ikke hjem og var helt tung i kroppen? Jeg husker det, som om jeg var tung i kroppen. Som om jeg vejede et ton den aften, da jeg lagde mig til at sove. Var det ikke helt forkert, det hele? Kan jeg ikke stole på min hukommelse, på den erindring, der ellers sidder så dybt fast i mig?
Måske ikke lige den dag. Men jeg var virkelig tung i kroppen hele efteråret. Jeg havde meget tit oplevelsen af, at det, der foregik med min far, var helt forkert. Så måske foregik det ikke præcis, som jeg nu husker det den dag. Men det var sådan, det var. Alligevel.
Hvad er mest korrekt, og hvad er mest sandt? Måske er min redegørelse for forløbet, som jeg nedskrev det umiddelbart efter, mere korrekt. Måske er den tættere på fakta, mere objektivt præcis.
Måske skrev jeg også sådan – muntert, opbyggeligt – for vores alle sammens skyld. For at skabe god stemning, en fælles fornemmelse af, at det nok skulle gå alt sammen. Men jeg tror ikke, at det var hovedårsagen. Jeg tror, at jeg skrev sådan, fordi det føltes sådan, lige netop den dag, i det øjeblik.
Og alligevel er den beskrivelse ikke rammende. Den indfanger ikke alt det, der ligger uden for øjeblikket. Stemningerne fra alle de foregående dage – og alle de efterfølgende dage. Hvis disse ting ikke trækkes ind, bliver det et usandfærdigt billede. Objektivt korrekt, men usandfærdigt, unuanceret.
Den erindring, jeg skrev ned i påsken – historien, der ender med min egen bemærkning om, at det hele er forkert, historien i mol – er den sandeste, synes jeg. Den der yder virkeligheden mest retfærdighed. Min virkelighed. Det er den, der bedst beskriver, hvordan den dag og det efterår var for mig.
Selv om jeg måske husker helt forkert.
Julie Top-Nørgaard er pædagogstuderende og journalist 
Klummen er udtryk for skribentens egen holdning

