Patienter bør ikke lades i stikken



 Sundhedsminister Astrid Krag sagde i starten af august, at »før psykisk velvære bliver gjort til et kollektivt anliggende, sker der ingen ændringer.«
En modig udmelding, da det at se psykisk sygdom som et strukturelt problem kræver, at vi ser anderledes på den måde, vi skal bekæmpe eksempelvis stress, depression og spiseforstyrrelser på. Tiltrængt er det også, da psykiatrien er en svigtet patient i vores sundhedsvæsen, der trods grundig diagnose endnu ikke er blevet tilbudt den nødvendige behandling. Til gengæld vil jeg med dette indlæg slå et slag for, at vi samler de kræfter, vi faktisk har i dag, for at så mange psykisk syge som overhovedet muligt kommer tilbage til livet. For vi kan lige så godt være ærlige: Der er ikke senge- og behandlingspladser nok til alle de mennesker, der har brug for hjælp. Og det vil der nok ikke være i nogen tid fremover. Men faktisk findes der lige nu både pladser til døgn- og dagbehandling, der står gabende tomme hen.
I privathospitalernes brancheforening ser vi, at vore psykiatriske medlemshospitaler Kildehøj, Heimdal, Frederiksberg Centeret, PP Clinic og Skovhus Privathospital, der alle er godkendt til offentlige patienter af Danske Regioner, har ledig kapacitet, mens hundredvis af psykisk syge børn, unge og voksne fortsat står på venteliste i det offentlige. Kildehøj Privathospital har eksempelvis opnået godkendelse til døgnbehandling af anoreksipatienter. Men der bliver ikke henvist nogen.
Saml kræfterne
Det kan der selvfølgelig være mange gode grunde til, eksempelvis andre regionale behandlingstilbud. Men ventelister bør aldrig blive resultatet, når patienterne har ret til at blive henvist privat og faktisk kan starte behandling for deres spiseforstyrrelse på mandag.
Én ting er, at vi må arbejde på at stoppe den eskalerende udbredelse af psykisk sygdom. Men vi kan allerede nu sørge for, at hver eneste seng på vore psykiatriske afdelinger og hver eneste tid i vore psykiateres kalendere bliver brugt, når der er patienter til dem. Så lad os samle kræfterne, private som offentlige – ingen patient bør lades i stikken, hvor der er mulighed for hjælp.
 
Naomi Pagh Abudi, sekretariats-chef i Brancheforeningen for Privathospitaler og Klinikker

