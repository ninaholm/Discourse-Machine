Skifer – farvel og nej tak
LEDER


 Et af de mest forfejlede energiprojekter i dansk historie er formentlig slut. I hvert fald har det franske energiselskab Total meddelt, at de foreløbigt opgiver at lede efter skifergas i Nordjylland.
For knap tre måneder siden var det i Nordsjælland, man opgav planerne om at finde og udvinde skifergas. Nuvel, Total har licens til at lede efter skifer i Nordjylland frem til juni 2016 – men at de skulle gøre brug af denne, virker ikke sandsynligt.
Det er ligesom ikke oppe i tiden med skifergas, vel?
At det var en kæmpe brøler overhovedet at begynde at lede efter skifergas i den danske undergrund fra 2010, skyldes ikke mindst, at licenserne blev givet på et tidspunkt, hvor man godt vidste, at størstedelen af alle fossile brændsler – kul, olie og gas – skal forblive i jorden, hvis man fortsat skal kunne håbe på at holde de globale temperaturstigninger på maksimum to grader celsius.
At både den forrige VK–regering og den tidligere SR–regering begge har argumenteret for, at det ikke nødvendigvis skal være de danske fossile brændsler, der skal forblive urørte, gør ikke logikken mere klar.
I en virkelighed, hvor alle nationer må forberede sig på en fremtid uden fossile brændsler, hvorfor er det så af alle Danmark – et af de rigeste lande, der samtidig oplever verdens måske mest succesfulde grønne omstilling – der fortsat skal lede efter nye forekomster af gas? Og endda et brændsel – altså skifergas – som verdens energiselskaber har meget lidt erfaring med at udvinde, og som der derfor er god grund til at frygte, kan have en lang række utilsigtede konsekvenser for det lokale miljø og ikke mindst for grundvandet.
I den sammenhæng skal man huske på, at Total, som altså skulle forløse skifergas-eventyret i Danmark, er blevet nægtet at lede efter skifergas i selskabets eget hjemland, Frankrig, netop på grund af risikoen for miljøskader.
Men hvad var det, der fik franske Total til at indstille eftersøgningen? Officielt handler det om, at undergrunden ikke bød på den forventede mængde gas. I hvert fald ikke lige der i Dybvad, hvor man har boret.
En anden del af forklaringen på Totals kapitulation kan meget vel være, at den folkelige modstand imod Totals prøveboringer simpelthen blev for meget. Måske ikke for det franske energiselskab selv, men for de lokale og nationale politikere og for statens egen Nordsøfonden, som ejer 20 procent af investeringen. De har alle haft svært ved at forsvare at skulle tage en række miljørisici i et land, der ikke ligefrem bugner af øde landområder. Tværtimod er land en sparsom ressource i Danmark.
Og når den politiske opbakning smuldrer, kan det være klogt for et energiselskab at pakke sammen. I hvert fald i et land som Danmark, hvor der i et langstrakt forløb ville kunne mobiliseres folkelige protester og pres på egne politikere. Især når sagen er så upopulær, som denne har vist sig at være.
Nu kan hele eventyret omkring Total og skifergas skrives ind i historiebøgerne som en huskepille til de folkevalgte. Som noget man forsøgte i en tid, hvor alt andet ellers pegede i den modsatte retning.
For Danmark er i fuld gang med at afvikle brugen af fossile brændsler. Sidste år fik vi mere end halvdelen af det nationale strømbehov dækket af sol og vind, og samme positive tendens gælder globalt.
Siden 1990 er energi produceret på sol og vind i gennemsnit vokset med henholdsvis 44,6 procent for sol og 27,1 procent for vind – hvert eneste år! Det betød, at efter kul var det de grønne energikilder, der i 2015 producerede mest strøm globalt.
Om mindre end fire måneder skal der ligge en global og bindende klimaaftale som resultat af dette års klimatopmøde i Paris. Det sker kun, hvis alle de toneangivende lande – herunder EU-landene – viser vejen frem.
Og vejen er ikke at engagere sig i flere eventyr, der handler om fossile brændsler. Vejen er at vise, at det netop kan lade sig gøre uden.

