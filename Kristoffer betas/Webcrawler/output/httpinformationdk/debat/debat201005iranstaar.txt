Jo, Iran står bag Københavns ny moské
Vi er bange for, at vores børn og unge vil blive hjernevaskede og misbrugt i det iranske, politiske korstog mod demokratiske værdier rundt om i verden


 Torsdag den 21. april bragte Information et indlæg fra Ali Reza Jabbari, førstesekretær på den iranske ambassade, under overskriften 'Grundløse beskyldninger om moske'. Indlægget var et svar på en artikel, som jeg havde skrevet en uge forinden i Information, hvori jeg på vegne af foreningen Frit Irangennemgik de tætte bånd mellem præstestyret i Iran og den stormoské, som netop er blevet blåstemplet for anden gang af Københavns Borgerrepræsentation.
Førstesekretær Ali Reza Jabbari bruger halvdelen af sit svar på at anklage >Frit Iran og undertegnede for at være medlemmer af MKO (Folkets Mojahedin, red.), en politisk organisation som står på amerikanernes terroristliste. Det er vrøvl. Vi har intet samarbejde med MKO.
Ali Reza Jabbari er også meget vred over vores beskyldninger mod den iranske stat for at have været involveret i terroristisk virksomhed. Det får førstesekretæren til at komme med denne direkte opfordring til de danske medier om at »høre op med at formidle disse latterlige stereotyper om Iran«.
Medierne må naturligvis svare for sig. Men virkeligheden, som jeg ser den, er, at Irans regime, siden præsterne overtog magten i 1979, har brugt terror som en del af sin udvidelses- og udslettelsespolitik. Eksempelvis er over 200 eksiliranere blevet dræbt af præstestyrets agenter i udlandet, heriblandt  >afhoppede generaler, oppositionsledere, intellektuelle, stand-up-komikere, skue-spillere osv. Derudover har præstestyret været involveret i terroraktioner i Afghanistan og >Irak - og i Libanon og Saudi Arabien, hvor flere hundrede amerikanske marinesoldater er blevet dræbt af statsdirigerede bilbomber, ligesom den iranske stat stod bag kidnapninger af udenlandske medborgere i Libanon i 80'erne og 90'erne.  Ayatollah Khomeinis fatwa mod Salman Rushdies er stadigvæk gældende, og to af hans udgivere i Japan og Italien er blevet myrdet, mens den norske udgiver var mere heldig og slap levende fra et attentatforsøg i Oslo.
Den iranske stats rolle i disse mord og mordforsøg er  veldokumentet, og flere af gerningsmændene, med tilknytning til præstestyret, sidder stadig bag tremmer i bla. Tyskland og Frankrig.  >
Faktum er >
I sit indlæg afviser Ali Reza Jabbari fuldstændigt, at Iran skulle være involveret i den kommende Imam Ali-moské, uden at han dog forholder sig til de fakta, der entydigt peger på ambassadens aktive engagement. I stedet nøjes førstesekretæren med at fremsætte en række påstande, hvoraf et par stykker formentligt er på grænsen af danske injurielovgivning. Fred være med dem.
Sagens substans er:
- At den iranske ambassade ejer grunden, som moskeen skal bygges på. Den tidligere iranske ambassadør har skrevet under på pantebrevene i 2001, og der har ikke været noget ejerskifte siden.
- At Ahl-ul Beyt-fonden, som står for organiseringen af moskeperojektet, er en iransk opfundet fond, der bliver direkte ledet af ayatollah Ali Khamnei, Irans åndelige leder, og hans nærmeste rådgivere. Ahl-ul Beyts bestyrelsesformand, Hojat ah Islam, Mohammad Hassan Akhtari er tidligere iransk ambassadør i Syrien og i øvrigt holocaustnægter.
- At langt de fleste midler til moskebyggeriet skal komme direkte eller indirekte fra den iranske stat.
Førstesekretær Ali Reza Jabbari afviser godt nok i sit indlæg, at den islamiske republik står bag finansieringen af moskeen og henviser til, at de 50 millioner kroner, som moskeen er budgetteret til, skal komme fra en indsamling blandt herboende muslimer samt private velgørenhedsorganisationer i Iran. Men indtil nu har indsamlingen i Danmark, ifølge Politiken 23. april, skaffet omkring 400.000 kroner. Resten skal altså, ifølge førstesekretæren, komme fra det, han kalder 'private fonde'. Han glemmer bare at fortælle, at Iran ikke tillader uafhængige ngo'er, men at de fonde eller organisationer, som han tænker på, er tæt knyttede til præstestyret og en integreret del af den udvidelsespolitik, hvorefter regimet målrettet eksporterer sin ekstreme ideologi.
- At de meget få iranere, der bruger den allerede eksisterende moskes facilititer næsten udelukkende er folk med tilknytning til ambassaden. Resten af brugere består af især irakiske, libanisiske og afghanske shiamuslimer, med direkte tilknytning til Irans præstestyre eller til fundamentalistiske og Iran-støttede organisationer som Hizbollah og Hamas.
Vores bekymring er ikke så meget disse yderliggående personers tilstedeværelse i Danmark, eftersom de er så få. Vi er meget mere bange for, at vores børn og unge vil blive hjernevaskede, omskolede og misbrugt i det politiske korstog mod sekulære og demokratiske værdier rundt om i verden. >Og vi frygter, at vores børn vil være ekstra modtagelige på grund af den fremmedfjendtlige atmosfære, der dominerer dele af den danske offentlighed.
Førstesekretæren slutter i øvrigt af med en engageret opfordring til danske politikere: De bør tage til Iran, skriver han, fordi det »kunne lære dem en ting eller to om religiøs tolerance (...)«
Jeg håber virkelig, at danske politikere - og især dem på venstrefløjen, som har valgt at støtte moskeen med henvisning til tolerance og mangfoldighed (ja, suk) - tager invitationen fra førstesekretæren alvorligt.
Så kære socialister, søg straks om visum - jeg ville gerne se, om nogen af jer vil få tilladelse til at rejse ind i mit gamle fædreland! >
Hussein Ferdowsipour er freelancejournalist

