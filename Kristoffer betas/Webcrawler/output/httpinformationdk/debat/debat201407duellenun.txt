Duellen: De unge har den indflydelse, de tager
Formand for HK Kim Simonsen kan ikke genkende billedet af, at fagbevægelsen modarbejder de unge. Tværtimod, mener han


 Hvad siger du til kritikken af jeres ungdomsarbejde?
»Den her generelle kritik af vores ungdomsarbejde forstår jeg ikke. Vi har et autonomt ungdomsarbejde. De har deres eget ungdomsudvalg, de har deres eget budget, og de kan sådan set gøre, hvad de vil. Få år tilbage besluttede vi endda, at de har deres egen plads i vores hovedbestyrelse i HK Danmark.«
– Kan du nævne nogle eksempler, hvor I har bakket op om HK Ungdom?
»For eksempel nogle af de kampagner vi kørte om Agnes Cupcakes, det var jo et tæt samarbejde med HK-ungdom. Jeg synes heller ikke, at vi arbejdede imod de studerende i forhold til SU-reformen. Men når kritikken opstår, er der jo ikke andet at sige, end at vi må prøve at gøre det endnu bedre og endnu mere synligt.«
– Kritikken handler om, at I ikke bakkede de studerende op, da de sagde, at SU-reformen var en dårlig idé?
»Når jeg googler, hvad jeg selv har sagt i forhold til SU-reformen, så har jeg ikke sagt, at den var god. Jeg har nævnt reformen i sammenhænge, hvor jeg mener, der er blevet gået for hårdt til stålet. Jeg kan simpelthen ikke finde noget sted, hvor vi skulle have sagt, at vi støtter op om SU-reformen. HK var med til at støtte demonstrationen mod den økonomisk, og så meget dobbeltspil plejer vi ikke at køre. Jeg var oven i købet selv derovre for at bakke op om de studerendes krav i den her debat.«
– Men kan du ikke nikke genkendende til, at I har svært ved at få fat i ungdommen?
»Det kan enhver fagforening og politisk organisation i Danmark genkende. Kombinationen foreningsliv og unge mennesker er en meget stor udfordring, derfor prøver vi også altid at invitere de unge med til forskellige aktiviteter. Jeg kan sagtens genkende, at HK som fagforening også har en udfordring med at organisere og arbejde med de unge, men de unge skal også selv komme med svarene, for i HK har de meget autonome muligheder. De har deres egen kongres, de vælger selv deres bestyrelse, og de vælger selv deres formand. Det er tæt på så demokratisk, som det overhovedet kan være.«
– Kan det ikke være, fordi de unge ikke bliver bakket op, at de ikke føler, det er fagbevægelsen, de skal gå til?
»Det problem kan jeg ikke genkende. Jeg har lavet et system, hvor de unge selv skal komme med bud på, hvad vi skal gøre. De unge vil ikke dikteres ind i en ramme, som en halvgammel fagforeningsmand som jeg sætter for dem. De skal selv bestemme, derfor er det fejlagtigt at påstå, at HK Ungdom ikke kan beslutte nogen ting selv.«

