Nabostrid



 "Mange af de steder, hvor vindmøllerne i dag placeres, oplever naboerne store gener i form af lyd, lys, skygger."

- Morten Messerschmidt, DF's energiordfører
BYG ABSOLUT ingenting nogen steder i nærheden af noget som helst. Københavns Miljø-og-teknikborgmester, Klaus Bondam, berigede i denne uge Informations læsere med en ny betydning af begrebet 'at gå banana'. Forkortelsen af Build Absolutely Nothing Anywhere Near Anything er sandsynligvis hentet på den anden side af dammen, men det dækker på forfriskende vis over den stivnede konservatisme, der for tiden fyger over det danske kulturlandskab, når det kommer til byplanlægning og infrastruktur. 
AT METROSTATIONER kommer i modvind på grund af et hunde-lufter-træ på Enghaveplads eller der, hvor der engang stod fiskekoner på Gammel Torv, er en ting - Borgerinitiativer Mod Det Meste og deres Facebook-venner er måske nok endnu en sten i skoen for de politikere, der vil fremstå som garanter for borgerinddragelse, men de truer næppe københavnernes fremtidige adgang til hurtig og grøn transport. 
Anderledes alvorligt er det, at den energiaftale, der for et halvt år siden blev forhandlet på plads med hiv og sving, er ved at falde på gulvet, fordi Dansk Folkeparti sætter hensynet til en håndfuld husejere højere end målet om den bæredygtige energiproduktion. 
Knap 30 procent af det danske energiforbrug skal dækkes af vedvarende energi i 2020, lyder løftet, og den mest efterprøvede, etablerede og rentable teknologi er vindkraften. Men i går truede både Socialdemokraterne og de radikale med at forlade den aftale, der skal gøre det muligt, fordi regeringen og DF nægter at opstille kriterier for, hvornår man er berettiget til erstatning som nabo til en vindmølle. Som direktør i Vindmølleindustrien, Jan Hylleberg, i går påpegede i Dagbladet Børsen, betyder det i praksis, at hvis man vil investere i en vindmølle på Bornholm, skal man være forberedt på, at 42.817 bornholmere skal kompenseres for eventuelt fremtidigt værditab på deres boliger. 
DF'S MORTEN Messerschmidt er bekymret for de folk, der vil opleve lyd, lys og skygge som følge af vindmøller. Ingen tvivl: Vindmøller er ikke de bedste naboer. Hvis man vil vide mere om larmens indvirkning på livs- og grundejerværdi, kan man jo spørge dem, der har fået en motorvej i baghaven. Er man klar til en besk beskrivelse af belastende naboskaber på landet, kan man forhøre sig hos dem, der deler hæk med en svinefarm. Lars Chr. Lilleholt siger i dagens Information, at det kun er rimeligt, at erstatningsreglerne for vindmøller bliver langt mere vidtrækkende end for f.eks. gylletanke og svinestalde. "Vindmøller er ikke på samme måde bundet op på at skulle ligge et bestemt sted," mener V-ordføreren at vide. Men det er netop derfor, at man har afstands - og støjgrænser i den nuværende plan - og miljølovgivning. Regeringen og Dansk Folkeparti mener måske nok, at man er nabo, hvis man føler sig som sådan, indtil det modsatte er bevist, men vi har i dag en lovgivning, der er baseret på faktiske målinger af gener i en bestemt radius. De kan sikkert udfordres. Men så gør da det. 
MEN SKAL aftalen hjem og møllerne op, kommer man nok ikke udenom at love en pose penge til de udsatte husejere. Men så skal der også være klokkeklare retningslinjer for, hvornår man er omfattet af erstatningsordningen. Ellers vil selv den mest eventyrlystne investor holde sig langt væk i frygt for, at enhver husejer i oplandet kan holde dem erstatningsansvarlige, som blandt andet Dansk Industri og Landbrugsraadet advarede klimaminister Connie Hedegaard om, da hun kort før sommerferien sendte et lovudkast til høring. 
"Med et regelsæt, der er så upræcist, bliver det uhyre vanskeligt at vurdere økonomien i en vindmølle, hvilket kan afholde potentielle investorer i at gå ind i projekter," fastslår Landbrugsraadets energichef, Jens Astrup Madsen, i Børsen
 DER VIL altid være tabere, men energimæssige og trafikale tiltag, der skal sikre en bæredygtig samfundsudvikling, må følge det almennyttige motto: Byg det nødvendige, der hvor det passer bedst, med blik for dem, der gider at smide penge efter det. Et træ må vige og enkelte må leve i skyggen. Det må man finde måder at bøde for. Men hvis der går helt 'banana' i arbejdet for at styrke den vedvarende energi, bliver det en pinlig affære næste år i København at overbevise verden om, at The Land of Vind and Vestas kigger langt, og er et eksempel til efterfølgelse. De store udviklingslande vil næppe have forståelse for klimaministerens forklaring på, hvorfor hun ikke kan fremvise en eneste ny landvindmølle. Uha, der er mange potentielle naboer i Kina. 

