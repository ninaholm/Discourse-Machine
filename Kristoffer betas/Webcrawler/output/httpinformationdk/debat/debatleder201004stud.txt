Studehandel



 Det sudanske valg endte fuldstændig som forudset: Ikke som en sejrsfest for demokratiet, men med stemmebokse proppet med stemmesedler af styrets repræsentanter og et solidt genvalg til den internationale paria Omar al-Bashir. En mand, der tilsyneladende er så populær i sit hjemland, at han nogle steder blev genvalgt med 97 pct. af stemmerne, mens store dele af oppositionen boycottede valget. Fra det internationale samfund – ikke mindst USA – var protesterne spagfærdige. Alle er klar over, at valget kun er en mellemregning på vej mod en selvstændighedsafstemning for syden næste år, og at det først og fremmest handler om at undgå en ny borgerkrig og bane vejen for uafhængighed for Sydsudan.
De aktivister, der rundt om protesterede imod den realpolitiske rævekage, valget reelt var, har imidlertid også en pointe. Dels var valget nærmest en farce og en koordineret magtdeling mellem Bashirs NCP og sydens altdominerende parti, SPLM, der vandt en lige så markant sejr i syd. Det efterlader ikke megen luft til anden opposition eller andre utilfredse grupper i Sudan.
Dels er der ingen garanti for, at Bashir lever op til sin del af aftalen; at han vil opfylde betingelserne i fredsaftalen fra 2005 og bl.a. lade syden få sin selvstændighed og afklare en række udestående punkter om grænsedragning og fordeling af de olieindtægter, som både nord og syd er fuldstændig afhængige af. Derfor er det afgørende, at man igen sætter tommeskruerne på Bashir og ikke mindst koordinerer presset fra globale, vestlige og ikke mindst afrikanske organisationer for at få Bashir – og SPLM – til at levere varen. 
Bashir er en mester i at få alting til at sande til i sit forblæste hjemland til egen fordel, og mange afrikanske lande er bekymrede over, hvilke konsekvenser en opsplitning af Sudan vil få i deres egne lande og derfor nølende. Sydens uafhængighedsvalg er allerede om ni måneder, og hvis det ikke lykkes væsentligt bedre end det netop overståede valg, har idealistiske kompromisser og fem års diplomatiske processer været forgæves.

