Verden går ikke under næste sommer
Solen står også op i øst 1. august næste år. Og jeg er sikker på, at den vil skinne på et ganske glimrende og velfungerende dansk arbejdsmarked med 91 kommunale jobcentre


 Lizette Risgaard, LO's næstformand, er i et debatindlæg her i Information den 22. november meget optaget af forudsigelser om, at dommedag og verdens undergang er nær. 
Nærmere bestemt skulle dette ske den 1. august næste år, når jobcentrene bliver fuldt ud kommunale og overtager statens hidtidige opgaver med de A-kasseforsikrede ledige.
Det går glimrende
Det passer naturligvis ikke. Fremover får vi 91 fremtidssikrede kommunale jobcentre med en entydig ledelse og mindre administration og bureaukrati. Det er en omlægning, der ikke påvirker hverken de lediges pligter og rettigheder eller virksomhedernes muligheder for at bruge jobcentrene til at skaffe arbejdskraft. 
Opgaven er i øvrigt heller ikke helt ny for alle kommuner. I 14 pilotkommuner fordelt over hele landet har kommunens jobcenter siden januar 2007 haft det fulde ansvar for indsatsen over for alle ledige. Resultaterne viser, at det er gået ganske glimrende. 
De fleste jobskifter foregår ikke gennem jobcentrene - eller A-kasserne for den sags skyld. 
95 pct. af de ca. 800.000 årlige jobskift i Danmark sker, uden at hverken jobcentre eller A-kasser er involveret. Og den del af den samlede jobformidling, som jobcentrene står for, fungerer fint. 
Tvivlsomt grundlag
Ledigheden er historisk lav, de ledige kommer i job, og virksomhederne får deres arbejdskraft - også på tværs af kommunegrænserne. 
LO er også ude med katastrofeforudsigelser om de gigantiske huller, der vil blive i kommunekasserne, når vi skal være med til finansiere udgifterne til dagpenge og aktivering af forsikrede ledige. Men LO's regneeksempler om, hvor galt det vil gå i visse navngivne kommuner, hviler på et noget tvivlsomt grundlag. 
Rent gætteri
For det første er der ingen, der kan forudsige, hvordan ledigheden vil fordele sig. For det andet tenderer det rent gætteri, når LO forsøger at skyde sig ind på, hvilke kommuner der vil tabe økonomisk ved et enstrenget kommunalt beskæftigelsessystem. 
Ja, ledigheden vil sandsynligvis stige, og den stigende ledighed vil ikke ramme ens i alle kommuner. Men det kan man givetvis klare ved justeringer i tilskuds- og udligningssystemet, ligesom man tidligere har klaret en række andre meget store opgave- og finansieringsændringer. 
For KL er det en logisk udvikling af jobcentrene og arbejdsmarkedspolitikken at lave én indgang for kommunens ledige borgere, uanset om de er medlemmer af en A-kasse eller kontanthjælpsmodtagere. 
KL har ikke lavet en finanslovsaftale om jobcentrene, men vi siger ja tak til opgaven og forventer at lave en aftale med regeringen om de økonomiske og styringsmæssige dele af opgaveoverførslen.
De problemer, der måtte opstå - i form af f.eks. stigende ledighed i visse brancher og mangel på arbejdskraft andre steder - er jeg overbevist om, at vi nok skal klare. Især hvis LO og de øvrige parter på arbejdsmarkedet fortsat arbejder sammen med kommunerne om beskæftigelsesindsatsen. For et godt samarbejde med arbejdsmarkedets parter er en vigtig del af løsningen i arbejdsmarkedspolitikken. 
Erik Nielsen er formand for KL's Arbejdsmarkeds- og Erhvervsudvalg

