Hvorfor bevare et sygt system?



Forhandlingerne om sygedagpengereformen er blevet udsat til efter sommerferien.Venstre og Konservative har allerede meldt ud, at de vil fastholde en eller anden form for varighedsbegrænsning på den ydelse, som langtidssyge kan få.En trist mistro til syge mennesker. Budskabet synes at være: Din sygdom er ikke værre, end at du kan arbejde, hvis du bliver tvunget til det.Venstre begrunder dets holdning med, at man »ikke synes om at ophæve varighedsbegrænsningen og indføre en borgerlønslignende ydelse, som man i teorien kan have, helt frem til at man skal på pension.«I Gigtforeningen vil vi gerne understrege, at det ikke er en svir at være langtidssyg og på en ydelse, der svarer til kontanthjælp. Alle syge ønsker at blive behandlet, så de kan komme tilbage til et aktivt liv og en velfungerende hverdag.Venstre og Konservative mener ligeledes, at de sygemeldte skal have hurtig hjælp til at komme tilbage i arbejde.Det er vi i Gigtforeningen helt enige i. Vi er i tæt dialog med mange mennesker med kroniske sygdomme, og vores erfaring er, at de gerne vil vende tilbage til arbejdsmarkedet, når de har fået deres ofte smertefulde og funktionshæmmende sygdomme under kontrol.Reform er en klar forbedringHeldigvis fremgår netop den hurtige tilbagevenden til arbejdsmarkedet allerede af regeringens udspil til reformen.I udspillet er der lagt op til, at vejene skiller efter seks måneder: De mest syge kan – efter en lægefaglig vurdering – fortsætte på sygedagpenge. Mens alle andre skal tilbydes et ressourceforløb, hvor de får individuelt tilrettelagt støtte og hjælp til at komme tættere på et job eller en uddannelse. Dette er faktisk en klar forbedring i forhold til det eksisterende system.Tilbage står en undren over, at Venstre og Konservative så rigidt ønsker at holde fast i det sygedagpengesystem, vi kender. Hvorfor denne systembevarende tilgang på et område, hvor behovet for en reform er massiv?I Gigtforeningen håber vi, at de to partier vil bruge sommeren til at tænke sig om og derefter gå positivt ind i forhandlingerne. Det kan godt være, at regeringens udspil til en sygedagpengereform ikke er perfekt, men der er lagt op til væsentlige forbedringer i forhold til de nuværende regler.Behovet for forbedringer er både massivt og akut.Lene Witte, direktør i Gigtforeningen
