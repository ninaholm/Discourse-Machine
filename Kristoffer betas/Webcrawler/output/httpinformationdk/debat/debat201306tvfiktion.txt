Tv-fiktionen afspejler verdens konkurrenceparadoks
En række amerikanske tv-serier som ’Mad Men’ og ’House of Cards’ viser et basalt livsvilkår i vor tid: den evige konkurrence med alle dens skyggesider. For er man først en del af konkurrencen, helliger målet ofte midlet, og det, der kan tage sig ud som frihed, bliver hurtigt til tvang


 
	Tv-serier som HBO’s Mad Men og Netflix’ House of Cards handler om et konkurrenceparadoks, som har global fascinationskraft, fordi det afspejler vilkårene for arbejde og udvikling på markedet og i det politiske liv.

	Uanset om de ambitiøse hovedpersoner vinder eller taber deres kampe for at opnå økonomiske fordele og magt, bekræfter de under alle omstændigheder en fundamental konkurrenceerfaring, som alle kan spejle sig i, fordi den beskriver, hvordan vi organiserer os globalt. Selv om den globale modernitet er præget af hastige omstillinger, udspiller den sig på et stabilt konkurrencevilkår.

Mad Mens Don Draper (spillet af Jon Hamm), der bevæger sig i den amerikanske reklamebranches storhedstid i 1960’erne, og Frank Underwood (Kevin Spacey) i House of Cards’ fremstilling af politiske intriger i Washington er rationelle og målrettede spillere på dette vilkår, og begge serier pointerer, at det er karaktererne ligegyldigt, hvilke produkter eller politikker de sælger, fordi det er konkurrencepositionen, der afgør deres handlinger.

	Seriernes drama opstår, hvor den målbevidste rationalitet slår om i løgn, undertrykkelse og mord, fordi konkurrencestærke subjekter ikke har noget alternativ, når det handler om at vinde.

	Dramaet tydeliggør et karakteristisk paradoks: En desillusioneret konkurrenceerfaring, der indfinder sig mellem målets forjættelse og midlets tvang. Mellem på den ene side drømmen om øgede beføjelser, større økonomisk råderum og anerkendelse, og på den anden virkelighedens konkurrencesituation, der med eksistentiel konsekvens indsnævrer de frie handlemuligheder til tvangsmæssigt selvforsvar, hvor de rationelle spillere nødvendigvis må myrde en stråmand eller prostituere en veninde for at opretholde ønskedrømmen om en kommende fordel.

	Konkurrenceparadokset opstår, hvor kampen for fordele og frihed bliver til tvang og ulempe for den konkurrerende. Det er konsekvensen af handlinger, der styrer rationelt efter konkurrence-fordele i omsætningen af midler – det være sig andre mennesker eller ressourcer i bred forstand – som imidlertid yder modstand og skaber forhindringer, fordi der viser sig grænser for, hvad den rationelle kalkule kan gennemlyse.

	Paradoksets virkelighed

	Finanskrisen er ligesom forskellige sikkerheds- og ressourcekriser udtryk for konkurrenceparadokset, der knytter an til angsten for, at mennesker har det med at forveksle vækst og sammenbrud.

	Da Ugebrevet Mandag Morgen 7. januar i år definerede »syv megakriser« som en dyster forventningshorisont for nutidens globale skæbnefællesskab, var der ikke kun tale om en talmagisk reduktion af de mange kombinationer, hvori finans- og gældskrise kan indvikle sig i sammenfiltrede kriser for klima, fødevarer, ressourcer, sundhed, fattigdom og sikkerhed. Ugebrevet kom også til at formulere en slående præsentation af fremskridtets nyere historie.

	Nogle diskuterer, hvor meget af klimakrisen der skyldes menneskelig adfærd, men ellers er kriserne indiskutable resultater af menneskelig vilje i form af ledelsesdiskurser og -principper. De begrunder sig i økonomiske og politiske rationaler, som har tilsigtet vækst på internationale konkurrencebetingelser.

	Som finans- og gældskrisens fattige tabere relaterer sig til de rige vindere, relaterer ressource- og fødevarekriserne sig til udviklingen i forbruget, der udgør dynamikken i vores økonomiske model.

	Man kan forstå Mad Men og House of Cards som kulturprodukter, der på en gang fascineret og distanceret iagttager kulturens egne dynamikker, ledelsesprincipper og konsekvenser.

	Det sjove ved Hamms og Spaceys karakterer er, at de også ’selv’ reflekterer paradokset. Don Draper bliver jævnligt deprimeret over den identitet, han har påtaget sig af hensyn til sin konkurrencesituation, og skildringen af Frank Underwood benytter en art tableauer, hvor han kommenterer seriens handling direkte til kameraet i korte, Shakespeareske monologer, som præciserer intrigens voldelige nødvendighed og den politiske kulturs kynisme.

	Draper og Underwood gør sociologen og filosoffen Th. W. Adornos klassiske pointe om det rationelle fremskridtsprojekts »iboende barbari« til mainstreamkultur og reflekterer altså konkurrencevilkåret og sig selv i paradoksets lammende perspektiv.

	Dumhed og styrke

	Dermed adskiller de sig fra virkelighedens spillere på markedet og i det politiske liv, der vil løse kriserne ved at styrke konkurrenceevnen via effektiviseringsstrategier, øget udbud, mere forbrug og fart på den rentebaserede låneøkonomi.

	Alle ved, at luften i Beijing kvæler kineserne, men politisk og økonomisk retorik fokuserer med uanfægtet misundelse på det inspirerende kinesiske vækstmirakel.

	Det støder mod den almene fornemmelse for konkurrenceparadokset, hvor vækst og giftig luft er forbundne kar, og meget af den mistillid, der står om politiske og finansielle beslutnings-tagere, knytter sig nok til den skråsikkerhed, hvormed de insisterer på konkurrencens rationalitet, som både kriseerfaringer og mange ekspertudsagn ellers anfægter, fordi vækstkonkurrencen belaster miljøet, afvikler ressourcerne, øger uligheden og forstærker globale konflikter.

	Det kan sagtens være, at beslutningstagerne forveksler deres egen dumhed med styrke. Det sker. Men de gør det ikke uden grund. Selv om bevidstheden om konkurrenceparadokset har ramt mainstream, har den ikke fortrængt drømmen om, at man kan beherske den globale vækstkonkurrence.

	Silvio Berlusconi er et parodisk godt eksempel på et konkurrencestyret liv i jagt efter økonomiske og politiske fordele, der uafladeligt roder sig ind i problemer, men alligevel fortsætter sit spil. Hvis Draper og Underwood repræsenterer en kulturel refleksion af konkurrencelogikken, kan Berlusconi fungere som dens symbol – på opportunismen i Vestens økonomiske og politiske kultur, siden man begyndte at øge staternes konkurrenceevne ved hjælp af økonomisk spekulation.

	Mens Italiens økonomi på den baggrund er i sammenstyrtningsfare, holder Berlusconi alligevel fast i en anselig magtbase. Han bliver ikke skammet ud, og det har symbolværdi for en tid, hvor spekulationsmulighederne først blev for indviklede for finanssektoren selv for siden at koste de vestlige stater den igangværende gældskrise, uden at det har særlige konsekvenser for finanskrisens storsyndere. Tilsvarende er der mange italienere, der ikke vil af med Berlusconi. Han er konkurrencedygtig, og ligesom Wall Street-synderne er han et forbillede, som mange med misundelse spejler egne potentialer i. Alle kan se det tragiske i Mad Men og House of Cards, men det anfægter ikke seriernes hovedpersoner som rigtige ledertyper.

	Magt uden forløsning

	Serierne er tragedier, hvor lederne bukker under. Netflix-brugere kan også konstatere tendensen i politikerserien Boss, hvor den allegoriske undergangspatos er uhæmmet barok og dødsfikseret (og ufrivilligt morsom). Tendensen reflekterer virkelighedens megakriser som potentiel kultur- og naturhistorisk katastrofe, for også her kan det konkurrencerationale, der fungerer som modernitetens dynamiske ledelsesprincip, komme til kort.

	Virkelighedens beslutningstagere håber vel, at konkurrencerationalets indbyggede dynamiske pres genererer et videnskabeligt eller teknisk gennembrud, som kan skabe ikke bare øget, men også ansvarlig vækst. Risikoen er, at dynamikken overspænder paradokset indtil sammenbrud. Det er højt spil.

	Tv-fiktionerne fikserer spillet i nederlaget, og deres fascination af tab og (for)fald overlader ganske muligheden for positive alternativer til den tavshed, som allerede Shakespeares Hamlet henviser til, da spillet om magten suspenderer hans overblik.

	Nutiden gentager pointen: Vi kan ikke tiltro vores konkurrencefokuserede ledere evnen til det forløsende ord.

	 

Jacob K. Nielsen er cand.mag., ph.d. og lektor på Ørestads Gymnasium

