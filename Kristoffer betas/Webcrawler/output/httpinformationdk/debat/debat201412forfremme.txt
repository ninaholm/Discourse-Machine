Forfremmet til underholdningsmaskine
Når DR spotter en stjerne ud i kritisk, velresearchet journalistik, går der ikke længe, før han er indfanget og sat til at lave underholdnings-tv. Sådan gik det for Detektor-vært Thomas Buch Andersen. Det er synd, både for seerne og lytterne


 Jeg har for lang tid siden besluttet, at jeg ikke offentligt ville mene noget om Bornedals 1864. Efter det sidste ottende afsnit i søndags var der debat på DR2 – troede jeg.
Kulissen var Sønderborg Slot, aftenens vært skridtede en æresgarde af 1864-soldater af, mens han på den i aftenens dramatiske anledning udlagte røde løber introducerede programmet. Detektors Thomas Buch Andersens indledning blev afsluttet med en forladersalut. Nu kunne afsnit 9 af 1864 gå i gang i et program, hvor en debat blev reduceret til et brætspil med tinsoldater og pointgivning med titlen Krigen om historien. Det kunne lige så godt have været Den store bagedyst. Debattørerne blev talende statister i et strengt koreograferet koncept. Sprechstallmeister Andersen var nemlig i gang med en Detektor Special. Efter nogle minutter tænkte jeg på noget helt andet.
Jeg tænkte fire år tilbage, da et fremragende program ved navn Detektor så dagens lys på P1. En af DR’s dygtigste journalister, den skarpe Thomas Buch Andersen, lavede verdens enkleste journalistiske koncept: Er ’fakta’ i politik og journalistik rigtige, falske eller fordrejede?
Fortjent blev det en succes. Programmet tilførte ikke blot den offentlige debat en vigtig dimension, det fik også – ifølge Enhedslistens Johanne Schmidt-Nielsen og undervisningsminister Christine Antorini (S) – en disciplinerende »Detektoreffekt«.
Med Schmidt-Nielsens ord skabte Detektor »kollektiv frustration« på Christiansborg. Man blev forsigtigere med at slynge om sig med tal. Ingen ønsker at blive udstillet som løgner eller fusker.
Men Detektor kunne ikke være overalt, og den løsagtige omgang med såkaldte ’fakta’ er så massiv, at de fleste løgne overlever. Ikke mindst fordi langtfra alle journalister gør det samme som Detektor, nemlig faktatjekker.
En så stor radiosucces indebærer også en stor risiko. Nemlig i den herskende rangorden at blive ’forfremmet’ til tv. Den kritiske og omhyggelige radiojournalist blev pludselig stjerne i et stramt konceptualiseret tv-show, hvor formen hele tiden truede med at overmande indholdet. Den stakkels journalist skulle nu filmes i alle mulige og umulige vinkler, mens han gik, cyklede og kørte i bil i jagten på sandheden.
Gradvist blev Detektor – eller rettere programmets vært – et såkaldt brand. Brugt og misbrugt i aktuelle sammenhænge, som når Danmark går til EU-valg, USA går til midtvejsvalg eller finansloven præsenteres. Så er Buch Andersen på pletten med en special. Endnu et eksempel på en dygtig journalist, der har valgt – eller er blevet kynisk udnyttet til – at blive en tv-stjerne.
Forleden meddelte DR, at Detektor ikke længere vil være at finde på P1. Ikke fordi det havde udspillet sin rolle, men fordi – som det hedder i P1’s pressemeddelelse: »Programmet har gradvist mistet sit særpræg i medielandskabet i takt med, at flere andre medier fulgte efter med tilsvarende koncepter (herunder DR2 med parallelprogrammet).«
Frit oversat kan det betyde, at DR2 har slået et godt P1-program ihjel! Eller at redaktionens medarbejdere bruger al deres energi på det fine tv og modstræbende laver pligtradio, selv om der er stort set samme antal lyttere som seere. Den forklaring er der begrundet mistanke om. Detektor blev ’forfremmet’ fra seriøs journalistik til underholdning. En af landets dygtigste journalister blev forfremmet til primært at være vært. Berømmelsen var sikret, og da Thomas Buch Andersen i 2012 knap et år efter skiftet til tv blev spurgt af Eurowoman om, hvilken kvalitet han vægtede højest hos sig selv, lød svaret: »Min beskedenhed.«
Det var radiojournalisten, der talte. Nu har konceptmagerne iscenesat ham til at være tv-personlighed. Her hjælper beskedenhed ikke stort ...
Søndag aften gik Detektor planken ud. Her var det ikke magtens mennesker, der blev stillet til ansvar. Her var det nogle af magtens mennesker, der i et tv-brætspil skulle gætte om det modsatte: Det handlede ikke om fup eller fakta i en politisk og mediemæssig virkelighed. Nu handlede det om fakta i fiktionen! Det lyder absurd, og det er det også.
Lasse Jensen er mediejournalist
Klummen er udtryk for skribentens egne holdninger

