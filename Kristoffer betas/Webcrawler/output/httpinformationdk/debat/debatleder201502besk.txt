Beskyt os – overvåg os
LEDER


 Selv de intimeste oplysninger er danskere villige til at give til myndigheder. Hvis altså man skal tro en undersøgelse foretaget af meningsmålerne Epinion for Danmarks Radio. Hele 76 procent af 1.023 adspurgte har svaret ja til spørgsmålet:
»Synes du, det er en god idé at oprette et nationalt DNA-register over alle i Danmark, som politiet kan bruge i sit opklaringsarbejde, hvis der er er DNA-spor på et gerningssted?«
Kun 14 procent har svaret, at ideen er dårlig.
Sandt er det, at man får svar, som man spørger. Og spørgsmålet er ikke entydigt formuleret. Som dets sætninger er skruet sammen, kan man tro, at registreret kun skulle omfatte »alle i Danmark, som politiet kan bruge i sit opklaringsarbejde«. Men det er faktisk selve registeret – omfattende »alle i Danmark« – som det store flertal bifalder. I hvert fald er det sådan, Danmarks Radio udlagde rundspørgen i en ’trut og fanfare’-præsentation i P1 onsdag morgen.
Ikke uventet truttede Dansk Folkepartis retsordfører, Peter Skaarup, jubel ud til radiomodtagerne. »Vand på vores mølle,« kaldte Skaarup den tilsyneladende folkelige tilslutning til et alleomfattende DNA-register, som Dansk Folkeparti foreslog allerede i 2013. Skaarup anførte: »Det er et godt redskab for politiet, og det vil spare penge i forbindelse med efterforskning, fordi man ret hurtigt vil kunne udelukke en række mistænkte i forbindelse med alvorlige forbrydelser.«
Formanden for Politiforbundet, Claus Oxfeldt, bidrog til jublen: »Det er vigtigt, at man hurtigst muligt kan fjerne mistanken mod nogle, som fejlagtigt er under mistanke. Det har vi før set grimme eksempler på.«
Politiformanden kom ikke nærmere ind på, at de fejlanbragte mistanker kan skyldes sjusket og muligvis forudindtaget politimæssig efterforskning.
Ironisk nok lød jublen over DNA-registeret samme morgen, som denne avis kunne afsløre, at Rigspolitiet vil bruge sin systematiske kameraovervågning af bilister til andre formål end de lovovertrædelser, som overvågningen oprindeligt blev angivet at skulle bekæmpe. Rigspolitiet vil nu også give oplysningerne til kommuner og Udbetaling Danmark til efterforskning af, hvor modtagere af offentlige ydelser befinder sig.
Mange bitre erfaringer er gjort med lovliggjort overvågning af borgere i demokratiske lande. Under Den Kolde Krig udviklede vestlige efterretningstjenesters udspionering af mulige Sovjet-muldvarper sig til en omfattede registrering af personer med samfundskritisk indstilling. Det skabte en tillidskrise, som Sovjetunionen fermt kunne spille på.
Nutiden har budt på adskillige eksempler på, at hackere og andre, der har evnen og viljen, uden synderligt besvær kan skaffe sig adgang til personfølsomme oplysninger, som myndigheder ligger inde med.
Det kan man bekymre sig om – ligesom man også kan bekymre sig om, hvad myndighederne egentlig selv bruger oplysningerne til. Aktuelt belyst af Helle Thorning-Schmidt (S) og hendes mands skattesag, hvor en fortrolig oplysning om seksuel orientering blev til sladder i regering og centraladministration – og lækket til medier.
Særligt farligt ved DNA-oplysninger er, at de er et tilsyneladende uafviseligt bevis. Men hvad nu, hvis nogen manipulererer med beviset? Enten i registreringen eller på gerningsstedet. For kun et halvt år siden blev en 39-årig læge idømt otte måneders ubetinget fængsel for at have fusket med en DNA-prøve for at undgå at blive udlagt som far i en faderskabssag.
I biologisk forstand er vores DNA vores identitet. Skal myndigheder kunne tilegne sig den?
Under den tyske besættelse af Danmark kunne modstandsfolk ’gå under jorden’ og skaffe sig en ny identitet. De havde de ikke kunnet, hvis besættelsesmagten havde haft adgang til et nationalt DNA-register.
Efter besættelsen lod samfundsrevseren Poul Henningsen sin muse Liva Weel synge om den danske myndigheders politiske overvågninger, som nazisterne havde kunnet bygge videre på:
»Hvis vi besættes en tur til,har vi set,hvad registeret duer til«.

