Mangel på robotter slår danske soldater ihjel
Militære robotter kan medvirke til færre menneskelige tab i Afghanistan, men den danske regering har ikke planer om at investere i dem
En irakisk soldat tester en robot i forbindelse med en øvelse på en amerikansk militærbase tæt på Bagdad. USA er førende inden for brugen af krigsrobotter.


 Onsdag 6. januar 1010 blev tre danske soldater såret, da de kørte på en vejbombe i nærheden af basen Armadillo. I forbindelse med hændelsen pådrog tre andre soldater fra samme enhed sig lettere skader.
Debatten bølger frem og tilbage i mere eller mindre saglige og urbane toner, om hvorvidt Danmark skal have soldater i Afghanistan - og hvornår de vil kunne trækkes tilbage. Men så længe danske tropper deltager i denne krig, må der gøres alt for at sikre deres liv. Og det gøres ikke ved at sende dem en kuglepen med inskription. En Cross-kuglepen, som var julegaven, kan fås fra kr. 125 - 1.000! De første, der virkelig gik ind for masseproduktion, var det amerikanske luftvåben under Anden Verdenskrig. De er kommet en del videre teknologisk siden.
Siden 2002 har 30 danske soldater mistet livet i Afghanistan. Hertil kommer et stort antal sårede og psykisk nedbrudte. Helt overvejende på grund af vejsidebomber. Forsvarets Efterretningstjeneste forventer, at den intensiverede militære indsats i Afghanistan vil medføre en stigning i antallet af angreb med vejsidebomber.
Tvetydig redegørelse
Det er klart et spørgsmål, om man på en etisk og meningsfuld måde kan beregne værdien af et menneskeliv - navngivet eller ej. Imidlertid ser det ud til, at det er den målestok, politikerne og forsvaret anlægger. Derfor bliver den brugt i det følgende.
Når soldaterne skal sikre sig mod vejsidebomber, er der flere fremgangsmåder som f.eks. afsøgning af ruter og tjek af kritiske punkter og hindring af den elektriske impuls, der skal udløse bomben. Indirekte ved anvendelse af køretøjer med ekstra kraftig pansring.
Hærens Operative Kommando har udsendt en redegørelse om sikkerheden af de pansrede mandskabsvogne. Den er meget tvetydig. Uden det siges direkte, fremgår det, at økonomien i høj grad spiller ind:
»Opgradering af beskyttelsesniveauet på PMV M113 er grundet vægtforholdene et meget omfattende projekt og vil kræve, at køretøjet skal bygges helt om ... En proces som vil koste mellem fem  og otte millioner kr. pr. køretøj, hvis det besluttes at opgradere køretøjerne, som anbefalet af Hærens Kampskole. Imidlertid undersøges det for tiden ... om det vil være mere hensigtsmæssigt at indkøbe nye og moderne køretøjer med et større udviklingspotentiale. Beslutning herom vil blive truffet i forbindelse med forligskonsolideringsprocessen.«
Og: »Imødegåelse af vejsidebomber handler ikke kun om pansring, men også om at kunne finde og uskadeliggøre bomberne og de bagmænd, der får dem udlagt ... og vore anstrengelser på dette område er generelt på højde med, hvad man ser hos vores samarbejdspartnere.«
Her må Hærens Operative Kommando tale mod bedre vidende. Fra Det polytekniske universitet, San Luis Obispo, USA foreligger en omfattende rapport om, hvordan militære robotter kan medvirke til færre menneskelige tab. USA har, siden landet gik ind i Afghanistan i 2001 og Irak i 2003 til og med 2007, brugt over 5.000 robotter til at neutralisere 10.000 såkaldte improviserede bomber, dvs. vejsidebomber og miner.
Den danske regering har åbenbart ingen planer om at anskaffe sådanne robotter. I en e-mail til fagbladet Ingeniøren i marts 2009 anfører Forsvarsministeriet, at robotterne på markedet er for dyre. Pressesekretær Henrik Levysohn udtalte på vegne af ministeriet:
»Udviklingen på området viser fremskridt, men omkostningerne i forbindelse hermed er betragtelige, og kun enkelte projekter fører til robotter, som er i stand til at bidrage til opgaveløsningen på en effektiv og økonomisk rentabel måde« (sic!).
Packbot redder liv
Der findes i dag en mindre, fjernstyret robot, Packbot, der vejer 18 kg., kan bæres af en soldat og bruges til rekognoscering, opsporing og ødelæggelse af miner og vejsidebomber. Packbot blev første gang brugt i Afghanistankrigen i 2002 og er siden blevet solgt i flere tusinde eksemplarer. Den koster fra 265.000 kroner. Mange af de danske soldater, der er blevet dræbt og såret, er blevet det på fodpatruljer.
Flere af de tab kunne være forhindret.
Det fremgår ikke, hvordan Forsvarsministeriet beregner prisen på en dansk soldats liv i forhold til anvendelsen af isenkram. En rapport viser, at en udsendt dansk soldat koster 14,6 millioner kr. En udsendt britisk soldat koster 27,8 millioner kr., og en norsk 37,5 millioner kr. I en sammenligning af en række landes væbnede styrker, ligger Danmark i top, når det gælder antal udsendte soldater for færrest skattekroner. Tallet er fundet ved at sætte de samlede forsvarsudgifter i forhold til antallet af aktuelt udsendte soldater.
Samtidig med, der holdes smukke taler om, hvor vigtigt det er at bidrage til udviklingen af demokratiet i Afghanistan, til de afghanske kvinders frigørelse, til fri skolegang og mange andre smukke visioner, bliver det hele gjort op i økonomi: prisen på isenkram kontra dræbte, sårede og psykologisk nedbrudte danske soldater. Det er helt uholdbart.
Klar til at rykke
Fællestillidsmand i Hæren, Henrik Bording, der selv har erfaring fra Afghanistan, har udtalt:
»Vi kan ikke sætte pris på et menneskeliv. Hvis der findes robotter, der kan mindske antallet af farlige situationer, der opstår under vore militære operationer og måske redde liv, skal vi selvfølgelig investere i dem.«
Forsvarsudvalget var i marts 2009 på besøg på det amerikanske forsvars testcenter Fort Bliss i Texas. Her blev de blandt andet præsenteret for den ovenfor nævnte PackBot. Forsvarsordfører Ib Poulsen fra Dansk Folkeparti er meget indstillet på brugen af robotter, og såvel Karsten Nonbo, Venstre, og John Dyrby Paulsen, Socialdemokratiet, er enige; men Nonbo vil holde pris og kvalitet op mod, hvad der ellers bruges penge til i forsvaret, og Dyrby Paulsen siger:
»Prisen på disse ting ender som regel med at blive højere end det, producenterne lover. Men vi skal følge det tæt og være klar til at rykke.«
Så der er lige igen spørgsmålet om, hvordan man kan sammenligne menneskeliv og isenkram. SF's forsvarsordfører, Holger K. Nielsen, ser ønskerne om indsættelse af robotter som en kampagne fra våbenfabrikanternes side.
Etik må falde
Der er klart en række etiske overvejelser i forbindelse med de mere avancerede krigsrobotter, der anvendes og planlægges anvendt. Det drøftes indgående. I rapporter, der er tilgængelige på nettet, opfordres både robotproducenter, myndigheder og forskere til nøje at overveje hvilke risici og etiske problemer, der kan opstå ved brug af militære robotter. At den diskussion kommer nu, skal ses i lyset af den amerikanske kongresbeslutning fra 2000 om, at en tredjedel af alle operationelle angrebsfly skal være ubemandede til næste år, og at en tredjedel af alle militære kampkøretøjer skal være ubemandede i 2015.
Nogle taler om, at vi, hvis vi i højere grad bliver i stand til at beskytte egne soldater, hurtigere vil vælge at anvende magt i konfliktsituationer. Men når det gælder vejsidebomber, den alvorligste trussel mod danske soldater, må enhver etisk overvejelse falde ud til fordel for anvendelsen af robotter.
Tilvænning til krig
USA er førende inden for brugen af krigsrobotter. Danmark er et af de lande, hvor robotforskningen er mest avanceret - fortrinsvis inden for industri, velfærd og leg og underholdning, men altså ikke på det militære område - og det danske forsvar anvender, trods de erfaringer, USA's militær har opnået og trods Danmarks åbenlyse tætte kontakt til netop USA's militær, i langt mindre grad - om overhovedet - robotter, der kan spare menneskeliv, selv om der givet vil være faglig kapacitet til rådighed til at træne danske soldater i anvendelsen af dem - og videre udvikling.
Det vil være betydelig mere acceptabelt at køre en bunke metalstykker til genbrug frem for at blive ved med at få flagsmykkede kister hjem - vist i baggrunden for floskelfyldte interviews med ministre og generaler, der skal tilbage til deres skriveborde og budgetter.
Cand. scient. pol. Peter Dahl Thruelsen, forskningsmedarbejder i Forsvarsakademiet, er overrasket over det, han betegner som danskernes stigende tilvænning til krig. Det er desværre nok det rette ord - eller ligegyldighed - ikke opbakning. Gik befolkningen op i det, der foregår, var 'Far her' blevet frataget sin stilling - ikke mindst på grund af 'en kuglepen med logo' som julegave til mennesker, der sætter deres liv på spil dagligt.

Paul Hegedahl har arbejdet som leder og bestyrelsesformand og er i dag bl.a. forfatter til bøger om om ledelse, kommunikation og samfundsspørgsmål.

