Velfærdsdanmark giver de fattigste brød og foragt
I bestræbelserne på at lægge det gode liv til rette for de dårligt stillede er deres behov for at blive set og anerkendt forvandlet til materielle interesser. De fleste får brød på bordet, men mange holdes uden for fællesskabet. Vil vi et retfærdigt samfund, skal velfærdsdebatten ikke alene handle om overførsler, men om at give alle mulighed for at blive set og anerkendt
De seneste 10 års 'noget for noget'-politik har fået os til at se ned på det svage liv.

Valgkampen er gået ind i sin afsluttende fase. Hovedtemaerne har vi kendt længe. De handler om økonomi, vækst, og hvordan velfærden bevares under en global økonomisk krise. Men krisen er også moralsk, og derfor burde valgkampen også handle om solidaritet.Solidaritet drejer sig bestemt om, hvordan byrderne fordeles, så i den forstand indgår solidaritetsspørgsmålet i diskussionen om bl.a. efterlønsreformen ogFair løsning. Men allermest grundlæggende handler solidaritet om anerkendelse og om en retfærdig fordeling af anerkendelseschancer. Det har heller ikke rød blok tilstrækkeligt blik for.Begge lejre fremstiller deres vej, som den uomgængelige og/eller solidariske vej ud af krisen. Meningsmålingerne fortæller os, at flest har tillid til Lars Løkke, når det gælder økonomien, men Helle Thorning-Schmidt står til at blive statsminister, og det på trods af at flertallet mener, at økonomien er det vigtigste tema i valgkampen. Det hænger ikke sammen, men antyder, at danskerne ikke udelukkende opfatter velfærdsstatens fremtid som et spørgsmål om vækstpakker og økonomiske rationaler.Jeg vil ikke argumentere for nogen af de to planer, selv om jeg naturligvis har en mening om dem. Mit ønske er at udvide valgkampens temaer, vel vidende at det vil være svært at trænge igennem.Nok handler det forestående valg om økonomi, og hvordan vi bevarer velfærden. Diskussionerne drejer sig imidlertid alt for lidt om, hvad velfærd er, og hvad der egentlig karakteriserer et solidarisk velfærdssamfund i det 21. århundred. Det er ikke bare et spørgsmål om, hvor mange ekstra milliarder, der skal pumpes ind i eller tages fra ungdomsuddannelserne, universiteterne og sundhedsvæsnet, men drejer sig om, hvad der overhovedet kan forstås ved solidaritet i det nuværende samfund, og hvordan vi kan videreudvikle og humanisere velfærdssamfundet i en situation, hvor det er under pres.Ser ned på det svage livI sin nytårstale talte Løkke om solidaritet, om at løfte i flok, og om at vi alle sammen må gøre en indsats for det danske samfund frem for kun at tænke på os selv. Det er »sand solidaritet«, lød det. Det er svært at være uenig i, at solidaritet handler om at løfte i flok. Spørgsmålet er bare, hvem der skal løfte hvor meget, hvad vi skal gøre ved dem, der næsten ingen kræfter har, og hvor meget vi skal gøre for at sikre, at folk bruger alle deres kræfter i så lang tid som muligt. At de gør det, fremstilles af regeringen og dens 'uvildige' økonomer som forudsætningen for, at Danmark kan klare sig i den globale økonomi. På det punkt er rød blok helt enig.Regeringens politik har helt generelt været båret af en stærk 'noget for noget'-tænkning. De, der gør en ekstra indsats, skal belønnes. De der snylter på fællesskabet, skal straffes.'Noget for noget' klinger måske nok lidt af solidaritet, men drejer sig først og fremmest om disciplinering. Relationen mellem stat og borger opfattes som en kontrakt, der er kommet i ubalance og derfor må genoprettes. Denne forestilling præger i dag den sociale og politiske kultur i en sådan grad, at når der opstår sociale problemer, udlægges det typisk som den enkeltes manglende evne eller vilje til at leve op til de pligter, der følger med i velfærdskontrakten.'Noget for noget' præger i dag alle dele af velfærdsproduktionen og er trængt langt ind i oppositionen. Man kan bestemt ikke sige, at den borgerlige regering har gennemført den minimalstat, Anders Fogh Rasmussen talte om i 1990'erne, men man kan med god ret hævde, at den har sejret i kulturkampen.Hvor velfærdsstatens ideologiske pionerer så velfærdsstaten som et projekt, der kunne eliminere de stigmatiserende virkninger af at modtage offentlig hjælp, er modtagelse af offentlige ydelser igen blevet en skammelig tilstand.Den amerikanske filosof Richard Sennett taler om, at nyliberalismens angreb på velfærdsstaten har undermineret den sociale solidaritet og bygger på disrespekt for det svage liv.Moralen, der blev glemtRød bloks modstand mod efterlønsreformen bygger på indignation over, at en relativt dårligt stillet befolkningsgruppe skal betale for den fest, der i de sidste 10 år er blevet afholdt på øverste dæk. Det er selvfølgelig ikke »at løfte i flok« og bestemt ikke »ægte solidaritet«.Men spørgsmålet er, hvor megen solidaritet, der kommer ud af det, hvis Helle Thorning-Schmidt sætter sig i statsministerstolen. Måske er rød bloks vej mere fair og solidarisk end regeringens, men også oppositionen mangler blik for, hvad der er grundbetingelsen for »det gode liv« »med og for andre« i »retfærdige institutioner«, som den franske filosof Paul Ricoeur formulerer det. Og er det ikke netop det, solidaritet handler om?I den nuværende situation drejer det sig ikke om at vende tilbage til velfærdsstatens guldalder i 1970'erne. Dels fordi det er umuligt, dels fordi det velfærdssamfund, der blev opbygget dengang, også savnede sans for anerkendelsens betydning alle dets fortjenester ufortalt.Der er derfor ikke blot behov for at bevare, men også for at humanisere og videreudvikle det velfærdsstatslige projekt. Velfærdsstatens solidaritet var en indsnævret solidaritet, der tendentielt forvekslede velstand og velfærd og ikke i tilstrækkelig grad havde blik for betydningen af de mere immaterielle aspekter af tilværelsen. I bestræbelserne på at lægge det gode liv til rette blev dårligt stillede menneskers uretfærdighedsfølelser kategorialt forvandlet til materielle interesser, som udsprang af, at den ulige fordeling af materielle goder. Man glemte at koble udviklingen til menneskers moralske følelser.De betydningsløseDet er naturligvis helt centralt at opretholde den materielle tryghed for dårligt stillede mennesker i en krisetid. Men den velfærdspolitiske diskussion burde handle om rigtig meget andet end vækst og økonomi.Den materielle fordeling siger meget om de anerkendelsesmønstre, som præger samfundet. Men hvis vi lytter til, hvad der subjektivt krænker mange dårligt stillede mennesker, er det, der springer i øjnene, følelsen af at være usynliggjort, stigmatiseret, diskrimineret og låst fast kort sagt følelsen af ikke at betyde noget for andre!En solidarisk velfærdspolitik drejer sig derfor allermest om anerkendelse, retfærdighed og god dømmekraft. Anerkendelse er andet og mere end materielle goder og formelle rettigheder. Det drejer sig om, at man værdsættes og tilskrives betydning, som den man er. Det er grundbetingelsen for, at et menneske kan udvikle en velfungerende identitet og tage del i samfundet på lige fod med andre.I et solidarisk velfærdssamfund må anerkendelseschancerne være retfærdigt fordelt. Og den sociale, politiske og institutionelle kultur må bygge på en dømmekraft med sans for anerkendelsens eksistentielle betydning. Det er på den baggrund, jeg hævder, at velfærdsstatens krise også er moralsk.Arkitekt i eget livDer er nok at tage fat på. En solidarisk velfærdspolitik må bygge på et helt andet menneske- og samfundssyn end den nuværende.Den må gøre radikalt op med 'noget for noget'-politikken, som grundlæggende bygger på disrespekt over for det svage liv.Den må gøre op med forsøg på disciplinering og sigte på at løsrive anerkendelsesbetingelserne fra den beskæftigelsespolitiske fiksering, som velfærdsdiskussionen i øjeblikket er fastlåst i.Den må kæmpe for et arbejdsmarked, der ikke udgrænser mennesker, som ikke er hundrede procent funktionsduelige, og den må kæmpe for gode og retfærdige institutioner.Solidaritet i mødet mellem system og borger indebærer, at borgeren så vidt muligt bliver arkitekt i sit eget liv. Det handler om at synliggøre den pågældende og behandle ham eller hende som en moralsk autoritet.En sådan politik skal vi ikke bare kæmpe for af hensyn til de svage (selv om det måske i sig selv var et tilstrækkeligt godt argument), men fordi visionen om et retfærdigt og sammenhængende samfund kun kan realiseres, hvis vi anerkender, at der er forskellige veje til det gode liv, og at mennesker bidrager forskelligt til fællesskabet.Søren Juul er dr.scient.soc. ved Roskilde Universitet og forfatter til bogen 'Solidaritet, anerkendelse, retfærdighed og god dømmekraft' fra 2010
