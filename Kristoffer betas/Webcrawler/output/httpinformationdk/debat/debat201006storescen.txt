Fra de store scener
Den kommende uges største begivenhed inden for kulturen er uden sammenligning VM 2010 i fodbold, der begynder fredag


 I dag i Oslo kommer Udenrigsminister Lene Espersen til at stå på sit livs scene, når hun deltager (og det er der vist ingen tvivl om) i et møde om Arktis i forbindelse med de såkaldte stående parlamentarikerkomité for det arktiske område. Som det er de fleste bekendt, var det udeblivelsen fra et af disse Arktis-møder i Canada i marts tidligere i år, der satte skub i Udenrigsministerens voldsomme popularitetsderoute. Fra at være en af regeringens sikre kort og mest populære ministre har Lene Espersen på grund af udeblivelsen fra mødet til fordel for en ferietur til Spanien tabt al den medvind, hun havde, og er blevet et problem for regeringen. I sandhed utroligt, at udeblivelsen fra ét møde om et emne, som de færreste danskere nogensinde har hørt om, kan få så fatale følger. Med ét gik hun fra at være rap minister til doven minister.
Og en ting har vi lært af denne sag: At der i befolkningen ingen tilgivelse findes for, når man besiddder så høj en post i samfundet, at vælge familielivet frem for arbejdet. Hvor vidt det hjælper hende, at hun sent har undskyldt afbudet og kaldt det for den største fejltagelse i sit politiske liv, vil den kommende tid vise.
Opvarmning i Nikolai
Men i virkeligheden kommer de kommende uger til at udspille sig på en langt større scene, der kan få selv halvstore politiske skandaler til at fortone sig og overskygge alle andre.
Derfor er den kommende uges største begivenhed inden for kulturen også uden sammenligning VM 2010 i fodbold, der begynder fredag. I Kunsthallen Nikolai har de med udstillingen KICK OFF som opvarmning til VM 2010 sørget for et æstetisk indspark til fodbolden som et globalt fænomen med en enorm fascinationskraft. Eller, som de selv formulerer det på museet, vise: »gennem international samtidskunst fodboldens spektakulære finale og skandalekampe, stjernedyrkelsen, den farverige fankultur og uhyrlige hooliganisme, den massive mediedækning og branding, spillets regler, kreativiteten og legen med bolden, for ikke at tale om sportens helt særlige evne til at gennemtrænge den trofaste tilhængers hverdagsliv.«
Målt med VM 2010 som begivenhed bliver de fleste andre mest ubetydelige skvulp. Men ok.
I indre spild
Diskussionen om den nye radiokanal, som forrige uges medieforlig åbnede for, vil fortsætte i den kommende tid. Lukningen af en relativt populær kanal som P2 rammer mange mennesker. Et hurtigt arbejdende udvalg skal i slutningen af august i år komme med forslag til en moderne sammenhængende programprofil for den nye kanal, der skal rumme lidt af det hele og efter norsk model blande pop, klassisk musik, jazz og dybdeborende journalistik. Altså en blanding af P1, 2, 3 og 4.
Kritikken fra medieeksperter af den nye radiokanal har været massiv, mens andre hylder monopolbruddet og den frie konkurrence. I virkeligheden er det som om, dilemmaet rækker helt ind i den person, nemlig kulturminister Per Stig Møller, der har fået gennemført salget af radiokanalen. Som borgerlig politiker ønsker Per Stig Møller sig fri konkurrence og monopolbrud på radioområdet, men som konservativ kulturpolitiker af den gamle skole vil han gerne støtte DR's public service- forpligtelse og seriøsitet. Det er i én og samme person liberalisten i indre splid med den kulturkonservative.
Sommer i kulturlivet
Ellers er der ved at gå sommer i kulturlivet. Forlagene udgiver ikke nogen bøger i de kommende måneder.  Teatrene indstiller sig på at lukke ned, og friluftsforestillingerne tager over. Og det bliver snart tid til festivalerne. I den kommende uge åbner Start! Festivalen 2010 - Danmarks største festival for ny dansk musik, der fra tirsdag og frem til og med den 12. juni foregår i Kødbyen i København.
Ude er man i bogstavelig forstand også i Ringkøbing, hvor 30 af verdens bedste sandskulptører fra forskellige nationer fra og med i morgen mødes i Søndervig ved Ringkøbing for at give prøver på deres særlige evner i sandkunsten. De vil bl.a. opføre otte skulpturer i fire meters højde, og en 100 meter lang og syv meter høj skulpturvæg med emnet Ægyptens mysterier.
Størst forventninger tror jeg imidlertid, man skal have til den nyåbnede udstilling på Louisiana-museet Warhol After Munch, og det umiddelbart overraskende møde mellem to store og så forskellige kunstnere. Overfladens mester Andy Warhol møder periskopet fra sjælens dyb, Edvard Munch. Baggrunden er, at Walhol i 1984 udførte en stor suite af tryk baseret på fire ikoniske motiver hos Munch. Det er museets direktør, Poul Erik Tøjner, der har kurateret udstillingen. Tesen om et fællesskab mellem de to kunstnere må i hvert fald testes i løbet af ugen.

På denne plads skriver et panel af Informations skribenter hver uge et bud på de offentlige debatter, den kommende uge vil være præget af

