Hvorfor er det så svært for Ole Sohn
At godkende naturens egne grænser?


 Hvorfor mon det er så svært for Ole Sohn som fremtrædende talsmand for Socialistisk Folkeparti »at sige sandheden«, som er den, »at vi, der lever i den rige del af verden, må forbruge mindre, at teknologien ikke kan redde os, og at vi må organisere os anderledes«? Sådan som hans kollega fra Enhedslisten, Per Clausen, udtrykte denne af naturvidenskabelige observationer fremtvungne sandhed for en uge siden. Da Information sidste tirsdag efterlyste en venstrefløjskritik af DØV, Den Økonomiske Vækst.
Tværtimod forsvarede Ole Sohn DØV. Med argumentationen: »Det er ikke venstrefløjen, der har forladt vækstkritikken, men derimod venstrefløjens sejre, der har gjort den overflødig. 'I dag kan vi producere på en renere og grønnere måde og mulighederne for bæredygtig energi er udvidet. Derfor gør den grønne vækst det muligt, at det hele går op i en højere enhed'.«
Hvordan anvendelsen af vindmøller m. vedvarende videre (f.eks. biobrændsel) ophæver Jordklodens materielle begrænsning, så et ubegrænset øget forbrug af den pludselig skulle være mulig, melder SF'eren ikke noget om på side 11.
Derimod foretager professor Petter Næss fra Institut for Planlægning ved Aalborg Universitet på modstående side 10 et regnestykke, der viser, at selv med en økonomisk vækstrate på kun to procent om året vil Jorden om godt 500 år skulle kunne klare en økonomi 32.000 gange større end den nuværende. Tror SF virkelig, at venstrefløjens sejre og den grønne vækst får Kloden til at kapere den mundfuld? Så »det hele går op i en højere enhed«?
Teknologi som løsning
Hvorfor mon det er så svært for Ole Sohn at godkende, hvad Information skrev 9. september sidste år: »Arbejd 12 minutter mindre for klimaet«? For »jo længere vi arbejder, desto mere forbruger vi, og jo værre bliver vores klimabelastning. Ny forskning peger på nedsat arbejdstid som redskab til at dæmpe den globale opvarmning.«
Ved den lejlighed mente Socialdemokraternes finansordfører Henrik Sass Larsen tværtimod, at »desto rigere vi er, desto større chancer har vi jo for at opfylde ønskerne om at tage hensyn til miljøet. F.eks. er det forbundet med visse omkostninger at lave forskning og udvikling af ren energi. I øvrigt hører jeg til dem, der synes, det er sundt, at vi har noget arbejde.«
Og nu forsvarer Ole Sohn kravet eller er det løftet? om at arbejde 12 minutter mere hver dag med ordene: »Teknologien gør jo også, at vi kan få bedre liv. Vi lever jo langt længere i dag, og det skal jo også være venstrefløjens projekt at arbejde på det; at vi f.eks. forsker i at få bedre fødevarer og et arbejdsmarked, der skaber mindre stress. Og vi kan jo ikke sætte os ud over globaliseringen. Vi har ellers kun valget at skære i velfærden eller, som de borgerlige ønsker, at satse på brugerbetaling.«
Hvad Henrik Sass Larsen tilsyneladende ikke véd, er, at det just er de rige og de rige lande, der mest har ødelagt og ødelægger miljøet. Og det desto mere, desto rigere vi blev og bliver. En simpel følge af, at vores øgede rigdom, forstået som konstante lønforhøjelser, flere kapitalgevinster, større offentlige sektorer, endnu mestendels også betyder øget naturmaterialeforbrug.
Og hvad der åbenbart ikke falder Ole Sohn ind, er, at en nedsættelse af arbejdstiden uden lønkompensation, altså med en tilsvarende nedsættelse af indkomsterne og dermed nedsættelse af naturforbruget, kan opfattes og opleves som netop en forøgelse og ikke en skæring af velfærden. Hvis det arbejde, vores forpint overarbejdede Jordklode ellers kan tåle, fordeles på rimelig måde mellem os.
Hvad svarer de røde?
Hvorfor synes det så svært for Ole Sohn at nikke genkendende til Klaus Illums advarsel her i bladet fra 28. marts i år mod de »Brutale grønne drømme«? Der bliver til virkelighed, når afhængigheden af DØV udmynter omstillingen til grøn vækst i enorme vindmøller og endeløse marker med energiafgrøder.
Erik Rolfsen Nissen konkluderer i et læserbrev fra 4. april om Illums grønne-vækst-mareridt, »at hvis vi ikke ændrer vores grundlæggende økonomiske og sociale adfærd helt fundamentalt, vil ingen løsninger på energi- og ressourceproblemerne, uanset hvor vedvarende de er, være noget kønt syn. Hvorfor? Fordi trækket på de tilbageværende naturressourcer med vores nuværende forbrug vil være helt ødelæggende for det tilbageværende naturgrundlag og biosfæren på den ene klode, vi har til rådighed. Og for vores smukke udsigt.«
Men den konklusion drager Ole Sohn ikke.
Fordi, som DTU-lektoren John Holten-Andersen påpeger i den forgangne tirsdagsavis, »hele venstrefløjens tankegods jo er forbundet med vækst. Salig Marx' produktivitetsbegreb handler jo om at udvide det hele, indtil socialismen ville indfinde sig. I den forstand har venstrefløjen helt tilbage til sin fødsel stået for et vækstprojekt.« Som naturvidenskaben med deraf følgende teknologi og teknik mentes at kunne sikre.
Og hvad svarer den så, venstrefløjen, når den selvsamme naturvidenskab i dag forklarer, at det kan naturgrundlaget for dyr og planter, herunder menneskedyret, bare ikke holde til?
Svarer venstrefløjen da som Henrik Sass Larsen og Ole Sohn?
 

