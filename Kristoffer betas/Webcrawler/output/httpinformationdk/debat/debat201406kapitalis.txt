Kapitalismen er ved at vokse fra demokratiet
25 år efter den blodige rydning af Den Himmelske Freds Plads buldrer den kinesiske vækstøkonomi frem uden antydningen af, at en demokratisk udvikling er på vej. Imens går millioner af vesterlændinge på gaden i afmagt over manglende indflydelse på krisepolitikken. Er vi på vej mod afslutningen på det 20. århundreds fornuftsægteskab mellem kapitalisme og demokrati?
De folkelige protester i lande som Grækenland og Spanien har været massive, men imødekommelserne af kravene fra politisk hold til at overse, mener dagens kronikører. Her demonstrerer afskedigede offentligt ansatte mod regeringen i den græske hovedstad, Athen.


 
	Det har i årtier været god latin blandt nogle samfundsforskere, at kapitalisme og demokrati går hånd i hånd. Men den lærdom udfordres af realiteterne i Kina. Og faktisk er det værd at overveje, om 1990’ernes forudsigelser om det vestlige liberale demokratis uundgåelige triumf også her i Vesten er ved at blive gjort til skamme. Er kapitalismen i stigende grad ved at løsrive sig fra demokratisk kontrol og indrette sig med andre regeringsformer?

	At en kapitalistisk markedsøkonomi kan fungere glimrende uden at blive understøttet af den legitimitet, som parlamentarisk demokrati giver, var almindeligt accepteret indtil Anden Verdenskrig. Men den historiske lære blev gradvist glemt under Den Kolde Krig, hvor mange vestlige samfundsforskere nåede frem til, at det liberale demokrati – som man kender det i USA og Vesteuropa – var det eneste politiske system, som i længden kunne kombineres med en fri markedsøkonomi.

	Tilhængerne af det synspunkt overser imidlertid, at den særlige kombination af politisk massedemokrati og ukrænkelig privat ejendomsret, som blev konsolideret i Vesten efter 1945 ikke var udtryk for en naturnødvendig udvikling.

	Der var snarere tale om et kompromis mellem virksomhedsejere og arbejdere, der blev indgået under Den Kolde Krigs helt særlige historiske betingelser. Det var et kompromis, som tillod relativt fredelig sameksistens mellem klasserne, og derved sikrede den stabilitet på hjemmefronten, der var nødvendig for, at man effektivt kunne bekæmpe Sovjet-kommunismen.

	Kapitalisme på kinesisk

	Udviklingen i Kina illustrerer den gamle sandhed, at kapitalistisk produktion og parlamentarisk demokrati ikke nødvendigvis er forudbestemt til at ende i et lykkeligt parforhold.

	I løbet af de 25 år, der er gået, siden militæret knuste studenterprotesterne, har Kina privatiseret størstedelen af de offentligt ejede virksomheder; afskaffet universelle velfærdsydelser inden for sundhed, uddannelse og arbejdsmarked; forbedret lovbeskyttelsen af privat ejendom og åbnet for investeringer fra udenlandske virksomheder.

	Udviklingen har medført en eksplosion i den sociale ulighed og skabt både en ny klasse af virksomhedsejere – mange med base i kommunistpartiet – og en enorm klasse af migrantarbejdere.

	Kina har dermed foretaget en gigantisk bevægelse fra socialisme mod kapitalisme under stabilt høje årlige vækstrater, men uden at de demokratiske reformer er fulgt med, som visse liberale samfundsforskere ellers havde forudsagt. Og de manglende demokratiske tiltag har ikke svækket den private foretagsomhed og samfundsøkonomiens dynamik, tværtimod. Kina har klaret sig glimrende på verdensmarkederne uden parlamentsvalg og respekt for individuelle frihedsrettigheder.

	Det er selvfølgelig langtfra omkostningsfrit for den kinesiske stat at opretholde ro og orden. De sociale spændinger ulmer. Men hvis man ser på Kinas konkurrenceevne, har kapitalismen klaret sig fint uden demokrati: Den stærke statsmagt sørger for at holde lønudviklingen under kontrol og sikre et stabilt investeringsklima for private virksomheder.

	Dermed bidrager Kina i kraft af sin voksende økonomiske betydning til at skubbe den globale balance i retning af kapitalisme uden politisk demokrati.

	Partiernes forfald

	Men er Kina ikke blot et unikt enkelttilfælde med en særegen autoritær kultur?

	Svaret er klart nej. Kinas udvikling bør ikke ses som udtryk for en kulturelt bestemt undtagelse, men snarere som en følge af globaliseringens logik.

	Dette synspunkt deler vi med Wang Hui, litteraturhistoriker ved Tsinghua Universitetet, veteran fra demokratibevægelsen i 1989 og en fremtrædende figur på den nye kinesiske venstrefløj.

	Wangs diagnose er, at Vesten og Kina, på trods af vidt forskellige styreformer, i dag oplever parallelle sociale og politiske kriser med fælles udspring i den globale økonomiske udvikling siden 1970’erne.

	I Kina er kommunistpartiet ifølge Wang løbet fra sit løfte til befolkningen om social sikkerhed, som blev givet efter revolutionen i 1949. Under indtryk af globaliseringen har partiet glemt sine kerneværdier og er slet og ret vokset sammen med staten. Kommunistpartiet er i dag ikke længere et politisk parti med særlige idealer, men et administrativt statsapparat, hvis eneste mål er, at Kina klarer sig godt i den globale konkurrence.

	Men, påpeger Wang, i Vesten er der sket en tilsvarende udvikling. Godt nok markerer partierne i vestlige demokratier sig med særstandpunkter og ideer, når der er valgkamp. Og godt nok er det – modsat i Kina – muligt at skifte ét regeringsparti ud med et andet. Men så snart et nyt parti får regeringsmagten, sætter det de samfundsforandrende projekter på standby og gør statens overlevelse i den globale konkurrence til den absolutte topprioritet.

	Dermed er de politiske partier paradoksalt nok med til at forstærke den globale repræsentationskrise ved at undergrave betydningen af det nationale demokrati som redskab til at begrænse kapitalismen.

	Umiddelbart kan Wangs analyse let affejes med, at man sammenligner æbler og pærer, når man forsøger at bringe Vestens demokratier og Kinas partistat på samme formel.

	Wang påstår imidlertid ikke, at forskellen på politiske systemer er uvæsentlig. Hans pointe er blot, at der i Vesten og Kina på trods af de åbenlyse forskelle kan ses en parallel tendens i retning af en snæver elitestyring af den økonomiske politik, der i stigende grad er afkoblet fra folkelig legitimitetsdannelse – en udvikling, som de politiske partier enten ikke har villet eller kunnet imødegå.

	Denne diagnose er det værd at tage alvorligt. På EU-niveau har håndteringen af den økonomiske krise og etableringen af finanspagten medført overflytning af beslutningsmagt fra lovgivende forsamlinger til udøvende instanser; fra nationale parlamenter til teknokratiske overnationale europæiske institutioner med væsentligt svagere folkeligt mandat. Samtidig har et ledende hensyn været at holde finanssektoren flydende via bankpakker samt at forsikre investorerne om, at Europa fortsat var en sikker havn.

	Vi ønsker ikke at tage stilling til, om det er en fornuftig økonomisk politik, men påpeger blot, at kontrasterne er til at få øje på, når man sammenligner den udprægede vilje til at imødekomme ønsker, krav og behov fra kapitalsiden med viljen til at imødekomme folkelige krav og ønsker.

	De folkelige protester i lande som Grækenland og Spanien har været massive, men imødekommelserne af kravene fra politisk hold til at overse. Også i Danmark har der været stigende utilfredshed med ’nødvendighedens politik’. Den hidtidige kulmination var de folkelige protester mod DONG-salget. Her fik man nærmest indtryk af, at visse politikere opfattede det som en dyd at stå fast imod et flertal af vælgernes udtrykte ønske.

	Med såvel Kinas udvikling som den europæiske krisepolitik i baghovedet trænger ét spørgsmål sig på: Er vi på vej ind i en historisk fase, hvor politisk demokrati på nationalt niveau kommer til at betyde stadigt mindre, når det handler om at sætte grænser for private virksomheders udfoldelse? Udviklingen verden over tyder på det.

Jonas Toubøl og Andreas Møller Mulvad er ph.d.-studerende ved Sociologisk Institut og Institut for Statskundskab på Københavns Universitet. De er begge medlemmer af Selskab for Kritisk Samfundsforskning

