Duellen: ’Vi udvander vigtigt fag’
Faget KLM bevidstgør de lærerstuderende om danske værdier, demokrati og samfund. Derfor er det vigtigt at bevare, mener Konservatives uddannelsesordfører, Mai Henriksen


Konservative er ikke tilhængere af, at faget Kristendomskundskab, Livsoplysning og Medborgerskab (KLM) afskaffes, sådan som regeringen planlægger i forbindelse med en reform af læreruddannelsen.»Det er ikke givet, at alle, der kommer ind på læreruddannelsen, har basal viden og forståelse for medborgerskab, demokratilære og vores fælles værdier,« siger partiets uddannelsesordfører, Mai Henriksen. »Hvis man f.eks. har gået på htx, har man ikke haft oldtidskundskab og besidder derfor ikke en grundlæggende lære om, hvordan vores samfund er skruet sammen.«Hun mener, at KLM er vigtigt for at sikre, at alle opnår den samme basale viden.»Det er ikke, fordi man lærer nye værdier, for det er noget, der er indlejret i os alle. Men det er en bevidstgørelse af hele den livsanskuelse, som Danmark bygger på, og som vi har til fælles. Det som gør os til en nation frem for bare en del af Europa.«– Der er tale om et fag på 17 ECTS-point, som tager tre måneder. Er det ikke begrænset, hvad man lærer på den tid?»Vi hører faktisk, at de studerende er rigtig glade for faget, og det, synes jeg, Morten Østergaard (R) skal lytte til. Det er f.eks. noget, man bruger i dansk, når man skal undervise i litteratur, hvor det er meget godt at have en forståelse for, hvordan samfundet er skruet sammen. Det er noget, som breder sig ind over de øvrige fag, og hvis man lige pludselig ikke har den forståelse eller bevidstgørelse, tror jeg, at det bliver fattigere at være lærer.«– Hvad er sandsynligheden for, at man kan nå at svare på så store spørgsmål i et lille fag, der tager tre måneder?»Det er forholdsvis mange uger. Der er 240 ECTS-point at gøre godt med, og set i det lys, synes jeg, det er ganske godt givet ud, at man har et fag, som er obligatorisk og fylder 17 ECTS-point.«– Så 17 ECTS-point er nok?»Det er den melding, vi får fra de studerende og Danmarks Lærerforening. De synes heller ikke, faget skal afskaffes.«
