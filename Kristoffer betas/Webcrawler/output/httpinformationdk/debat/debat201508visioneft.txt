Vision efterspørges
Borgerinitiativer blomstrer frem og støtter op om såvel grøn omstilling som flygtningeproblematikken. Det er naturligvis lyspunkter i en mørk tid, men vi risikerer at privatisere områder, som velfærdsstaten traditionelt har taget sig af


 I den seneste tid har det været temmelig deprimerende at følge den miljøpolitiske dagsorden. Vi er nu et af de få lande i verden uden et selvstændigt miljøministerium, vores klimaambitioner skal sænkes, 60.000 hektar efterafgrøder, der skal forhindre kvælstofforurening, er sløjfet. Vi skal have flere svin, og randzonerne – det sidste helle for natur og fauna i vores opdyrkede land – ligger allerede under ploven.
Samtidig strømmer flygtninge til Europas porte som aldrig før. De er på flugt fra krig og rædsel, men også fra naturkatastrofer foranlediget af klimaforandringer og ressourcemangel. Imens staten giver op, tager virksomheder og borgere heldigvis i højere og højere grad selv affære. Flere toneangivende virksomheder går langt foran lovgivningen, og det er reelt dem, der skaber de miljømæssige fremskridt, imens lovgiverne halser efter.
Der er sat initiativer i søen, der skal øge det økologiske areal, forbedre mælkebøndernes økonomi og sikre varer uden skadelig kemi. Borgere tager initiativer til at danne fødevarefællesskaber, sætter fokus på madspild og danner grupper på Facebook, der vil tage godt imod flygtninge. Men selvom disse initiativer er lyspunkter, rummer udviklingen også farer. For vi er lige så stille ved at privatisere områder, som velfærdsstaten traditionelt set har taget sig af.
Denne udlicitering foregår i al ubemærkethed, men repræsenterer et afgørende værdipolitisk skred, som der ikke har været megen opmærksomhed på, endsige debat om.
Heksejagt på regulering
Generelt virker det som om, ingen rigtig ved, hvor vi er på vej hen og endnu værre: hvor det er, vi gerne vil hen som nation – ikke blot i forhold til miljøspørgsmål, men også i forhold til vores velfærdsstat. Vi er som kaninen paralyseret i lyset fra globaliseringens lygter. Vi udnævner i panik miljøregulering som roden til alt ondt og springer fra tue til tue uden at kende konsekvenserne af vores valg.
Vi vil naturligvis gerne beskytte vores velfærdssamfund, men i forsøget på at redde det, risikerer vi at ødelægge det. For mange frygter også, at vi for første gang er en generation, der vil aflevere vores samfund til vores børn i en værre stand, end da vi modtog det. Politik, uanset farve, er mestendels præget af lappeløsninger, som ikke rigtig forslår. I værste fald konstrueres trusler, for at politiske beslutningstagere ikke fremstår handlingslammede.
Det gælder f.eks. den nuværende heksejagt på EU’s miljøregler, som politikere fejlagtigt hævder, at vi overimplementerer til skade for erhvervslivet.
Jeg tror, tiden er inde til, at vi standser op og tager bestik af kursen. Er vi virkelig en nation, der vil være fodslæbende i EU’s miljøpolitik på linje med lande som Polen, Italien og Bulgarien? Er vi en nation, der sænker klimaambitionerne, når USA endelig er kommet med på vognen, og chancen for et nogenlunde resultat i Paris for første gang er inden for rækkevidde? Er vi virkelig en nation, der er villige til at overlade miljøindsatsen til det frie marked alene?
Måske kan vi få svaret ved at tale om, hvilken nation vi gerne vil være om 20, 30 eller 40 år. Vi kunne prøve at sætte ord og billeder på, hvilket samfund vi ønsker at give videre til vores børn, hvilke værdier vi som danskere skal være kendte og anerkendte for, sådan som strategirådgiver Christian Bjerrum også efterspurgte i sin kronik i Børsen forleden. En samlende vision kan skabe momentum og bane vejen for mål i større flyvehøjde. Spørg bare Lego og Hummel, som er virksomheder, som har formået at genskabe deres forretning ved at formulere en vision gennem at finde ind til deres kerneværdier. Vi trænger til debatten i Danmark, og tager vi den ikke, risikerer vi et polariseret samfund, og en udvanding af velfærdsstaten, som ingen måske i virkeligheden ønskede.
Signe D. Frese er miljøchef i Coop

