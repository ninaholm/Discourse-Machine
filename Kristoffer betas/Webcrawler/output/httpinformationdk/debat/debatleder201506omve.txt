En omvendt Fogh
LEDER


 Vi kender det fra Anders Fogh Rasmussen og møder det igen i valgkampen. Den forhenværende Venstreformand udviklede i sin regeringstid en særlig evne til at omfavne og klemme luften ud af et hvilket som helst socialdemokratisk forslag.
Det var derfor, Anders Fogh Rasmussen blev kaldt den perfekte socialdemokrat. Det var derfor, hans politik skabte en evigt ulmende ideologisk utilfredshed i borgerligt-liberale kredse. Men det var også derfor, at Anders Fogh Rasmussen gik fra valgsejr til valgsejr. Først over Poul Nyrup Rasmussen, siden over Mogens Lykketoft og Helle Thorning-Schmidt.
Sin inspiration hentede Anders Fogh Rasmussen fra den tidligere britiske premierminister Tony Blair og den politiske kynisme, han kaldte New Labour. Det er den strategi, Helle Thorning-Schmidt er i gang med videreføre i noget, det kan betegnes som en Anders Fogh Rasmussen med omvendt fortegn.
Selv om valgkampen foreløbig er fattig på konkrete og sammenhængende politiske udspil fra Venstre, så har Socialdemokraterne alligevel pumpet luften ud af flere af dem.
Tidligere på ugen bebudede Lars Løkke Rasmussen, at han som statsminister vil iværksætte et serviceeftersyn af inklusionen af børn med særlige behov i folkeskolen. Samtidig åbnede han for en delvis tilbagerulning af den del af folkeskolereformen.
»Vi er helt enige om målsætningen med Venstre,« lød svaret få timer efter fra undervisningsminister Christine Antorini (S), der samtidig søgte at udligne politiske skel ved at fortælle, at regeringen skam følger inklusionen tæt.
Det kunne Fogh ikke have gjort meget bedre.
Lars Løkke Rasmussen har i valgkampen gjort det til et slagnummer, at han vil skaffe flere penge til dansk velfærd ved at skære ned på ulandsbistanden. Selv om Socialdemokraterne i SR(SF)-regeringsgrundlaget har afgivet et klart løfte om modsat at ville hæve ulandsbistanden, når dansk økonomi er i bedring, så løb Helle Thorning-Schmidt fra løftet. Ræsonnementet synes åbenbart: Hellere undsige sig selv og sin radikale regeringspartner end at blotlægge en politisk forskel på Venstres og Socialdemokraternes politik.
Det kunne Fogh ikke have gjort bedre.
Helle Thorning-Schmidts strategi forekommer ligeså skam- og principløs, som den ser ud til at gøre det samme for Helle Thorning-Schmidt, som den gjorde for Anders Fogh Rasmussen.
Op til valget i 2005 havde Socialdemokraterne eksempelvis succes med et forslag om, at egenbetaling for at få sit barn passet i vuggestue eller børnehave ikke måtte overstige 1.000 kr. Derfor foreslog Anders Fogh Rasmussen straks at sænke forældrebetalingen fra 33 til 25 pct.
På behørig afstand af valgkamp overtog Anders Fogh Rasmussen i 2008 stort set hele Socialdemokraternes velfærdspolitik. Det skete med en blank afvisning af den velfærdskommission, han selv havde nedsat, og som pegede på lavere skatter og brugerbetaling. Ikke tale om, fastslog Anders Fogh Rasmussen.
Taktikken med at overtage hinandens politik efterlader i dag Venstre og Socialdemokraterne som to partier, der nok ser forskellige ud, men som giver stort set de samme svar på de samme spørgsmål.
Den tilstand er medvirkende til at få stadig flere vælgere til at stemme på de politiske yderfløje. Alternativet er grundlagt som netop en modreaktion på den politik, der reduceres til taktik i brætspil. Uffe Elbæk er i denne valgkamp stort set den eneste partileder, der rejser visioner for det danske samfund, som ikke nødvendigvis kan omsættes til kroner og ører i et 2020-regnskab. Den form for politisk samtale appellerer til stedse flere vælgere, akkurat som både Enhedslisten og Liberal Alliance oplever fremgang.
Når det politiske indhold er vanskeligt at kende fra hinanden, efterlades vælgerne med ét centralt spørgsmål: Hvilken statsministerkandidat har vi størst tillid til? Under Anders Fogh Rasmussen var der ingen tvivl, og det er der heller ikke i dag.
Stadig mere sandsynligt er det, at Helle Thorning-Schmidt kan vinde valget med sin omvendte Anders Fogh Rasmussen. Men både Venstre og Socialdemokraterne risikerer undervejs at tabe vælgerne, hvis de fortsætter med at udjævne politiske skel frem for at levere visioner fra Danmark efter 18. juni.

