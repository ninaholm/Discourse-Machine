Sådan er kapitalismen
Googlet og gurglet


 Johanne Schmidt-Nielsen mener, at Venstrefløjen skal turde sige højt, at vores klode simpelthen ikke kan holde til ideen om konstant vækst, lyder en billedtekst i gårsdagens Information.
Googles »kapitalisme« tilbydes 10 svar på første side:
(1) Kapitalisme: Kapitalisme (af latin: capitalis, afledt af caput: hoved, afledning: det engelske cap, som betyder ’(én) person’) refererer typisk til et økonomisk og socialt system. (Fra Wikipedia).
(2) Samfundsøkonomisk system, der er baseret på privat ejendomsret og markedsøkonomi. (Denstoredanske.dk)
(3) Begrebet ’kapitalisme’ blev praktisk talt ikke anvendt før år 1850. (leksikon.org)
(4) Maj 2009: Vi fejrer vores ny hjemmeside med en tematik om kognitiv kapitalisme og fremtidens videnssamfund. (turbulens.net)
(5) Abort og kapitalisme rammer Romney. »Romney udpegede dommere, der gik ind for abort ...«. (nyhederne.tv2.dk)
(6) Da liberalismen for alvor vandt politisk indpas i starten af det 19. århundrede, var den grundlæggende tanke. (teorier.dk)
(7) Cameron vil have populær kapitalisme: Premierminister David Cameron har en kriseplan. Kapitalismen skal gøres mere ’social ansvarlig’ og være ’oprigtigt populær’. (ekstrabladet.dk)
(8) Kapital, der helst skal investeres i illegale stoffer eller andet ulovligt, fordi det giver det største kapitalafkast. (spademanns.wikia.com)
(9) Asger Aamund har et forfriskende perspektiv på behovet for gode ledere i erhvervslivet. De må gerne være dyre. (borsen.dk)
(10) »På Informations forside og i en artikel inde i bladet kunne man forleden læse, at ’selv marxister ikke’ ...« (modkraft.dk/blogs/pelle-dragsted)
TINA-doktrinen
Før nogle af numrene får mundvandet til at løbe over følger her et par klik-fortsættelser:
(1) »... et økonomisk og socialt system i hvilket ejendomsretten til produktionsmidlerne (kapitalen) er privat og hvor arbejdskraft, goder og kapital handles i et marked. Overskuddet fra produktionen fordeles til ejere og investorer (kapitalister), mens det enkelte individ ejer sin egen arbejdskraft, som han derfor kan sælge til en arbejdsgiver. Kapitalisme forveksles ofte med liberalisme, der imidlertid er en politisk ideologi, hvorimod kapitalismen er et økonomisk system.«
(6) »... den grundlæggende tanke en laissez-faire kapitalisme, der forudsætter en minimal statslig indblanding.«
(10) »... ’selv marxister ikke tror på en verden uden kapitalisme’. Da undertegnede Pelle Dragsted (så vidt vides) er den eneste marxist, der optræder i artiklen, kan den forstås derhen, at jeg ikke skulle tro på en verden uden kapitalisme. Det er der imidlertid ikke dækning for i mine udtalelser. Det, jeg blev spurgt om i det pågældende interview, var, hvorfor kapitalismen efter min mening ikke var død som følge af den økonomiske og finansielle krise. Jeg pegede på blandt andet den kapitalistiske økonomis forbløffende evne til at overleve kriser, og på den såkaldte TINA (There Is No Alternative)-doktrins ideologiske dominans i den offentlige debat. Det er imidlertid ikke det samme som, at jeg ikke selv mener, at der findes alternativer til kapitalisme. Jeg tror bestemt ikke, at kapitalismen er historiens afslutning. Jeg tror tvært imod, at det er både muligt og nødvendigt at udvikle en samfundsmodel, som er langt mere demokratisk, som sikrer større frihed, større økonomisk retfærdighed og større miljømæssig bæredygtighed.«
Før det er for sent
(2) »...Produktion af varer og tjenesteydelser er karakteriseret ved, at produktionsmidlerne, kapitalen — f.eks. jord, råvarer og maskiner — og produkterne ejes af kapitalejeren, kapitalisten, som producerer for et marked i konkurrence med andre kapitalister. ... Den realiserede markedsværdi af produktet fratrukket produktionsomkostningerne udgør kapitalejerens fortjeneste, profit ... Konkurrencen nødvendiggør en vedvarende akkumulation af kapital, som omsættes til den fornyelse af produktionsapparatet, der kan sikre den enkelte virksomheds overlevelse og hele produktionssystemets videreførelse ... Selve arbejdet har undergået gennemgribende forandringer under industrikapitalismen. Det er i stigende grad blevet underlagt maskinernes rytme og en arbejdsdeling, der indebærer en opsplitning af arbejdsprocessen i delprocesser, og arbejdstempoet er blevet intensiveret. Hvor førkapitalistisk produktion i højere grad foregik i et økologisk balanceret system, er industrikapitalismen baseret på engangsforbrug af naturresurser.«
Alligevel skrev Mikael Petersen på Informations webside i går:
»Som borgerlig kan jeg sagtens tilslutte mig Johannes fem bud. Det er der sgu’ ikke noget socialistisk over!«
Det er muligt. Det er — ifølge Google — til gengæld ligefrem imod selve den kapitalistiske forudsætning, »at vores klode simpelthen ikke kan holde til ideen om konstant vækst«.
Så lad os da bare se at komme af med kapitalismen.
Før det er for sent, hvis man skal tro naturvidenskaben.

