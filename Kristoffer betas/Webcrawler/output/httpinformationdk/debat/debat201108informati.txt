Information er en byrde, så længe den ikke er vekslet til viden
Det har aldrig været nemmere at indhente information, men hvis ikke informationen organiseres og gøres tilgængelig, så den kan konverteres til viden, er den snarere en byrde end et gode


 Information er en væsentlig ingrediens i alskens overvejelse, beslutning og handling. I dagligdagens overvejelser om hvad familien skal have til middag den kommende uge. I beslutningen om hvad man skal stemme til det forestående folketingsvalg. Og i den handling, der kan sikre artens overlevelse, og som oftest i samme omgang sikrer det enkelte menneskes umiddelbare tilfredsstillelse.
Men blot fordi information er vigtig i disse anliggender og flere til, betyder det ikke, at den information, der er forudsætning for kvalificeret overvejelse, kvalificeret beslutning og handlingsmæssig ditto, er blevet lettere tilgængelig i informationssamfundet. Paradoksalt nok fordi der kan være for meget af den, som grundlæggeren af Lotus Development Corporation, Mitchell Kapor, engang har sagt:
»At få information ud af internettet er lidt ligesom at drikke en tår vand fra en brandhane.«
Fra information til viden
Det har aldrig været så let at indhente information, som det er i dag. Heraf følger ikke, at de nødvendige overvejelser, beslutninger og handlinger, man står over for som menneske, vælger og borger, er blevet lettere at foretage. Før information kan bruges i så henseende, skal den konverteres til anden valuta viden. Viden er ikke noget, man indsamler, det er noget, man opnår, og netop derfor kan man ikke sætte viden lig information. Som den amerikanske fysiker og præst William Pollard har forkyndt:
»Information er en kilde til at lære. Men med mindre den er organiseret, processeret og tilgængelig til de rette mennesker i et format, der leder til beslutningsdygtighed, så er det en byrde, ikke et gode.«
Organisering, processering og formatering af information med henblik på vidensbaseret beslutningsdygtighed i informationssamfundet kræver både tænkningens værktøjer, virkelyst, vurdering. Vid plus tid.
At producere viden og være et vidensbårent medie er kostbart i vid og tid. Viden kræver processeret information samt undersøgelse, kendsgerninger og argumenter. Information er billigere, her kan man i værste fald nøjes med rygter, indicier og løs eller slet ingen underbygning. Meninger er endnu bedre de har ingen produktionsomkostninger, kan fabrikeres på bestilling og kasseres uden nævneværdigt tab, når de er udtjente eller ikke længere formålstjenstlige lidt som gamle underbenklæder.
Ekkokammer-effekten
Det er ikke det at have en bestemt mening om dette eller hint, der er interessant og informativt i og for sig; det er forudsætningerne for at have den pågældende mening, der kan lede én selv og eventuelt andre til moden overvejelse, beslutningsdygtighed og handlekraft.
At ytre sin uforbeholdne mening om diverse, uden at denne mening har været ledsaget af forudsætningerne, findes i metermål i blogosfæren. Medierne har ligeledes været flittige brugere af blogs, hvor læsere og andre medlemmer af det pågældende medies menighed gratis har kunnet sværge troskab eller proklamere deres uenighed. Hvis folk i øvrigt er enige, bliver de blot endnu mere enige ved at høre sig selv og ligesindedes mening igen og igen pyt med argumenterne og forudsætningerne, for vi er jo enige.
De, der er uenige, kan gå andetsteds. Det kaldes ekkokammereffekten.
Faren er således, at medierne selv går i ekkokammeret. Herefter er det intet under, hvis offentligheden polariseres og borgere i hobetal flokkes om hver deres foretrukne meningsportal. Så bliver information en byrde, og det gælder også, når information staves med rød prik over 'i'.
 
Vincent F. Hendricks er dr. phil. og professor i formel filosofi på Københavns Universitet / Columbia University

