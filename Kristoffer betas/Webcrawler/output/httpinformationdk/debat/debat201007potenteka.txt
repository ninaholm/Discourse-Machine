Den potente kammerherre
Mens penge ikke er noget, man taler om, elsker eliten at vise sin potente arbejdsevne frem i det offentlige rum. Meget tyder dog på, at der også her er brugt 'blå piller'. Med støtte fra tyende og opofrende ægtefæller har de ofte mere fritid end den gennemsnitlige lønslave


 Den danske elite har en underlig tilbøjelighed. Befolkningen bliver konstant i interview og portrætter mindet om, hvor meget og hvor længe de arbejder. Der er åbenbart ikke noget, der pirrer deres forfængelighed meget mere end bevidstheden om at blive beundret for den overlegne mentale og fysiske styrke, der skal til for at forvalte lederskabet.
60-70 timer opgiver rigets bedste mænd og kvinder typisk, når de skal an-skueliggøre deres enorme arbejdspres. Nogle få giver den yderligere gas; mens andre mere sofistikerede typer signalerer, at de kan nøjes med mindre. Men selv med 12 minutter ekstra om dagen til mere ydmyge bidragydere til samfundet sender det stadig et signal om næsten overmenneskelig styrke. Men der gemmer sig altid mere under overfladen ... vi tager et par stikprøver.
En af samfundets notoriske spidser er den nyligt udnævnte kammerherre, Fritz Schur, der - foruden at have drevet sin fars virksomhed til beundringsværdig storhed - blandt andet sidder i bestyrelsen for et par offentlige de facto-monopoler (DONG og Posten) og en mellemstatslig katastrofe (SAS). Han er desuden blandt de tungeste bidragydere til Venstres partikasse og personlig ven med dets tidligere formand Anders Fogh Rasmussen, der ligesom Prins Henrik er blandt de prominente gæster, når onkel Fritz holder hof i privaten.
Det tager alt sammen tid, og forleden kunne Fritz fortælle en benovet P1-journalist om sit liv som topchef. Fritz delagtiggjorde P1-lytterne i, hvilket særligt stof man skulle være gjort af for at overkomme det store pres og det store ansvar. Det blev til 55 fascinerende minutter om det perfekte menneske - næsten en time af en meget travl mands liv blev da også afsluttet af journalistens ærbødige: Tak for din tid!
Det interessante i tidsstatistisk forstand er imidlertid, at kammerherre Fritz desuden afslørede, at han i gennemsnit kun sov en fem-seks timer, og at han har privat hjælp hjemme på Christiansholm Slot. Det betyder, at den hårdt pressede erhvervsmand i virkeligheden har en seks-syv timers fritid om dagen, når han har såvel spist som gjort sit toilette.
Pludselig ser det ikke helt så hårdt ud. SFI har i 2001 lavet en meget grundig undersøgelse af danskernes tidsforbrug. Her kan man læse, at en mand i beskæftigelse i modsætning til kammerherre Fritz kun har lidt over fem timers fritid. Men et sådant gennemsnitsmenneske sover dog en til to timer længere end kammerherren.
Til P1 forklarede Fritz, at det store arbejdspres naturligvis ikke var foreneligt med et traditionelt familieliv, og at han undrede sig over de store ofre, kvinderne bag store mænd bragte.
Nok at se til
En sådan er DF'eren Martin Henriksen, der går til bekendelse i partibladet: »Jeg vil tro, det løber op i 60-70 timer, og min kone siger jeg arbejder for meget.«
Der er også en del at se til, når man betænker, at Henriksen allerede i 2005 kunne skrive på sin hjemmeside: »Islam har siden sin begyndelse været en terrorbevægelse«.
Det siger sig selv, at det kræver sin mand at holde styr på så omfattende en terrorganisation med op til 1,8 milliarder medlemmer, og det aftvinger respekt, at det kan klares på under 70 timer om ugen. Martin Henriksen kan imidlertid trøste sig med Folketingets omfangsrige sommerferie og ikke mindst sin kone.
'De blå piller' bag elitens potente arbejdsliv er altså ægtefæller, filippinere, tyende og for lidt søvn - det sidste er dog farligt: Se bare, hvordan det gik tidligere general McChrystal, der angiveligt nøjedes med tre-fire timers søvn. Måske er der håb for SAS, hvis kammerherren tager en time mere på øjet i ny og næ. Der er rigeligt tid til det ...

