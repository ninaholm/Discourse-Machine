Vox popcorn
Ignorér meningsmålingerne: Vælgeropbrud, stadigt flere tvivlere og discountmålinger har efterhånden tømt de kulørte procentsatser for enhver mening


 Maren i mosen er snart et lige så godt barometer for tidens politiske magtbalance som meningsmålingerne. Udsvingene i de allestedsnærværende meningsmålinger er så påfaldende store, at de reelt fremstår meningsløse. De er reduceret til postmoderne horoskoper. Man kan derfor med sindsro ignorere kakofonien af kandestøberi, i hvert fald indtil folketingsvalget bliver udskrevet, og den voksende gruppe af tvivlere begynder at beslutte sig for, hvor de vil sætte kryds.
Tag Venstre som eksempel: Hos Megafon (TV2/Politiken) ligger Lars Løkke Rasmussens parti til at få 19,5 procent i den seneste måling – med en angivet usikkerhed på +/- 2,3 procentpoint og dermed måske helt ned til 17,2 procent. Omvendt hos Voxmeter (Ritzau) hvor Venstre aktuelt ligger på 24,2 procent, med en angivet usikkerhedsmargen på +/- 2,6 procentpoint, og altså muligvis helt oppe på 26,8 procent.
Den sande styrkeposition kan naturligvis ligge midtimellem, men ud fra to af de førende opinionsinstitutters seneste målinger kan man ret beset ikke sige mere, end at Venstre står til at få mellem 17 og 27 procent af stemmerne. Eller hvad der svarer til en forudsigelse om, at den danske sommer her i 2015 – sandsynligvis – vil blive præget af byger, der går og kommer.
Nøgternt betragtet er meningsmålingerne omgærdet af så stor og uforudsigelig usikkerhed, at enhver tolkning som oftest er udtryk for en selektiv ønsketænkning. Op til sidste folketingsvalg i 2011 havde meningsmålingerne således en fejlprocent fra syv til 14 procentpoint i forhold til valgresultatet. Og absolut intet tyder på, at opinionsinstitutterne skulle være blevet bedre til at indsamle og korrigere deres målinger i dag. Tværtimod.
Ved både sidste uges valg til Underhuset i Storbritannien og første runde af præsidentvalget i Polen i søndags var afstanden mellem de forudgående meningsmålinger og det faktiske valgresultat himmelvid. Særligt i Storbritannien har det skabt debat, at de hyppige meningsmålinger reelt viste sig ubrugelige som prognoser.
Selv om valgsystemet er fundamentalt forskelligt i Storbritannien med såkaldt ’flertalsvalg i enkeltmandskredse’, er der alligevel en række af de fremsatte kritikpunkter, som er relevante her i Danmark: Først og fremmest er antallet af tvivlere voksende, og op mod en tredjedel af vælgerne tælles dermed ikke med i meningsmålingerne. Statistisk forsøger opinionsinstitutterne naturligvis at korrigere herfor, men i en tid hvor stadig flere flyder friere rundt mellem partierne, har det vist sig tæt på umuligt at indregne turbulensen. Da de fleste af tidens meningsmålinger samtidig laves efter en discountmodel, hvor elektroniske spørgeskemaer sendes ud til udvalgte personer, som på forhånd har sagt ja til at svare på henvendelser – og det dermed ikke længere er tilfældige vælgere, der ringes op via telefon og spørges personligt ind til deres holdninger – ja, så er informationsværdien faldet drastisk.
Ud fra den mest pålidelige prognose – et vægtet gennemsnit af meningsmålingerne, som professor Søren Risbjerg Thomsen løbende laver for den politiske netavis Altinget.dk – er der kun tre tendenser, som kan tillægges gyldighed: 1) Den borgerlige blok står til at overtage regeringsmagten, fordi 2) Dansk Folkeparti har vundet afgørende frem siden valget i 2011 og kan få en ekstragevinst på mindst 10 mandater, og 3) fordi Radikale Venstre er kollapset totalt og risikerer at synke med mere end en tredjedel. Alt andet er gætværk.
Vanen tro vil mediefladerne flyde over med meningsmålinger i den kommende tid. Men husk: Det er blot slingrevorne stikprøver, som viser nul-komma-nul. For i sidste ende afgøres det næste folketingsvalg af alle de tvivlere og potentielle sofavælgere, som endnu ikke har overvejet, om de overhovedet vil gå hen og stemme. Skandalen i Storbritannien viser, at ’vox populi’ er gået i opløsning som fedtede voksduge, der slører mere, end de åbenbarer fra folkedybet.
Lars Trier Mogensen er politisk kommentator. 
Klummen er udtryk for skribentens egen holdning.

