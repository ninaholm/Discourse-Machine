Tre der elsker hinanden



 Gu kan man danse alene, men det er nok et grundlæggende ønske hos langt de fleste at være flere til tango. Men hvem siger, at takten ikke kan danses af tre, fire eller fem?
Det gør den danske stat. Og den amerikanske. Og langt hovedparten af stater verden over. Polygami, ægteskab mellem mere end to mennesker, er forbudt i de fleste af verdens lande, men spørgsmålet er, om dogmet ’én mand og én kvinde’ ikke efterhånden er utidssvarende i en verden af bevægelig arbejdskraft, opbrud i den vestlige kernefamilie og stigende anerkendelser af, at kurven står til at knække, så yderligere fremskridt mod rigere og friere samfund ikke nødvendigvis gør os så synderligt meget lykkeligere.
I USA er det lykkedes, særligt mormonerne, at sætte spørgsmålet om ægteskabslovgivningen generelt på dagsordenen. I Danmark er emnet kun på dagsordenen i forbindelse med sager om muslimske indvandrere. Debatten bliver en grød af fordomme og fordømmelse på den ene side, og argumenter om mulighed for dispensation i særlige tilfælde i forståelse for andre traditioner på den anden.
Men spørgsmålet er langt bredere. Så længe staten sanktionerer kærlighed gennem ægteskab, vil det være et rettighedsspørgsmål, hvad der accepteres, og hvad der ikke gør. Og så længe det monopol opretholdes, bør forvaltningen udfordres og kaldes til nødvendige revisioner.
Det hyppigsteargument mod polygami er, at det er en kvindeundertrykkende institution. Der er utvivlsomt en masse rigtig dårlige ægteskaber i verden. Og der er helt sikkert en masse af dem, der er polygame. Men som antropolog Miriam Koktvedgaard Zeitzen har påpeget, er der i dag et sammenfald mellem samfund, der praktiserer polygami og samfund med en streng patriarkalsk samfundsopbygning: »Men vi må holde fast ved, at institutioner ikke i sig selv undertrykker. Det gør mennesker«.
Vi har i Danmark lige rettigheder uanset køn i et ægteskab. At sikre det mellem flere er en stor juridisk udfordring, men netop også kun det.
I USA er kampen for det polygame ægteskab blevet linket til de homoseksuelles krav om lige rettigheder i ægteskabslovgivingen. Størstedelen af det amerikanske homomiljø har afvist, at der er tale om en kamp ad samme linjer og finder det alt andet end hjælpsomt at få mormonerne med om bord. Det er da også utvivlsomt et spøjst makkerskab, da mormonerne jo fordømmer homoseksualitet, men som grundargumentet fra polygamiadvokaterne lyder: Staten skal ikke fælde moralske domme over livsvalg. Den sag klarer Gud hinsides. Og den risiko kan de fleste vel godt leve med.
For åbner man op for, at der faktisk er tale om en fælles kamp, kan det skabe nye potente alliancer i oppositionen mod monogamiets massive monopolstatus. Om det er folk, der lever alene, mennesker, der ikke ønsker at identificere sig i forhold til et specifikt køn, ateister med lyst og kærlighed til mere end en, muslimer, mormoner, hinduer eller alverdens mærkværdige religiøse sekteriske orienteringer, gælder det, at majoritens forestillinger om det rigtige familieliv, begrænser deres.
Monogamiet erselve kernen i den måde, vi har valgt at organisere vores samfund på. For et valg er det. Godt nok med udgangspunkt i et komplekst samspil mellem naturgivne, økonomiske og religiøse forhold i de enkelte lande. I store dele af Afrika har man valgt at bygge samfundet op omkring storfamilien, en praksis, der er blevet udfordret af det monogame alternativ, men som betyder, at der f.eks. i Senegal i dag er 47 procent af ægteskaberne, der består af flere end to.
At vi i Danmark inden for en overskuelig årrække får taget hul på en revision af ægteskabslovgivingen er næppe realistisk. Men allerede nu ser vi jo, at forældreskabslovgivningen er til debat.
Kan man være flere end to forældre juridisk set, skulle der jo ikke være langt til, at disse forældre også kunne knyttes sammen. Radikale Venstre og Liberal Alliance har som de to eneste partier hidtil ytret sig positivt om i det mindste at tage diskussionen. Om det også er tilfældet for det nye regeringsparti i dag er jo spændende. For det er et kontroversielt og følelsesladet emne, der kunne synes kun at berøre de få og de skæve i praksis.
Men hvem ved,måske kan en praksis, som ofte afvises som primitiv, faktisk komme med nye bud til det moderne menneske, der godt kunne ligne et, der kunne trænge til lidt flere krammere. Som kønsforsker Marie Bruvik påpeger:
»Storfamilien repræsenterer jo den kollektivitet og solidaritet, som det individualiserede samfund savner. Jeg er ikke romantisk i forhold til denne livsform, men den er i hvert fald en mulig ramme for et fællesskab, hvor man er flere til at værne om hinanden.«
Det er vel, hvad det hele går ud på. Lad den, der vil komme med en moralsk indvending, være velkommen. Men lad os holde fast i, at det er det, diskussionen bør handle om. Ikke underbygge fordomme om de andre.

