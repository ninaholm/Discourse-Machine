Spåmænd og spåkoner
Man savner indimellem journalister som Ulla Terkelsen, der engang sagde, at de andre såmænd godt kunne blive ved at snakke om, hvad der ville ske, men som journalist foretrak hun at tale om det, der rent faktisk sker


 Hvornår bliver der valg? Bliver Søren Gade minister, hvis Løkke vinder? Bliver han formand, hvis Løkke taber? Kommer Søren Pape i Folketinget? Gør Uffe Elbæk? Bliver Carl Holst minister? Hvad med Inger Støjberg? Bliver det regnvejr på valgdagen? Skinner solen mere på den nuværende end på den forhenværende regeringschef? Og hvorfor (ikke)?
Jeg spurgte en politisk klog kollega, hvorfor disse spørgsmål – og en masse tilsvarende – debatteres i timevis på radio og tv, selv om ingen naturligvis kender svarene. Han svarede efter et par sekunders betænkningstid: »Fordi de har alt for mange minutter, de ikke aner, hvad de ellers skal bruge til.«
Journalister og eksperter (det er altså oftest to forskellige størrelser) er i stigende grad blevet tvunget eller har tvunget sig selv ud i fremtidsforskning. Det afsluttende spørgsmål til reporteren på stedet fra studieværten er ofte: »Hvad tror du nu, der sker?« Det afstedkommer mere eller mindre eftertænksomme refleksioner, men sjældent det Mette Fuglske svar: »Det aner jeg da ikke, jeg er journalist, ikke spåkone!«
I den aktuelle politiske situation har jeg hørt og set timelang tomgangssnak om, hvorvidt statsministeren udskriver valg nu, om en uge, 14 dage, en måned eller først efter sommerferien. Jeg bidrog til en af de alenlange Facebook-udvekslinger med ekspertudsagnet »Jeg tror, der bliver valg!« – hvilket ingen desværre var uenig med mig i.
Der er selvfølgelig både kloge og skarpe politiske iagttagere, der desperat forsøger at trænge ned i substansen; er analytikere i stedet for spåmænd og spåkoner. Men de overdøves i nogen grad af hurtigsnakkende såkaldte debattører, der skal fylde sendeminutter ud i de utallige koncepter, der findes på de to tv-stationer og nu også på nogle avisers web-tv. Det sidste par uger har spørgsmålet om, hvornår Thorning udskriver valg – altså spåkonespørgsmålet – haft en central plads overalt. Selvfølgelig er det interessant, men enhver ved, at valgdatoen til syvende og sidst er en af landets bedst bevarede hemmeligheder, og at kun statsministeren kender den. Eller endnu ikke har besluttet sig.
Vi er fanget i en tid, hvor der skal råbes højere end før. Raymond Kuhn og Rasmus Kleis Nielsen fra Reuters Institute of Journalism på University of Oxford udgav i 2014 en større forskningsbog om politisk journalistik i Vesteuropa. Bogen forklarer ændringerne i den politiske journalistik med, at medierne er midt i en massiv overgangsperiode: fra massemedier til en hel masse medier. Fra ’gamle’ mediers store lytter-, seer- og læsertal til deres nu langt færre, fordi brugerne har fået uendelige valgmuligheder. Overgangen ligger også i høj grad i den politiske journalistiks ændrede grundvilkår. Fra en tid med langt større journalistisk råde- og beslutningsrum til en tid, hvor politikere, partier og organisationer for længst har afluret medierne og derfor har hyret en hærskare af mediekendere, der timer og tilrettelægger politisk adfærd netop for at sætte mediedagsordenen.
I en valgkamp, der efterhånden føles permanent, tænkes der kreativt. Et godt eksempel er annonceringen af den noget forhenværende Søren Gades V-kandidatur den 1. maj. Der skulle jo ikke udelukkende skrives og tales om statsministerens tale i Fællesparken. Så kunne spekulationerne om Gades mulige genopstandelse og dennes mulige konsekvenser blandes med spekulationer om, hvorvidt Thorning nu denne majdag ville blive mødt med buhråb og tomatkastning i Fælledparken. Man savner indimellem journalister som Ulla Terkelsen, der henvendt til de andre deltagere i et samtaleprogram engang sagde, at de andre såmænd godt kunne blive ved at snakke om, hvad der ville ske, men som journalist foretrak hun at tale om det, der rent faktisk sker.
Lasse Jensen er mediejournalist 
Klummen er udtryk for skribentens egen holdning

