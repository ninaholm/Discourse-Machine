Meget dygtig mand
LEDER


 Efter fem år i et embede, han fik efter flere dages studeprangen i den tyrkiske kulisse, træder Anders Fogh Rasmussen nu af som NATO’s generalsekretær. Præsident Barack Obama har pligtskyldigt skamrost ham som en ’dedikeret leder og utrættelig fortaler’ for alliancens ret beset ekspansive politik. Og ja, der er generel konsensus fra Washington til Berlingske om, at Fogh Rasmussen er meget dygtig til alt, måske lige bortset fra Oxford-engelsk.
Således fremkalder et hurtigt tilbageblik på hans karriere erindringen om den stillingsannonce, en københavnsk restauratør indrykkede for snart mange år siden, hvori det hed: »Dygtig ung mand søges – dog ikke for dygtig«.
Udnævnelsen af den både politisk og personligt adfærdsforskellige norske socialdemokrat, Jens Stoltenberg, kan også tolkes som udtryk for, at Foghs militante koldkrigstonefald har været lige lovlig dygtigt selv efter amerikanernes smag.
Stoltenberg er duen, der prioriterer samtalen, hvor Fogh er høgen, der kun taler (over) magtens sprog.
I hvert fald er ydmyghed ikke det mest iøjnefaldende, når man læser hans farvelklumme i britiske The Independent i går:
»Jeg ved, at jeg forlader NATO stærkere, end da jeg ankom,« praler han med henvisning til, at der nu er flere kampfly, krigsskibe og landstyrker, der på NATO’s vegne passer på Østeuropa, end nogensinde før. Og det »revanchistiske« Rusland, som han har skrevet i en tweet, har ’skuffet’ ham ved at udvise »total foragt for international lov og brutal beslutsomhed ved at revidere grænser med magt«. For som han tilføjer: »Mønstret er klart. Fra Moldova til Georgien og nu i Ukraine«.
Det var ellers, forstår man på farvel-klummen, Foghs fredsommelige intention at danne et strategisk partnerskab med russerne, da han tiltrådte i 2009. At partnerskabet ikke blev til noget skyldtes ’uenighed om missilforsvar’. Ja, det kan man godt sige – sagen var, at George W. Bushs plan om NATO-missiler i Polen og Tjekkiet, der gjorde russerne ret rasende, godt nok blev aflyst af præsident Barack Obama, men straks efter erstattet af et flådebaseret missilberedskab, der var akkurat lige så truende.
Så uden på nogen måde at bifalde den russiske interventionsstrategi i Ukraine er der en klar geopolitisk logik i Putins manøvreren, nemlig som reaktion på den militære inddæmning af hans land, NATO har gennemført siden Sovjetunionens kollaps i 1991: Medlemskredsen er nu på 28 med Baltikum, de tidligere Warszawa-pagt-lande plus Rumænien, Slovenien og Albanien. Og landene i det russiske ’bløde mellemgulv’ mod syd og sydøst, der ikke er fuldgyldige NATO-medlemmer, såsom netop Georgien, Moldova og Ukraine, har partnerstatus.
Når det huskes, at NATO i sin tid lovede Mikhail Gorbatjov (men kun mundtligt!), at dersom han gik med til tysk genforening, ville NATO undlade at ekspandere mod øst, er det svært at fortænke Putin i en vis paranoia overfor alliancens hensigter i hans ’bløde mellemgulv’. Nu er turen så kommet til muslimerne.
På Fogh Rasmussens sidste NATO-topmøde i Cardiff den 4.–5. september blev det besluttet at etablere en såkaldt spydspids-styrke, der kan indsættes med dags varsel overalt, hvor der måtte blive brug for den, herunder i ’vores sydlige nabolag’, som det blev formuleret. Og igen: selv om man ikke bifalder Islamisk Stats bestialske metoder i Syrien og Irak, er dannelsen af straffeekspeditionskorpset, der helt generelt kan »reagere på risici og trusler fra vort sydlige nabolag, Mellemøsten og Nordafrika«, måske ikke det smarteste signal at sende til regionens 366 millioner arabere i Mellemøsten og Nordafrika, heller ikke selv om Fogh i sin farveltale til topmødet erklærede: »IS er en endnu større fare (end Rusland), idet risikoen er, at de eksporterer deres terrorisme til vore lande«. Nu ved araberne godt, at nedkæmpelsen af IS ikke sker for at beskytte dem, men for at sikre Vesten mod terror. Det er måske ikke så dygtigt, set fra Bagdad, Beirut og Kairo. Eller for den sags skyld fra Ankara, der gav ham jobbet i bytte for lukning af det kurdiske Roj-tv, der blev dømt ved Østre Landsret for at støtte PKK. Som NATO nu de facto bevæbner for at bekæmpe IS. Således er verden mere kompleks, end selv en dygtig mand kan tage højde for.

