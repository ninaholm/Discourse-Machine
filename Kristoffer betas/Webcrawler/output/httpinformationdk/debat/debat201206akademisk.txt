Den akademiske frihed er truet
Der er intet bevis for, at forskning er årsag til stigende økonomisk vækst. Alligevel er mantraet om ’fra forskning til faktura’ blevet et ideal på universiteterne
Det er helt afgørende, at regeringen tager fat på at sikre den akademiske frihed på universiteterne, mener Mogens Ove Madsen. Her økonomiundervisning ved Københavns Universitet.


 »En af de smukke ting ved videnskab er produktiv dumhed!« Udtalelsen kommer fra mikrobiologen Martin Schwartz, der hentyder til, at eksperimenter og analyse kan gå galt – også mere end en gang, ja, måske mange gange, men pointen er, at vi lærer noget hver gang. Med denne dumstædige holdning kan man nå dybere i erkendelserne og måske ende i store opdagelser.
Indtil for nylig har den produktive dumhed været det dominerende træk ved universitetet. Det politiske establishment har dog inden for de sidste 10 år underkastet universiteter og sektorforskningsinstitutioner en transformation, som har haft varig effekt både på det institutionelle niveau og det individuelle forskerniveau.
Det er ikke, fordi de danske politikere har formuleret en eksplicit definition af fremtidens universitet, men der er opstået en opfattelse af, at universiteter skal være en afgørende del af infrastrukturen i det såkaldte videnssamfund. Universiteterne har fået tildelt en rolle som særlig leverandør af umiddelbart anvendelig teknologi i den samfundsmæssige produktion. De skal være entreprenante, og kommercialisering af vidensproduktionen skal på universiteterne afløse den produktive dumhed.
Men vil vi gerne have det som mål, at universitetet – som et vigtigt sted for skabelse af viden og udøvelse af læring – skal ende som primær rådgiver for styrkelse af den internationale konkurrenceevne? Hvad understøtter egentlig denne strategi? Kan man uden videre antage, at iværksætteri fra et universitet kan stimulere den økonomiske vækst?
Nye indkomstkilder
Som udgangspunkt kan man sige, at den økonomiske krise i 70’erne var med til at sætte fokus på konkurrenceevneproblemet i den amerikanske økonomi og førte til et politisk krav om at accelerere videnoverførsel fra universiteterne til det private erhvervsliv. Det såkaldt Bayh-Dole initiativ blev introduceret for at puste liv i videnoverførsel og give universiteterne direkte adgang til patentrettigheder og dermed mulighed for nye indkomststrømme. Dermed blev der taget fat på at dreje grundforskningen i retning af i højere grad og mere direkte at bidrage til den økonomiske vækst. Bayh-Dole initiativet blev siden fulgt op af flere politiske initiativer, der tilskyndede universiteterne til at udvikle human capital, entreprenøriel tankegang og et tæt samarbejde mellem universiteter og industri. Selv i økonomiske analyser blev det forsøgt vist, at der er en økonomisk nettogevinst ved entreprenørielle initiativer jvf. bl.a. den kendte økonom Edwin Mansfield.
Nytteorienteret forskning
Hvad betyder det nu for den produktive dumhed? Et andet ord for dette er akademisk frihed, hvor de enkelte forskere skal kunne forske frit og tilrettelægge undervisningen uden konsekvenser, der kan gøre skade på deres status. Ja, akademisk frihed er faktisk en forudsætning for, at den enkelte forsker selv kan vælge sit udgangspunkt for intellektuel handling og ikke bliver forhindret i at fortsætte ud af en faglig vej.
Man kan spørge, om det i fremtiden er muligt for den enkelte forsker i det entreprenante universitet at handle uden konsekvenser fra det omgivende samfund? Det umiddelbare svar er nej. Det er efterhånden blevet en central målsætning i universitetslovene, at forskning og undervisning skal være nytteorienteret.
Det er dog tvivlsomt, hvor entydig relationen er mellem det videnproducerende universitet og det omgivende samfunds vækst. En række nyere studier fra USA dokumenterer, at det er svært at genfinde en meningsfuld sammenhæng mellem entreprenante universiteters forskning, patenter eller licenser på den ene side og centrale mål for by- og regionaløkonomisk velbefindende på den anden. Selv casestudier om John Hopkins Universitetet og Yale Universitet afslører, at forskning i verdensklasse hverken er nødvendig eller tilstrækkelig med henblik på at fremme lokal økonomisk udvikling. Især forskerparker er blevet oversolgt som motorer for lokal økonomisk vækst, mens videregående uddannelser og støtte af offentlig tilgængelig forskning bliver lanceret som væsentlige bidrag til samfundets økonomiske velfærd.
Hemmelige resultater
Spørgsmålet er så, om det betyder, at den enkelte forsker stadig har mulighed for frit at vælge forskningsemner og stadig frit kan undervise og publicere? Forskningsemner kan ikke nødvendigvis vælges frit, hvis basisforskningsmidler reduceres eller konkurrenceudsættes, og vægten af strategiske forskningsmidler i øvrigt øges. Hvis der ydermere findes et eksplicit krav til universiteterne om, at stadig flere forskningsmidler skal hentes fra private donorer, følger der selvfølgelig bestemte krav med til både forskningens mål og indhold.
Igen viser amerikanske undersøgelser, at omkostninger ved teknologioverførsler ud over at være tidskrævende også har svært ved at dække omkostninger til administration og sikring af patenter. Akademisk kommercialisering kan sagtens vise sig at være en usikker indtægtskilde, og ud over ikke at levere overbevisende input til økonomisk udvikling, kan det vise sig at være en kilde til dræning af et universitets ressourcer.
Den enkelte forskers publicering vil i denne sammenhæng heller ikke være fri, men har i stedet karakter af postakademisk videnskabsudøvelse. Forskningsresultaterne forbliver enten hemmelige på grund af patentering eller indgår alene som viden af mere privat karakter i et samarbejde med bestemte interesser på konsultativ basis.
Forskningsmidler er redning
Endelig kan man spørge, om forskeren frit kan vælge sin faglige vej? I udviklingskontrakterne bliver det krævet, at universiteterne skal gøre rede for indholdet af deres forskningsstrategiske overvejelser – man forsker ikke i alt! Der er med den hierarkiske ledelsesreform blevet bedre mulighed for at prioritere i forskningen. Universiteternes ledelser skal i langt højere grad fungere som venture-kapitalister, fordi de skal overveje, hvor succeserne vil ligge i det kommercialiserede akademiske marked og selvfølgelig satse på at fange de forskere, der kan give størst jackpot.
Derfor gives der ikke længere de samme frie valgmuligheder, hvis der indledes en forskerkarriere, og på sigt betyder det, at der vil være adskillige videnskabsområder, der tørrer ud.
I september 2011 fik Danmark en SSFR-mindretalsregering, som bygger på et andet politisk flertal end den VK-regering, som gennemførte universitetsreformerne med det primære fokus at styrke det entreprenante universitet. Med den nye regerings 2020-plan ser det ikke ud til, at retorikken er ændret. Måske fordi Socialdemokraterne hele tiden har været med i universitetsreformerne, og fordi R og SF nu er indtrådt i forligskredsen omkring dem. Forskellen på VK- og SSFR-regeringen bliver formentlig mest tydelig i forbindelse med forhandlingerne om basisforskningsmidlerne til universiteterne. Det kan muligvis redde de sidste rester af det oprindelige universitetsideal, hvis SSFR-regeringen står fast på, at universiteterne fremover fortsat skal sikres en solid portion frie grundforskningsmidler. Men lige så afgørende er det, at regeringen tager fat på at sikre den akademiske frihed på universiteterne.
 
Mogens Ove Madsen er lektor i samfundsøkonomi ved Aalborg Universitet og medlem af Akademisk Råd

