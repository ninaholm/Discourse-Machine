Politik som tv-føljeton
Politikernes kommunikation med hinanden og vælgerne minder mest af alt om et underholdende tv-program. Det saglige spiller en tilbagetrukken rolle. Og det er slet ikke så skidt endda
Mikrofonerne og sminken rettes til, så et nyt afsnit i tv-føljetonen om Villy og Lars kan begynde.


 Der er megen jamren i den politiske debat. Der jamres f.eks. ofte over, at danske medier ikke dækker EU mere og bedre. Eller over, at dansk politik efterhånden er kommet til at ligne X Factor. Man kræver, at politikerne skal gå foran og angive kursen. Politikere skal ikke interessere sig så meget for, hvordan vælgerne tænker.
Kernen i jammeren er altid den samme: Vælgerne burde vide meget mere om politik, end de gør. Og de burde bruge meget mere tid på at sætte sig ind i de politiske sager, end de faktisk gør.
Det ligner en anklage mod vælgerne. De er dovne og uuddannede udi økonomi, jura og administration. Men anklagen er aldrig formuleret direkte. F.eks. kan en lederskribent jamre over den groteske bureaukratisering i landet og lade jammeren munde ud i en appel til politikere og medier om at oppe sig. Politikerne har værsgo at styre deres trang til kontrol og detailregulering. Og medierne skal bekæmpe deres trang til at jagte løsningen på enhver enkeltsag hos en minister og trangen til, at det offentlige skal løse ethvert problem.
Disse 'trange', som politikere og medier påstås at have, er imidlertid blot et skjul for de forretningsmæssige realiteter  nemlig at politikerne skal vælges af og medierne sælges til vælgerne. Demokrati er, at vælgerne faktisk er gode nok, som de er her og nu. Derfor er alle de kronikker og kommentarer, som jamrer over medier og politikere, en rituel forestilling. De er udtryk for, at medlemmer af eliten bekræfter hinanden i, at løsningen på landets problemer er, at alle vælgere bliver efteruddannede til at være discount-DJØF'ere. Herefter vil medierne være nødt til at koncentrere sig om substansen  og politikerne kan få de kvalitetsforbedrede vælgere til at fatte fornuften i de reformer, som eliten ved, er nødvendige.
Jammer gør stærk
I alle ritualer sidder der en stærk bevarende kraft. Det er derfor, alle grupper, nationer, stammer og klaner elsker deres ritualer så intenst.
Hver gang den politiske elite jamrer, bekræfter medlemmerne hinandens tro på, at det er den saglige DJØF-argumentation, der regerer på store scene. At det er argumenter, der handler om økonomi, jura og administrative detaljer, som er afgørende.
Men faktisk regerer denne form for argumentation slet ikke, for den er uforståelig for flertallet af vælgerne. De har hverken forstand på eller interesse for de økonomiske, juridiske eller administrative detaljer, som argumentationen handler om.
De forstår derimod politik ved at leve sig ind i de roller, som politikere og andre spiller i den daglige tv-nyheds-føljeton. Vælgere forstår politikere i den politiske tv-nyhedsføljeton på samme måde, som de forstår fiktive personer i enhver anden tv-føljeton. Og det er grunden til, at vores indviklede og komplicerede demokrati er en eventyrlig succes.
Den for eliten rystende sandhed er med andre ord, at vælgerne sagtens kan leve sig ind i og forstå politik uden at fatte DJØF-detaljerne, som eliten elsker og lever af at forklare, vurdere og udsprede.
DJØF-løs politik
Enhver vælger vurderer løbende politikerne efter, hvor godt de lever op til fire dyder: ærlighed, idealisme (at man kæmper for noget højere end én selv), stabilitet og kompetence. Og ligesom når de betragter fiktive personer, vurderer vælgerne løbende, hvad der er en politikers virkelige projekt med at være politiker  bag alle erklæringer. I øjeblikket er hele landet f.eks. optaget af spørgsmålet, om Margrethe Vestager (R) i virkeligheden er mere til Løkke end til Helle.
Vælgerne tillægger altså politikere nogle mål, som de i virkeligheden går efter i den politiske tv-føljeton. Hertil kommer så alle de individuelle, personlige egenskaber, som vælgerne tillægger den enkelte politiker ud fra vedkommendes fysiske fremtræden og særlige kendetegn og livshistorie.
Selvfølgelig spiller det saglige DJØF-stof en rolle i tv-føljetonen. Der indgår jo ofte detaljer af økonomisk, juridisk og administrativ art i de replikker, som politikerne siger. Men når de forstås og har en effekt på vælgernes holdning, er det fordi vælgeren lever sig ind i den person, som siger replikken med det saglige indhold. Pointen er, at man sagtens kan forstå personen uden at forstå detaljerne i, hvad personen siger.
I denne detalje ligger forklaringen på, at enhver vælger kan forstå politik og nyde debatter uden at forstå substansen. Nøjagtig ligesom man kan forstå og nyde Indiana Jones' jagt på den forsvundne skat uden at have en pind forstand på arkæologi.
DJØF-detaljer kommer kun ind i tv-føljetonen, hvis de kan bruges af medierne til at fortælle en god historie om politikerne, der jager skatten.
Ofte er detaljerne helt unødvendige. Da Fogh jagtede jobbet som NATO-generalsekretær, måtte han igen og igen på tirsdagspressemøderne i Statsministeriet benægte sit kandidatur netop for at bevare sine chancer. Men jo mindre sandsynligt det blev, at journalisterne kunne få sandheden ud af ham, desto mere ihærdige blev de.
Ud fra en streng rationel betragtning var det egentlig unødvendigt at bore mere i sagen om Foghs NATO-planer. Alt var jo klart, og statsministeren havde ikke mere han ville sige. Men politik i tv er bestemt af så meget andet end strengt saglige hensyn. Og historien om Fogh var fantastisk som tv-føljeton. Alle seere kunne deltage i bedømmelsen af Foghs måde at optræde på og hans samspil med journalisterne. Alle vælgere havde kompetencen til at svare på, om Fogh var ærlig, ud fra hvad de så og hørte. Ligesom alle tv-seerne har kompetencen til at vurdere, om Jørgen Varnæs er ærlig, når han i tv-serien Matador forsøger at overtale sin bror, bankdirektøren, til at give sig et lån.
Spielbergs metode
Når Helle Thorning-Schmidt (S) i dag af et flertal af vælgerne bedømmes som mere økonomisk kompetent end Lars Løkke Rasmussen, så skyldes det ikke en saglig, politisk-økonomisk vurdering af kvaliteten og detaljerigdommen af rød plan over for blå plan. Kun professorer i statskundskab og andre i eliten gider pløje planerne igennem. Det er derfor kun de få, der er i stand til at vurdere deres saglige indhold direkte ud fra teksten.
Vælgerne bruger den genvej, som hele demokratiet bygger på: Spielbergs metode. De har i flere tv-debatter med egne øjne kunnet vurdere Helle- og Løkke-figurernes optræden og på den bagrund tildelt dem dyder og point. Og da Helle jo ikke dumpede i tv-duellerne med Løkke, er slutningen, at hun generelt er kompetent.
Denne kompetence til at debattere og gøre en god figur i den løbende tv-føljeton overfører vælgerne så, når hun optræder på de territorier inde i statsadministrationen, hvor DJØF'erne regerer. Derfor er det sådan set irrelevant, at eliten næsten unisont jamrer over, at S-SF endnu ikke er kommet med en plan, der kan matche regeringens 2020-plan. Vælgerne har med egne øjne bl.a. i flere tv-dueller konstateret, at Helle og Villy sagtens matcher kongen af danske politisk-økonomiske planer, Løkke. De er derfor dømt ærlige og idealistiske og hertil så tilpas kompetente, at de bør have lov at give føljetonen en eventyrlig drejning ved at score skatten, dvs. statsministeriet.
Det er den politiske føljetons store fortjeneste, at den på denne måde gør politik interessant og forståelig, uden at det er nødvendigt at interessere sig for og forstå sagen. Kun fordi politik bliver forståeligt gennem de personer, som spiller med, er vores demokrati en tordnende succes. Uanset om det bliver Løkke eller Helle, der snart står med skatten.

Klaus Kjøller er forfatter og lektor ved Institut for Nordiske Studier og Sprogvidenskab på Københavns Universitet. Han har bl.a. forfattet bogen 'Den politiske Komedie. At forstå politik uden at forstå sagen', der netop er udkommet. Her udfoldes og underbygges tankegangen i denne kronik.

