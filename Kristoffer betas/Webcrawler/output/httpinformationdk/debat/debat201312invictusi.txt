’Invictus’ – in memoriam
Når ukuelighed dækker over det storladne eller inkompetence


 
	Journalisten i radioens P1 spurgte en dansk sydafrikaner: »Har du ord for, hvordan det føles?« Den adspurgte var høflig nok til ikke at svare: Ja, din klovn, ellers havde du vel for fanden ikke spurgt! Tidligere den dag rapporterede morgenfladens opstemte medarbejder i Johannesburg, hvordan han var kravlet gennem mudder for at komme først til Soccer City; på vejen fik han spurgt en dame, hvordan det føltes. Og det gjorde det. I studiet leverede de to friske værter en af deres talløse overbindinger a la graziosa, som ikke desto mindre lyder som John Cleeses udødelige parafrase over den hjernedøde studievært: And now to something completely different!

	Og så fortalte de, at dér på stadion havde Mandela vist sig offentligt for sidste gang, og at han fra dagen efter ligger på lit de parade, og kronprins Frederik og Obama og 93.000 sydafrikanere tropper op, og at det nok ikke var fodbold, de spillede i aften, hir hir. At afdøde havde et særligt forhold til stadioner og i sin tid bragte alle sydafrikanere sammen om den hvide nationalsport rugby på Ellis Park få kilometer fra Soccer City, og man kunne opleve historien i Invictus med Morgan Freeman i rollen som Mandela, næsten mere overbevisende end Nelson selv, blev heller ikke nævnt i disse noget nær og næsten lige ved siden af og rend og hop discount-journalistiske underbelyste improvisationer – en genre i frit fald på Amager. Anledninger som denne kunne ellers passende anvendes til efterkritik af en mundtlig formidling, der karakteriseres af halve og hele flovheder, falsk sorgløs veloplagthed, konsekvent næsten demonstrativt underfrankeret. Stilart og indhold udspringer enten af redaktionel uformåen, fordi de ikke evner andet, eller, mere sandsynligt, af en marketingsbestemt ideologi om at stille sig uoplyst i den uoplyste lytters sko.

	Men er det derfor, man betaler licens?

	DR’s store systemfejl

	For nylig dummede DR sig alvorligt, da nyhedstjenesten under kommunevalget udsendte den misvisende exitpoll og tegnede endnu en streg til et mønster. Denne monumentale tåbelighed landede kun et år efter en anden i samme luftlag: det grove brud på klausulen på statsministerens nytårstale, hvor journalisterne løj om årsagen til deres forhåndsviden, hvilket under rimelige omstændigheder, hvis sådanne findes, ville have fået konsekvenser. Dertil kommer en række andre sager: skjult kamera, arrangeret beløjet demonstration, forkerte eller falske oplysninger, uhæderlig redigering, etisk svigt, konfliktende programmedarbejderinteresser og andre småting.

	Institutionen har rodet sig ud i lidt af hvert, som samlet undergraver troværdigheden af dansk public services hovedmedie. I forvejen er autoriteten, hvis DR vil bevare den mediale særstatus, tyndslidt af udbredt, hastigt voksende sproglig identitetsløs usikkerhed med en uacceptabelt høj fejlfrekvens i formidlingens mundtlige dimension, de elektroniske mediers vigtigste råstof og kerneydelse, og som i DR sprogredaktionelt administreres dilettantisk.

	I spidsen for institutionen står en generaldirektør, der bærer det fulde programansvar. Kritik af DR’s virksomhed eksponerer generaldirektøren, hvis person selvsagt ikke kan holde til for mange idiotiske historier i det østerlandske hierarkiske system, som DR med tiden har udviklet – i virkeligheden én stor systemfejl. Denne indretning billiges af en politiserende uprofessionel bestyrelse og en lidt for professionel formand, der kun i dekreter ex cathedra deltager i den offentlige debat om mål, mening og midler. Blandt medarbejderne er det så som så med ytringslyst og -frihed. Flere, ikke mindst de yngre, burde i evolutionens navn, kravle op af hullerne og gøre vrøvl, men oppositionelle løsarbejdere ryger ud, før kontrakten når at gulne, resten holder bøtte. Sådan set den værst tænkelige struktur i en medievirksomhed, der kun trives sundt ved åbne indre rivninger og evig debat udadtil i kamp om programmer og ressourcer.

	Amoral i public service

	Så sker det, at generaldirektøren i new speaking tonløs ukuelighed tager ordet, fordi hun om en artikel i Information, der citerer en tillidsmand, kommer for skade – eller hvad hun gør – i Lasse Jensens Mennesker og Medier at benævne tillidsmandens udtalelser som »overciterede«.

	Et nyt begreb. Man kan fejlcitere eller overfortolke. Men overcitere? I en efterfølgende udredning i Information, hvor Rørbye Rønns ytringer i hård konkurrence med en afgået justitsministers sortsnakkende nysprog, hævder generaldirektøren, at med de slet skjulte trusler mod kritiske medarbejdere var det ikke intentionen at afvise debat. Intentionen. Sebastian Abrahamsens interview bør – som Lasse Jensens forleden – indgå i fremtidens lærebøger og afdækker DR’s problem fra oven og ned: fravær af den selvkritik, klarhed i talen og moral, der er afgørende for public service.

	Uden de værdier er DR lige så fortabt som sine fundamentale brølere – og dækningen af mindehøjtideligheden for den store sydafrikaner forleden. Blot dette som en fed finger op foran næsen. Og tag kritikken alvorligt. Ellers bliver et medarbejderoprør og/eller snarere en licensnægterbevægelse alvor. Hvem ønsker trods alt det sidste? Det er endelig ikke første gang i verdenshistorien, at et land eller en organisations ledende lag er bemandet af de forkerte folk. Sagt in memoriam en af vor tid betydeligste.

	Pia Kjærsgaard opfatter i øvrigt fortsat afdøde som terrorist. Indtil han blev noget fint.

	Nelson Mandela selv citerede ofte William E. Henleys digt »Invictus«: »It matters not how strait the gate/How charged with punishments the scroll/ I am the master of my fate; I am the captain of my soul«.

	Mandela overciterede aldrig.

