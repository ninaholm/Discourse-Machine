Kan sex-arbejdere tale?
I Danmark tales de prostitueredes sag af foreninger og politikere, som er inderligt imod prostitution. De højtråbende debattører burde i stedet bruge deres energi på at hjælpe sexarbejderne med at få mulighed for at fremsætte deres egne synspunkter
Det centrale spørgsmål er ikke længere, om sexarbejdere kan tale deres egen sag, men hvordan og hvorvidt vi giver dem lov til at tale. Her er det sexarbejdere i Paris, der demonstrerer for flere rettigheder.


 I en strid om, hvordan historien om fattige bønders oprør mod britiske koloniherrer i Indien skulle skrives, stillede den indiske filosof og feminist Gayatri Spivak i 1988 det provokerende spørgsmål: ’Kan de undertrykte tale?’
Spørgsmålet gik på, om undertrykte grupper fra postkoloniale samfund kunne tale deres egen sag, eller om de havde brug for bedrestillede mænd og kvinder til at repræsentere dem. Samme spørgsmål kan man stille om vore dages sexarbejdere i Danmark. Organisationer og politikere lever nemlig af at tale de prostitueredes sag, mens de prostituerede selv sjældent høres.
I modsætning til den danske situation er der i udlandet mange eksempler på, at prostituerede har formået at tale deres egen sag.
Det første kendte eksempel er fra Lyon i 1975, hvor prostituerede satte sig op imod staten, kirken og alfonserne. De besatte den lokale kirke i protest mod grove overfald, mord, politiets manglende indgriben og alfonsers jerngreb.
Begivenheden skabte furore. Ikke nok med, at arbejdere, studerende og homoseksuelle gik i massedemonstrationer for demokratisk indflydelse og borgerrettigheder, skulle prostituerede nu også deltage i den sociale kamp?
Men demonstrationerne spredte sig til Paris og andre storbyer og førte til dannelsen af Kollektivet af franske prostituerede, verdens første sexarbejderorganisation. Størstedelen af kvindebevægelsen og fagbevægelsen støttede op om dem, og intellektuelle deltog i protesterne.
En af kvindernes centrale støtter i mobiliseringen var den katolske hjælpeorganisation Le Nid, som modigt trodsede moderkirken og støttede besættelsesaktionen. Ved hjælp af deres kontakter til medier og lokalpolitikere gav Le Nid sexarbejderne adgang til magtens korridorer, så de kunne fremsætte deres krav om at stoppe diskrimination.
Reden og fagbevægelsen svigter
Le Nids danske pendant, Reden, har også som formål at hjælpe prostituerede. Men der er en afgørende forskel på hvordan de to reder opfatter, hvad det vil sige at hjælpe, og det er måske en del af forklaringen på, hvorfor sexarbejdere i Danmark har svært ved at blive hørt. Mens Le Nid støttede de prostitueredes egen dagsorden og hjalp dem med at komme til orde, har danske Reden siden sin grundlæggelse i 1983 haft en dagsorden, der er uafhængig af de prostitueredes egne prioriteter. For at tilfredsstille organisationens kristentmissionerende bagland i KFUK var Redens officielle mål at redde kvinder ud af prostitution. Senere begyndte Reden at agere talerør for kvinder, som var blevet reddet ud af prostitution, eller som ønskede at forlade miljøet. Det store flertal af kvinder, der ønskede at forblive i branchen, fik ingen hjælp til at ytre eller organisere sig.
Da køb og salg af sex i sig selv ansås som en form for vold eller tvang, gav det ifølge Reden ikke mening at tale om frivillig prostitution. Al prostitution var pr. definition skadelig, selv om forskningen for længst havde slået fast, at skadesvirkninger i højere grad var knyttet til social baggrund og narkoafhængighed end til selve sexsalget.
En anden central aktør i mobiliseringen af de franske sex-arbejdere var fagbevægelsen. Flere arbejderorganisationer var med til at finansiere lokaler og kampagner for Kollektivet af franske prostituerede. Det var del af deres mål om at demokratisere revolu-tionen, så udsatte grupper ville blive i stand til at frigøre sig selv.
Men modsat den franske fagbevægelse og den store britiske fagforening GMB, der så sent som i 2002 valgte at indlemme sexarbejdere i organisationen, vil den danske fagbevægelse ikke associeres med prostitueredes kamp for faglige rettigheder og repræsentation. Fagforeningen 3F har i stedet støttet kriminalisering af købesex gennem kampagner, hvor mænd skulle tage stilling til, om de var for eller imod, at man kan betale for seksuelle ydelser.
SIO miskrediteres
For at forstå modstanden mod at give sexarbejdere medindflydelse må vi kaste et blik på sexarbejderbevægelsen og dens opståen i Danmark. Udtrykket sexarbejde opstod i San Francisco i 1980, da en blandet forsamling af bøsser, transseksuelle, strippere, erotiske dansere og prostituerede enedes om at kræve erotisk frisind og frihed fra overgreb på grund af seksualitet, køn og erhverv.
Siden tog bevægelsen fart, og nye sexarbejderorganisationer så dagen lys i et ellers konservativt USA. Bevægelsen spredte sig til Canada, Australien og Sydamerika og siden til en række asiatiske og afrikanske lande. Først i 2008 kom bevægelsen til Danmark, da en række klinik- og escortarbejdere dannede Sexarbejdernes Interesseorganisation (SIO).
SIO blev mødt med stor skepsis, særligt fra kvindeorganisationer og venstrefløjen, som var splittede i spørgsmålet om, hvorvidt man skulle støtte eller tage afstand fra organisationen. Dens symboler og paroler syntes venstreorienterede og kvindefrigørelse, og handlede om menneskerettigheder og mere sikre arbejdsvilkår, men dens dagsorden var langt fra den allerede etablerede holdning på området.
Modstanden skyldtes bl.a., at kampen for sexarbejderrettigheder kolliderede med den igangværende kamp for at forbyde køb af seksuelle ydelser. Denne kamp byggede på et princip om at sexkøb er kvindeundertrykkende. Det betød, at selv hvis et stort flertal af kvinder, der sælger sex, var uenige, behøvede man ikke at lytte, for uenigheden kunne forklares med, at de var uvidende eller nedbrudte. Alene udtrykket ’sexarbejde’ blev set som en provokation, og flere debattører mente, at danske sexarbejdere var i lommen på alfonserne og sexindustrien, uden at de har kunnet bevise det. Andre hævdede, at man ikke skulle lytte til SIO, fordi dens repræsentanter var ’privilegerede’, medlemstallet var for lille, og fordi flere af medlemmerne var anonyme.
Pligt til at lytte
Havde man virkelig været interesseret i en stærk sexarbejderforening herhjemme, kunne man have hjulpet SIO med at organisere sig, sådan som Le Nid gjorde det i Lyon. Hvis man betvivlede SIO’s evne til at favne bredt, kunne man have støttet mobiliseringen af alternative sexarbejderforeninger for at sikre, at de mest udsatte prostituerede, de narkoafhængige og de udenlandske sexarbejdere fra Østeuropa og Afrika kunne repræsentere sig selv.
Endelig kunne politikere have stillet sig op side om side med udsatte sexarbejdere for at tage afstand fra fordomme og marginalisering, så flere turde udtale sig offentligt.
Med hensyn til kritikken af, at SIO’s talspersoner er stærke kvinder, der ikke repræsenterer de svage prostituerede, skal man huske, at alle borgerretsbevægelser er begyndt i det små. Kun takket være ressourcestærke talspersoner, har de vokset sig større og mere repræsentative – se bare på arbejder- og kvindesagsbevægelsen.
Velfærdssamfundet bygger som bekendt på en grad af formynderi, hvor staten og de folkevalgte bestemmer, hvilke borgere der er myndige, og hvilke praksisser der er lovlige. Men velfærdssamfundet bygger også på princippet om at lytte til de svageste og at lade folk bestemme over deres eget liv på et oplyst grundlag. I et demokrati har alle udsatte grupper i princippet ret til at tale og blive hørt. Det centrale spørgsmål er ikke længere, om sexarbejdere kan tale deres egen sag, for det bekræfter historien, men hvordan og hvorvidt vi giver dem lov til at tale.
 
Christian Groes-Green er adjunkt ved Institut for Kultur og Identitet på Roskilde Universitet

