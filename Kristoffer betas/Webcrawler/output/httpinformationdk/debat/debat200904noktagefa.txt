Der er nok at tage fat på, Støjberg



 Kære Inger Støjberg. Tillykke med dit job som ligestillingsminister. Jeg kan forstå, at du over for Danmarks Radio har erklæret, at ligestillingsproblemer handler om indvandrerkvinder. Andre steder i samfundet er der stort set ikke noget at komme efter. 
Det er jo en bemærkelsesværdig salut fra en ligestillingsminister. Og umiddelbart kan man da også spekulere på, hvorfor man overhovedet skal have sådan en, hvis ligestillingsproblemer ikke eksisterer. 
Nu er du ganske ny på posten og har derfor endnu ikke har haft den store mulighed for at sætte dig ind i dit nye arbejde. Men jeg vil da gerne pege på et par oplagte områder, som du med fordel kan se nærmere på i de kommende dage.
Mange udfordringer
Læser du ligestillingsministeriets egen hjemmeside vil du opdage, at der fortsat er kæmpe forskel på lønnen mellem mænd og kvinder. I gennemsnit tjener mænd mellem 17 og 21 procent mere end kvinder. Og forskellen har stort set ikke ændret sig i løbet af de sidste 10 år. Hvad angår kvinders repræsentation, så er der endnu flere oplagte skævheder. Kun 27 procent af medlemmerne i landets kommunalbestyrelser er eksempelvis kvinder. Til sammenligning er 49 procent af kommunalpolitikerne i Frankrig faktisk kvinder. Danmark skraber også bunden, når det gælder antallet af kvindelige ledere. I EU er det kun Malta og Cypern har færre kvinder på lederposter end Danmark, hvor der blot er små 23 procent. 
Ser du på antallet af kvindelige forskere inden for universitetsområdet, så indtager Danmark en ikke særlig ærefuld 18. plads i EU inden for humaniora og en 20. plads inden for naturvidenskab. Hvad angår kvindelige professorer, så er Danmark helt i bund med mindre end seks procent. Langt færre end i Rumænien (23 pct.), Italien (17 pct.) og Frankrig (13 pct.). I det hele taget er de bedre til det med ligestilling indenfor universitetsverdenen i Sydeuropa end i vores lille land her mod nord.
Nu handler ligestilling jo selvfølgelig ikke kun om mænd og kvinder. Danmark har endnu ikke ratificeret FN's handicapkonvention, og det burde en ny ligestillingsminister måske få gjort som noget af det første. For ligestillingen for borgere med handicap er et andet område, hvor det halter slemt. Sidste år offentliggjorde 
Danske Studerendes Fællesråd den første samlede undersøgelse af forholdene for studerende med handicap. Den afslørede problemer og skævheder på uddannelsesstederne, som en ansvarlig ligestillingsminister naturligvis vil vælge at tage hånd om. Vi sendte rapporten til den forrige ligestillingsminister, men den kan jo have forputtet sig i ministeriet, så vi har netop sendt en frisk kopi til dig.
God læselyst og held og lykke med dit nye job.

