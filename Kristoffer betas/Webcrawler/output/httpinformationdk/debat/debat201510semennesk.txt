Se mennesket bag flygtningen



 Det er afgørende, at vi tager godt imod de flygtninge, der kommer til Danmark. Og det gør vi kun ved at droppe vores forudindtagethed og se dem som mere end bare flygtninge.
Min ven Feras har lært mig, hvor vigtigt det er at føle sig som sig selv. Især når man er flygtet uden sin familie, og der ikke er nogen realistisk chance for at få familiesammenføring. Feras er fra Syrien og har været i Danmark siden sidste efterår.
Han har fortalt mig, at det sværeste ved at være i Danmark er, at han ikke længere identificeres som ’Feras’, når han møder nye mennesker. I andres øjne er han først flygtning, syrer, muslim og brun. Lag – som han selv kalder det – der forhindrer folk i at se ham, som den person, han også er.
Når jeg tænker de sidste måneder igennem – politikernes udtalelse, mediedækningen, offentlige og private debatter – har det bestemt ikke været individet, der har været i fokus. Det handler stort set kun om gruppen. Uanset om fokus har været at stramme asylreglerne eller at kritisere regeringens handlinger.
Budskabet om at fokusere på det individuelle menneske er forsvundet.
Måske får debatten os til at deltage i demonstrationer, ytre os på de sociale medier, og støtte med penge og tøj. Men hvor mange forsøger faktisk at lære menneskene at kende?
Jeg glemmer ofte selv at se nuanceret på individer. Især de individer, jeg ikke er enige med eller ikke kan forstå.
Det er først efter mit venskab til Feras, at jeg har indset, at mærkaten ’flygtning’ altid skal være sekundært i forhold til menneskets identitet.
I mødet med de fremmede har vi tit dømt dem på forhånd og allerede puttet dem i kasser. Men mennesket er uendeligt meget vigtigere end gruppen og paragrafferne. Og uanset om fordommene er positive eller negative, burde de træde i baggrunden og lade individet stå forrest.
Luna Mariager, Hillerød

