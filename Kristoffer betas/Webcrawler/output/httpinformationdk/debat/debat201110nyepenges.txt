Nye penge i skolebudgetet
Når vi som politikere pålægger de københavnske skoler at inkludere flere børn med særlige behov, er det også vores ansvar at give skolerne og lærerne de helt rigtige værktøjer til at løfte den store opgave.


Når vi som politikere pålægger de københavnske skoler at inkludere flere børn med særlige behov, er det også vores ansvar at give skolerne og lærerne de helt rigtige værktøjer til at løfte den store opgave.Det gør vi blandt andet med mere efteruddannelse af lærerne. Og det gør vi ved at stille en helt ny fagperson til rådighed på samtlige københavnske skoler — nemlig en skolepædagog.Det glæder mig, at Jan Trojaborg i sit indlæg i Information 24. september støtter op om ideen. Siden da er der kommet flere indspark i debatten om skolepædagoger blandt andet fra Allan Baumann, der er medlem af Forretningsudvalget i BUPL.Han har helt ret i, at fremtiden for folkeskolen handler om at skabe nye former for samspil mellem to fagligheder — læreren og pædagogen — som supplerer hinanden med hver sin faglige baggrund, men med en samlet tilgang til barnet.Der er ingen tvivl om, at læreren er omdrejningspunktet for en god folkeskole og en god faglighed. Men vi ved også, at uro i klassen og dårlige faglige resultater hænger sammen. Derfor skal en pædagog med særlig viden om specialbørn hjælpe lærerne med at skabe ro, tryghed og omsorg.53 nye millionerJan Trojaborg skriver i sit indlæg, at der ikke er tale om en ekstrabevilling — at det er lærerne, der betaler for skolepædagogerne. Sandheden er, at det nye budget for 2012, som netop er indgået på rådhuset, sikrer intet mindre end 53 millioner kroner til den københavnske folkeskole.Det er blandt andet skolepædagoger, en forstærket rekruttering af skoleledere, efteruddannelse af lærerne, turboforløb og flere timer i dansk og matematik. Derudover har vi afsat yderligere 77 millioner kroner til bedre it — blandt andet trådløst netværk til alle skoler og interaktive tavler.Det er rigtigt, som Jan Trojaborg skriver, at vi har fundet cirka 30 af de 53 millioner kroner ved at reducere den tid, lærerne bruger på arbejdsopgaver, der ikke direkte har noget med undervisning eller undervisningsforberedelse at gøre. 30 millioner, som nu geninvesteres i folkeskolen og i fagligheden. Det synes jeg godt, vi som politikere kan stå på mål for.Anne Vang (S) er børne- og ungdomsborgmester i København
