Uspiseligt, uhyggeligt og ufornuftigt
LEDER


 En tragedie af episk omfang udspiller sig i Middelhavet. Vi opfordrer på det kraftigste de europæiske ledere til at sætte menneskeliv, menneskerettigheder og menneskelig værdighed i første række

- Peter Sutherland, FN’s generalsekretærs repræsentant for migration og udvikling; António Guiterrez, FN’s flygtningehøjkommissær; William L. Swing, generaldirektør for IOM; Zeid Ra’ad Al Hussein, FN’s menneskerettighedshøjkommissær
Vi kommer ikke til at bidrage til en anderledes fordeling. I øvrigt tror jeg ikke, at appetitten på det er så stor

- Helle Thorning-Schmidt (S), Danmarks statsminister
Inden de europæiske regeringsledere torsdag mødtes for at drøfte bådflygtningene på Middelhavet, udsendte det internationale samfunds højeste repræsentanter en usædvanlig fælleserklæring. De betegnede de 10 punkter, EU’s udenrigsministre tidligere på ugen var nået til enighed om, som en »minimalistisk tilgang« og efterlyste »politisk og moralsk lederskab«. Resultatet af det hasteindkaldte topmøde blev dog mindst lige så skuffende som oplægget. EU-landene besluttede at tredoble budgettet for grænseagenturet Frontex’ operationer, men mandatet er stadig at afspærre Europa og ikke at redde menneskeliv. Desuden er der ingen »appetit« – som den danske statsminister så delikat udtrykker det – på at deles om byrden med at modtage mennesker i nød.
I en skamløs artikel i The New York Times (22/4) hævder Italiens ministerpræsident, Matteo Renzi, at »ikke alle passagerer på menneskehandlernes både er uskyldige familier«. Selv om alle eksperter er enige om, at potentielle terrorister ikke vover livet i de overfyldte og synkefærdige skuder, antyder Renzi, at det er en mulighed. Desuden roder han begreberne menneskehandel og menneskesmugling sammen, så mennesker på flugt fra krig og fattigdom kommer til at fremstå som viljesløse ofre for kyniske slavehandlere.
EU’s udenrigschef, Federica Mo-gherini, skal nu stå i spidsen for en indsats for at »identificere, indfange og ødelægge bådene, inden de bliver brugt af menneskehandlerne«. Det skal ske på baggrund af enten en (usandsynlig) resolution fra FN’s sikkerhedsråd eller en aftale med Libyen, når landet (måske) får en internationalt anerkendt regering. Så det ender nok med at miskreditere udenrigstjenesten yderligere, selv om der er hårdt brug for at styrke netop denne institution i koordineringen af den europæiske strategi i middelhavsregionen, som er altafgørende for EU’s fremtid.
Renzi formår at fremstille repression som næstekærlighed, og i den giftsky af fremmedangst og moralsk panik, som europæisk politik er indhyllet i, nikker de øvrige regeringsledere anerkendende. Ingen har appetit på at vise sandt lederskab. Så i stedet for at redde og modtage flere flygtninge skal EU nu føre krig mod menneskesmuglerne, som primært er en konsekvens af andre krige, navnlig den halvhjertede intervention i Libyen. Anbefalingen fra FN’s eksperter er ellers entydig og nem at forstå: EU-landene er nødt til at lette presset ved at åbne flere muligheder for legal indvandring. For så snart et smuglernetværk bliver optrævlet, opstår forudsætningerne for nye og ofte farligere ruter. Dem er f.eks millioner af syrere ganske enkelt tvunget til at begive sig ud på. Desperate menneskers flugt kan ikke stoppes, kun reguleres og styres med fornuft og respekt. De såkaldte spøgelsesskibe – udtjente handelsskibe uden besætning, men med lasten fuld af flygtninge – burde have manet til større forsigtighed. Der er altså ikke blot tale om symptombehandling, men om dårlig symptombehandling. At EU foretrækker politiaktioner frem for humanitære operationer risikerer også at blive den bedst tænkelige rekrutteringskampagne for IS og ligesindede. Droner og bomber kan ikke altid kende forskel på smuglere og flygtninge.
Når 900 i forvejen ydmygede mennesker omkommer i et forlis, der kunne have være undgået, er man forpligtet til at finde på mere end halve løsninger, der blot risikerer at forværre problemet. Ellers bliver man medskyldig. Som ren frihandelszone har EU ingen fremtid, fællesskabet er nødt til også at bygge på en idé om inklusion og værdighed. Forsøget på at rejse mure på Middelhavet er en ydmygelse af den idé.

