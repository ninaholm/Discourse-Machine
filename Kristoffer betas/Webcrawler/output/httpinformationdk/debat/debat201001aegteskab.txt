Ægteskab for alle



Flere og flere europæiske lande indfører ægteskaber for homoseksuelle par. Men ikke Danmark. For her i landet vil det politiske flertal vente på, at der kommer et udtrykkeligt ønske fra folkekirken. Det er ærgerligt. For hvem taler på folkekirkens vegne? Og hvem siger, at det kun er et spørgsmål om folkekirken?For tyve år siden var Danmark det første land i verden, der indførte registreret partnerskab, så homoseksuelle par kunne få formaliseret deres samliv. Dermed blev Danmark et foregangsland i spørgsmålet om homoseksuelles rettigheder. Men meget er sket siden. Store dele af Europa har overhalet os indenom. Holland, Belgien, Sverige, Norge og selv det katolske Spanien. Bevares, vi har dog fået mulighed for kunstig befrugtning, og snart bliver det formelt muligt at adoptere for homoseksuelle par. Det sker, når mit beslutningsforslag fra sidste år bliver gjort til lov kort efter nytår.Men hvad ægteskaber angår, har det lange udsigter. Både den nuværende og den tidligere statsminister vil vente på en opfordring fra folkekirken. Men det er faktisk et større krav, end man umiddelbart skulle tro. For den danske folkekirke har ikke noget overhoved eller særligt råd, der kan udtale sig på folkekirkens vegne. Og hvad gør man så? Venter på enighed mellem biskopperne?Så langmodig var staten heldigvis ikke, da det galt spørgsmålene om kvindelige præster og vielser af fraskilte. Her lod man det være op til det enkelte menighedsråd og den enkelte præst. Samme løsning kunne man bruge, hvis Folketinget vedtog en lov om homoseksuelle ægteskaber: Lade det være op til den enkelte folkekirkepræst, om han eller hun ville foretage en sådan vielse. Nøjagtig som med de fraskilte par.Når det er sagt, er det vigtigt at huske på, at det ikke kun er et spørgsmål om folkekirken. Vi kunne indføre ægteskaber for homoseksuelle ved borgerlige vielser uden tanke på en eneste præst eller biskop. Uden tanke på et eneste menighedsråd eller selveste kirkeministeren.Ud over borgerlige vielser og vielser foretaget af den evangelisk-lutherske kirke må vi ikke glemme, at der er en række andre trossamfund. De bør selvfølgelig også have mulighed for at forrette homoseksuelle ægteskaber. Men det må være op til dem selv.Forbuddet imod homoseksuelle ægteskaber kalder først og fremmest på politisk handling. Ikke engang mod. For selv de fleste af de umiddelbare modstandere vil hurtigt vænne sig til tanken, når først loven er ændret.Så må vi bare håbe, at der er et par venstrefolk, der tør være liberale og vise handlekraft, når de i 2010 får mulighed for at demonstrere deres liberale sindelag.
