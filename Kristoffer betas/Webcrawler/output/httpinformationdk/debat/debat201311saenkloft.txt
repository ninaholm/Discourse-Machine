Sænk loftet og hæv beskæftigelsen



Pia Fris Laneth udlover i sin klumme den 23. oktober en flaske whisky til den, som kan påvise en årsagssammenhæng mellem på den ene side dagpengene og kontanthjælpens niveau og på den anden side antallet af beskæftigede.Jeg drikker meget sjældent alkohol, men jeg vil gerne forklare, hvorfor der naturligvis er en sammenhæng mellem overførselsindkomsternes niveau og antallet af beskæftigede. Finansministeriet bruger udtrykket kompensationsgrad. Det vil sige forholdet mellem den disponible indkomst ved ledighed og den disponible indkomst ved beskæftigelse. Et fald i kompensationsgraden på 10 procentpoint reducerer alt andet lige ledigheden med 0,7 procentpoint.Kompensationsgraden kan ændres på tre måder. Enten kan man sænke skatten på arbejde for dem med lavindkomster, eller man kan sænke niveauet for dagpenge og kontanthjælp. Man kan også lave en kombination af de to, som vi foreslår i Liberal Alliance.Når niveauet for overførselsindkomster har en betydning for beskæftigelsen, skyldes det mindstelønningerne, som påvirkes af overførselsindkomsternes niveau, selv om de er aftalebestemte. Overførselsindkomsterne fordeler indkomsterne, men ikke beskæftigelsesmulighederne, for det er ikke alle, der kan sælge deres arbejdskraft til 110-130 kroner i timen.Nedsæt til svensk niveauIngen arbejdsgiver ansætter folk til en løn, som deres arbejdskraft ikke er værd. Derfor har mennesker, hvis kompetencer ikke kan bære en løn til 110–130 kroner i timen, ikke en chance for at forsørge sig selv. Lavere kontanthjælp og dagpengesats vil altså øge beskæftigelsen, både fordi kompensationsgraden vil blive større, og fordi flere vil få adgang til arbejdsmarkedet.Hvis vi i Danmark nedsatte dagpengesatsen til svensk niveau og brugte provenuet på lavere skat på arbejde, ville det øge beskæftigelsen frem 2025 med 50.000 og øge arbejdsstyrken permanent med 16.000.En dansk gennemsnitsfamilie ville få 8.000 kroner mere til rådighed om året. Der er flere eksempler på, at reformer, som har mindsket adgangen til bestemte overførselsindkomster, har øget beskæftigelsen. Det gælder blandt andet overgangsydelsen, som blev indført i 1992-1994 for 50-59-årige langtidsledige, og siden afskaffet igen.Det gælder også den forlængede dagpengeret for ældre dagpengemodtagere.Joachim B. Olsen, arbejdsmarkedsordfører, LA
