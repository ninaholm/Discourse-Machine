Nyhed om avisdød er stærkt overdrevet
Med Universitetsavisens lukning er der ikke tale om censur. En internetbaseret universitetsavis sparer penge og er vejen frem for et bæredygtigt universitet


 Vanens magt er stor. Men vaner og forbrugsmønstre er under hastig forandring. Hvor den politiske debat tidligere foregik i aviser, radio og tv, er internetbaserede medier i hastig vækst. Tænk blot på den amerikanske valgkamp, hvor youtube slår tv-nyhederne i seertal med flere længder. Forandringerne betyder ikke, at vi er blevet mindre interesserede i politik. Blot at vi bruger andre kanaler; og at også andre - og yngre mennesker - blander sig i debatten. 
Nu blæser forandringernes vinde også over Universitetsavisen på KU. Inden sommerferien besluttede KU's ledelse, at avisen - fra 1. januar 2009 - skal omlægges til en netavis. Frem for at avisen sendes ud til samtlige KU's 7.000 ansatte og 36.000 studerende vil en nyudviklet universitetsavis udkomme på nettet. 
Det fik mandag Information til at skrive, at vi "lukker" avisen - angiveligt for at undgå kritisk og fri debat om universitetets udvikling. Det er imidlertid en misforståelse. Avisen vil blive omlagt til en ny og brugervenlig netudgave. Der ændres heller ikke et komma i Universitetsavisens frihedsbrev eller i dens redaktionelle linje. Ganske vist vil dele af de sparede distributionsomkostninger tilgå KU's desværre langt fra bugnende kasse, men besparelserne i produktion overføres til avisen for netop at udvikle det nye produkt. Hvorfor skal Universitetsavisen så omlægges til en netavis? Det skal den, fordi KU har besluttet sig for at blive ét af Europas grønneste campusområder. Som en 'by i byen' med mange kvadratmeter, ansatte og studerende har vi en forpligtelse til at spare på energien. Ud over det rent klimamæssige er det sund fornuft. Hver en krone sparet på energien, kan tilbageføres til universitetets kerneydelser. KU's klimasatsning gennemføres da også i tæt samarbejde med de øvrige universiteter i stjernealliancen, IARU. 
På basis af universitetets første grønne regnskab har vi som det første universitet i Danmark opstillet et egentligt reduktionsmål og udarbejdet en handleplan - om f.eks. grønne indkøb, grønt byggeri og energirigtig adfærd blandt ansatte og studerende. 
Omlægningen af Universitetsavisen indgår således i et større pilotprojekt omkring "mindre papir; mere PC". F.eks. stilles der i de kommende måneder skarpt på at reducere administrationens papirforbrug og grønt indkøb af papir. Alene Universitetsavisens omlægning vil reducere det nuværende forbrug med 75 pct. og dermed mindske CO2-forbruget med 40 tons.
Desuden har KU en strategisk målsætning om i stigende grad at blive et internationalt universitet med mange udenlandske studerende og ansatte. Skal de føle sig velkomne på KU, nytter det ikke noget, hvis de på forhånd udelukkes fra Universitetsavisen livlige debat, fordi den kun udgives på dansk. Vi har brug for en tosproget avis. Da omkostningerne - både i kroner og CO2 - ved at producere to papiraviser er alt for høje, er en internetbaseret avis også her vejen frem.
Al forandring er svær og møder indledningsvis bekymring. Jeg har dog noteret mig, at Universitetsavisens redaktør er enig i, at det er muligt at lave en god netavis. Det ser jeg frem til at drøfte med bladudvalget og redaktøren på det møde, vi allerede havde aftalt inden sommerferien. 
Ralf Hemmingsen er rektor på Københavns Universitet (KU)

