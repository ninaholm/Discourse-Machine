Seksuel splittelse



Ét er, hvad kvinder selv siger, de tænder på. Noget andet er, hvad der rent faktisk ophidser dem. Det ved man fra flere undersøgelser, som viser, at kvinders seksuelle selvforståelse er splittet mellem krop og sind. Selv om kvinderne siger, at de hverken bliver opstemt af to kvinder, der har sex – eller i den mere bizarre ende – to aber, så fortæller deres krop en helt anden historie.Tilstrømningen af blod til kvindernes kønsorganer stiger nemlig også ved synet af scenarier, som kvinderne ifølge dem selv, ikke tænder på. Hos mændene er der derimod en bedre overensstemmelse mellem, hvad de selv siger, de tænder på, og hvad deres kroppe rent faktisk ophidses af.At kvinders seksuelle selvforståelse er splittet mellem hjerne og krop kan vise to ting: Et – at kvinderne lyver og godt ved, at de tænder på sex mellem to kvinder, men ikke tør indrømme det. Forholder det sig sådan, er kvinders seksualitet stadig et tabu; en drift, som vi skammer os over og tager afstand fra. Eller to – måske skyldes skævvridningen mellem kvinders krop og hjerne, at den erotiske kultur i samfundet ikke taler til kvinders sind. I det store billede er kvinder blevet forfordelt på det erotiske marked, som primært henvender sig til det maskuline køn. Måske har kvinder lukket af for den mandsdominerede erotik i sådan en grad, at vi har indskrænket vores egen seksualitet. Måske er det forklaringen på, hvorfor vi kun tør sige, at vi tænder på lødig, puritansk sex efter mørkets frembrud.Uanset hvad, kan en satsning på erotisk kvindelitteratur, som fredagens avis påpeger, hjælpe kvinders seksuelle bevidsthed ud af skabet. En mere ambitiøs tilgang til erotik, hvor det hele ikke går op i silikonebryster og indstuderede »uhhh« og »åhhh«, er måske det, kvinder er blevet snydt for på det erotiske marked.Man kan håbe på, at den litterære platform for erotik kan røre ved skævvridningen mellem kroppens drift og sindets lyst.
