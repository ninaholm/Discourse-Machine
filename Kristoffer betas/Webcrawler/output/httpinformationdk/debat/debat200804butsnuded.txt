Den butsnudede frø, klimakrisen
- og andre opmuntringer


 Hurra! "En butsnudet frø og et par springfrøer er blevet fundet i tre vandhuller langs den fynske motorvej. Og fordi det er sjældne frøer, kræver det ekstra miljøundersøgelser, der forsinker udvidelsen af motorvejen fra Odense til Middelfart med et år." 
Det skrev Fyens Stiftstidende i torsdags. En ven videresendte sensationen pr e-mail med spørgsmålet: "Er det her ikke en gave til 'Frie Ord'? Hvad politikere, eksperter og aktivister ikke kan sikre, klarer frøerne. Naturen går til modangreb ..."
Jo, det er sandelig en gave. Som hermed videregives til læserne. Naturen går til modangreb mod menneskets ødelæggelse af sit eget naturgrundlag for overlevelse. (Naturen som sådan skal såmænd nok overleve). 
Selvfølgelig melder tidens fundamentalistiske dogme, Den Økonomiske Vækst (DØV) sig straks med sin protest: 
"Den ekstra miljøundersøgelse har ikke været juridisk nødvendig, og derfor er Venstres fynske medlem af Folketingets Erhvervsudvalg fortørnet over forsinkelsen.
"Det er uheldigt, at det her forsinker den helt nødvendige udvidelse af motorvejen, som skal være med til at forhindre, at folk holder i køer, og at der sker ulykker. Borgere og virksomheder mister dagligt tid og penge, fordi de ikke kan komme frem på motorvejen," siger Lars Christian Lilleholt (V) til avisen.
Hurra! 
"Stillet over for truende dommedagsscenarier (som nu også tv-nyhedsværter og korrespondenter taler ganske ubesværet om i reportager fra EU-topmøder) kan menneskeheden ikke tillade sig at vælge selvdestruktionens kurs. Nok er den vej, der ligger foran os, vanskelig at gå, men det overvældende flertal vil ikke være til sinds at begå socialt og økologisk selvmord for at gøre det muligt for en minoritet at bevare sine privilegier," hedder det forjættende i Informations kronik i går: "Overlever vi klimaforandringerne?," skrevet af Walden Bello, chefanalytiker i tænketanken Global South.
Næsten lige så opmuntrende som den butnæsede frø fortsætter han: "Uanset hvordan den gennemføres, må en gennemgribende reorganisering af produktion, forbrug og fordeling blive slutresultatet for menneskehedens indsats for at afværge klimakaos og omfattende miljøsammenbrud. I den henseende repræsenterer klimaforandringerne både en trussel og en anledning til at gennemføre de sociale og økonomiske reformer, der har været udskudt alt for længe, og er blevet saboteret af de herskende eliter, der er opsatte på at bevare og udbygge deres privilegier. Forskellen i dag er, at selve menneskehedens eksistens og planetens skæbne afhænger af, at vi får institutionaliseret et økonomisk system, der hverken bygger på feudalt herredømme, kapitalakkumulation eller klasseudbytning, men på retfærdighed og lighed."
Bobler af håb
Kan det blive bedre? Krise kommer af det græske 'krisis', der ikke uden videre betyder noget forfærdeligt, men 'afgørelse', det afgørende vendepunkt. Nok risikerer feberen at slå mennesket ihjel, den kan dog også, hvis temperaturen bliver høj nok, slå sygdommen ned. Patientens tilstand er kritisk, når dommen falder om tilintetgørelse eller helbredelse.
Nok bobler Walden Bello af håb om helbredelse, lalleoptimistisk fornægter af tilintetgørelsens mulighed er han ikke af den grund - eller måske netop ikke på grund af sit håb: "Den uafviselige konklusion må være, at det herskende paradigme om økonomisk vækst udgør en af de alvorligste hindringer for en seriøs global indsats for at modvirke fatale klimaforandringer. 
Det helt fundamentale problem er, at vi har etableret en produktionsmåde, hvis væsentligste dynamik er omformningen af levende natur til døde varer - en proces, hvis biprodukter er spild og omfattende forurening. Motoren i hele denne proces er forbrug - eller rettere: overforbrug - og motivet bag er profit eller kapitalakkumulation. Kapitalisme, kort sagt. Det er denne produktionsmådes generaliserede udbredelse igennem de sidste 300 år og dens aktuelle spredning til udviklingslandene, som har forårsaget den eskalerende afbrænding af fossile brændstoffer som kul og olie og den hastige afskovning - de to væsentligste menneskeskabte processer, der ligger bag den globale opvarmning." 
Og nu er tilsyneladende både udviklingslandene og de udviklede lande blevet DØVe for den kapitalistiske produktionsmådes begrænsninger og trusler. Alligevel kan Bello ikke tro, at menneskeheden vil vælge "selvdestruktionens kurs" bare for at redde kapitalismen. Hvorfor dog ikke i stedet vælge demokratiet og retfærdigheden som det eneste, der kan standse selvtilintetgørelsen, spørger han.
Da hopper den butsnudede frø for anden gang frem til hans hjælp og menneskedens mulighed for at overleve sin egen ødelæggelse af sit eget naturgrundlag. For hvad er det dog, der foranlediger de ellers så overforbrugende danskeres flertal til at frede den og alle andre padder som truet dyreart? At de indgår som dele af økologiske fødekæder, hvis ødelæggelse i sidste instans kan genere danskerne selv? Måske. Men ikke for børn og barnlige sjæle. De kan simpelt hen i stå for den butsnudede. De vil ikke undvære den.
Så må selv motorvejen fra Odense til Middelfart og DØV vige. Det er håbet. 


