Den dyre konkurrence



 Hver tiende dansker elsker DR's P1. Og vi er næsten lige så mange for hvem P2 giver den klassiske musik et samlingspunkt i hverdagen i almindelighed. Desuden har P2 i en ikke fjern fortid fungeret som et  dynamisk center for musikudviklingen i Danmark. En yngleplads for ny ideer og strømninger. Og det kan kanalen blive igen. Hvis den da ikke simpelthen bliver nedlagt i mellemtiden.
P1 er, sammen med P2, det mest klokkeklare public service-produkt, vi har i Danmarks mediebillede. Man kan fra højre side af folketinget mene, at det licensfinansierede DR som sådan er blevet for stor en spiller i medieverdenen. Men hvad er nu logikken i at nedlægge en smal kanal som P2, hvis man ønsker at stække DR's dominans?
Hvis den klassiske musik i hovedsagen lægges ud på DAB-kanalerne eller nettet, så svækker man denne musikgenre i afgørende grad. Den klassiske musik bør have de samme vilkår som andre genrer - den skal som f. eks. P1 og P3 kunne tages med i bilen og i sommerhuset.
Det er folketingets opgave at fastlægge en endelig shut down af FM. Efter en radiomæssig digitalisering vil der være mange flere radiokanaler til rådighed, også til P2.
Men hvis P2 nedlægges nu vil den klassiske musikscene bløde slemt i en ikke fastlagt længere årrække.
Tænk blot på de tusinder, der hver dag hører P2 i bilen til og fra arbejde, og som ikke vil eller kan ofre 6.000 plus montering på en DAB-radio til bilen. Hvor mange medlemmer af folketinget har mon sådan en?
Regeringens darwinistiske tiltro til konkurrencemomentet som værende kvalitetsfremmer er muligvis berettiget på mange felter. Men at nedlægge den ene public service-kanal for at fremme den anden svarer til at bruge stråforkorter til sukkerroer.
Driftsomkostningerne ved at drive en alternativ, ikke reklamefinansieret P1-lignende radiokanal kan blive 125 millioner årligt, meget mere end det i dag koster at drive P1 og P2. Tilsammen. Oveni denne pris skal så lægges den marginalisering, den klassiske musik følgeligt vil blive udsat for.
Klassisk musik er et udbredt, populært og super-ægte public service-produkt. Og læg mærke til, at denne musikgenre er blottet for hype, design, og mode og styling. Derfor har denne musik ikke de eksponeringsmuligheder disse elementer ellers kan give en kunstart i det moderne mediebillede.
Behold musikken. Bevar P2.

