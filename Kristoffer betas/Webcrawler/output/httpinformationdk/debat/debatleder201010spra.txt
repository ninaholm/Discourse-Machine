Sprækker i den kinesiske fernis?
Er der splid i den øverste ledelse i Kina? Har premierminister Wen Jiabao indledt en afgørende kampagne for politisk liberalisering? Når de 371 medlemmer af kommunistpartiets centralkomité i dag indleder deres årlige møde, sker det på baggrund af voksende spekulationer om udsigten til politiske reformer i Kina 


 Er der splid i den øverste ledelse i Kina? Har premierminister Wen Jiabao indledt en afgørende kampagne for politisk liberalisering? Når de 371 medlemmer af kommunistpartiets centralkomité i dag indleder deres årlige møde, sker det på baggrund af voksende spekulationer om udsigten til politiske reformer i Kina. Hele syv gange inden for de sidste få uger har premierministeren offentligt talt om behovet for netop sådanne.
Men det er tydeligt, at der er uenighed i partiet. Alene den usædvanlige udvikling, at partiets propagandadepartement har censureret Wen Jiabaos snak om reformer, vidner om en strid i toppen, da det kun er derfra, ordren til at underkaste en premierminister censur kan komme. Præsident Hu Jintao holder fast i, at enhver politisk åbning kan føre til sociale uroligheder og i sidste ende til partiets fald. Og landets sikkerhedschef, Zhou Yongkang, har direkte afvist politiske reformer. Ifølge ham er nogle partimedlemmer blevet påvirket af »fejlagtige vestlige politiske og juridiske ideer«.
Måske repræsenterer Wen Jiabao et mindretal, men partiet har en reformlejr, der bl.a. ønsker reelle kampvalg inden for partiet og større frihed til pressen. Uenigheden i det autoritære lederskab er vigtig, da det skaber sprækker, hvorfra demokratiske kræfter kan gro frem.
Da Wen Jiabao i 2002 blev premierminister, var der store forhåbninger om, at han ville være drivkraft bag en politisk åbning. Det er ikke sket. I stedet strammes kontrollen nu med medier og politisk dissens.
Det er ved at være sidste chance for Wen Jiabao, hvis han mener det alvorligt og vil fremme de demokratiske rettigheder, han selv siger er uundværlige. Han har spillet rollen som den folkekære politiker, uden at han dog i praksis har ændret på de politiske forhold. Forhåbentlig vil han nu bruge de sidste to år af sin embedsperiode på at anspore til reel handling, så han ikke ender sin politiske karriere med kun at have leveret tom snak. MG

