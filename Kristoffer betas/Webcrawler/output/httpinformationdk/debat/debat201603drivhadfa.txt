Driv ikke hadfabrikkerne under jorden
Grimhøjmoskeen er resultatet af et slapt politisk system, der har hældt millioner af skattekroner i lommerne på religiøse platugler. Men at drive holdningerne under jorden vil blot styrke de radikale kræfter med mange muslimer som ofre


 Moskeen på Grimhøjvej er igen i mediernes søgelys, efter at TV 2 tirsdag offentliggjorde skjulte optagelser af imamen Abu Bilal, der prædiker stening og piskeslag til utro kvinder.
Borgerlige politikere som de konservatives Naser Khader og Dansk Folkepartis Martin Henriksen, men også SF’s Özlem Cekic kræver lukning af moskeen, der tidligere har gjort sig bemærket med sine forbindelser til terrorismens superliga og som afgangsterminal for danske Syrien-jihadister.
Men lukning fjerner ikke problemet med rabiate imamer, der prædiker død og ødelæggelse. Tværtimod er det hattedameri af værste skuffe, når politikere tror, de viser handlekraft ved at fjerne problemerne fra offentlighedens åsyn. Man løser ikke noget ved at smide de prostituerede og de hjemløse ud af byen, og det løser heller ikke noget at lukke de synlige symboler på islamismen.
Læs også: Debattør: Skab alternativer til moskeen på Grimhøjvej
Grimhøjmoskeen og lignende foretagender er et resultat af et slapt og naivt politisk system, der igennem årtier har hældt millioner af skattekroner i lommerne på jihadister og religiøse platugler, men at drive holdningerne under jorden – væk fra politiets og mediernes opmærksomhed – vil blot styrke de radikale kræfter.
Prædikanter som Abu Bilal er i årevis gået under radaren, fordi hans sociale kontrol går ud over andre muslimer og ikke berører den avislæsende danske over- og middelklasse. Selv om højrefløjen tror det modsatte, så er islamisterne langt hen ad vejen ligeglade med resten af Danmark.
Vi identificeres med druk, incest og ugudelighed, som imamerne kan advare imod. Deres ofre er først og fremmest fattige og dårligt uddannede muslimske indvandrere, der bliver ofre for deres religiøse hjernevask.
Som man blandt andet har kunnet læse i Weekendavisen, har Grimhøjmoskeen siden 1990’erne haft forbindelser til international topterrorisme herunder den nuværende al-Qaeda-leder Ayman al-Zawahiri, men har alligevel gennem årene modtaget 1,3 millioner kroner til sløjd og fodbold fra Aarhus Kommune, hvoraf kun 124.156 kroner senere er krævet tilbagebetalt.
Moskeen har hverken haft en fodboldbane eller træværksted, men brugte i stedet pengene på at hjernevaske unge muslimer og sende dem til Syrien som kanonføde. Bagmændene skal ikke selv nyde noget af den slags. De sidder trygt og godt i Danmark, mens blodet flyder langt herfra.
Organiseret snyd
Ahmed Akkari beskriver i sin bog Min afsked med islamismen, hvordan en højrefløj af islamister siden 1970’erne målrettet har forsøgt at sabotere forholdet mellem muslimer og det danske majoritetssamfund. Islamisterne importerer deres hjemlands konflikter til Danmark.
De bygger hadfabrikker i form af radikale kældermoskeer, fundamentalistiske friskoler og ekstremistiske indvandrerforeninger og sætter sig på naive kommunale integrationsprojekter. Deres selvbestaltede vagtkorps af skriftkloge på overførselsindkomst patruljerer ghettoen på udkig efter muslimer, der fraviger bogen. Deres formål er at holde danske muslimer i en tilstand af isolation, fattigdom og uvidenhed, så de selv kan fungere som talsmænd og ledere.
Paralleløkonomien er godt beskrevet af Ahmad Mahmoud i bogen Sort Land, og Weekendavisen har afsløret, hvordan daværende beboerformand Muhammed Aslam i årevis kørte ghettoen Mjølnerparken i København som sit lille private emirat for offentlige midler. Der er desværre mange af den slags eksempler.
Dette islamistiske parallelsamfund bliver i høj grad finansieret af fælleskassen. Akkari beskriver, hvordan der svindles med alt fra momsen på dåsecolaer til friskoletilskud. På den islamistiske Selam-skole oprettede Akkari ifølge sig selv et dramahold, hvis eneste formål var at snyde de godtroende tilsynsførende fra Undervisningsministeriet.
Dagen efter kontrolbesøget, der selvfølgelig var varslet i forvejen, blev børnene sendt tilbage til deres klasser. Så meget for de kreative fag. Det kan alt sammen lade sig gøre takket være organiseret snyd med karakterer og offentligt tilsyn.
Flertallet er ofrene
Selvfølgelig er der mange muslimske friskoler med højt fagligt niveau, og kun et mindretal af muslimske kulturforeninger styres af islamister. Det er også i deres interesse, at der sættes fokus på ekstremisterne.
Nogle imamer er tydeligvis bare magtsyge mænd, der som amerikanske teleevangelister har fundet en nem vej til rigdom og ære. De er ligeglade med sagen. De vil bare bestemme og høre sig selv tale.
Og ofrene for det uhyggelige mindretal af dedikerede jihadister, der prædiker krig og terror mod resten af Danmark, er det store flertal af sekulære muslimer, hvoraf mange netop er flygtet fra mullaherne og sheikernes forsøg på at kontrollere deres liv. Det er dem, man svigter, når man accepterer parallelsamfund styret af kvindehadende aristokrater og religiøse platugler.
Niels Jespersen er cand.mag. og debattør

