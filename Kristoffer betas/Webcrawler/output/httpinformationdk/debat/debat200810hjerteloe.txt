De hjerteløse økonomer



 Socialdemokraterne er gået i panik. De er desperate over udsigten til, at den rekordlave ledighed skal begynde at stige. Meldingen fra S er: Vi må gøre noget! 
Som økonom undrer man sig over denne panik. For økonomer er det nemlig naturligt, at vi efter en højkonjunktur og mærkbart faldende ledighed vil opleve en afdæmpning af økonomien, hvor antallet af ledige vil stige. Men hvorfor er økonomer så hjerteløse, at de passivt kan være tilskuere til øget lediggang blandt danskerne? Det skyldes ikke mangel på empati, men derimod et vist kendskab til økonomiske sammenhænge og mekanismer.
Nej tak til lempelse
Som situationen er nu, er der bred enighed om, at ledigheden ligger væsentligt under det ledighedsniveau, som sikrer lav og stabil inflation - også kaldet den strukturelle ledighed. Når ledigheden er lav og ligger under det strukturelle niveau, øges konkurrencen om de ledige hænder. Her vil virksomhederne typisk bruge lønnen som middel til at lokke medarbejdere til. En økonomis konkurrenceevne kan i sagens natur ikke holde til en længere periode, hvor virksomhederne konkurrerer om, hvem der kan give de største lønstigninger, og langsomt vil konkurrenceevnen udhules, og eksporten og beskæftigelsen vil automatisk falde. 
Dermed er tilpasningen i ledigheden uundgåelig. Udsættes stigningen i ledigheden gennem lempelig økonomisk politik, vil det blot forringe konkurrenceevnen yderligere og kræve et endnu skarpere fald i beskæftigelsen senere. 
Disse mekanismer er stærke og findes i alle markedsøkonomier - ikke mindst den danske. Selv om disse økonomiske sammenhænge er veldokumenterede, virker det ikke umiddelbart som om, at Socialdemokraterne er bekendt med dette. Socialdemokraterne anbefaler nemlig, at vi nu lemper finanspolitikken mærkbart - med omkring en halv pct. af BNP - for at fastholde den nuværende lave ledighed. Socialdemokraterne lægger dermed op til en gentagelse af Nyrup-regeringens kick-start af dansk økonomi i 1994, hvor finanspolitikken ligeledes blev lempet med en halv pct. af BNP. Men dengang lå ledigheden imidlertid på over 300.000 personer, og der var plads til, at man lempede finanspolitikken. Til sammenligning ligger ledigheden i dag på 45.000 personer. Med andre ord: I stedet for at kick-starte når økonomien ligger i bunden af konjunkturerne, så kick-starter Helle Thorning-Schmidt på toppen.
Det er meget uklogt og vil kun forstærke den stigning i ledigheden, som naturligt vil efterfølge en højkonjunktur.

