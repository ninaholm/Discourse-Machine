En fornyet fredsproces forudsætter et genopbygget Gaza
I denne uge mødes FN's generalsekretær, Ban Ki-moon, i Egypten med en lang række statsledere og ministre ved en donorkonference, som skal bane vejen for genopbygning af Gaza. Her er hans oplæg


 Under kampene i og omkring Gaza mellem 27. december og 18. januar var det civilbefolkningen i Gaza og Sydisrael, som blev hårdest ramt af volden, ødelæggelserne og omfattende lidelser. Befolkningen i Gaza, som i forvejen havde udholdt års alvorlig modgang, blev udsat for endnu større elendighed og står nu over for en usikker fremtid med angst og fortvivlelse. Gazas borgere blev ofre for død, ødelæggelse og kaos, som føjede sig til skadevirkningerne af besættelse, blokade, borgerkrig og økonomisk sammenbrud. 
Også den politiske proces, der har været i gang siden Annapolis-konferencen i november 2007, blev ramt. Samtidig med at vi yder humanitær bistand og engagerer os i hurtig genopretning og genopbygning, må vi også sætte ind på at få de politiske processer tilbage på ret spor: Det gælder internt blandt palæstinenserne, mellem palæstinensere og israelere, og mellem Israel og den arabiske verden. 
Situationen er fortsat skrøbelig med jævnlige nye voldsepisoder og fortsat lukning af grænsen. Dette understreger blot behovet for, at der indgås en varig, bæredygtig og fuldt ud respekteret våbenhvile, således som FN's Sikkerhedsråd kræver. Egypten har påtaget sig en prisværdig lederrolle i bestræbelserne på at udmønte en sådan våbenhvile, ligesom det har arbejdet for at løse en række andre relaterede problemer: fuld genåbning af grænseovergangene i Gaza, frigivelse af palæstinensiske fanger i bytte for den israelske korporal Shalit, og genforening palæstinenserne. Egypten har tillige tilbudt at være vært for et stort møde i denne uge i Sharm el-Sheikh, der skal imødekomme de palæstinensiske økonomiske behov i Gaza ...
Én samlet regering
At åbne grænseovergangene er fortsat af afgørende betydning, hvis en våbenhvile skal holde og tiltrængt humanitær bistand og genopbygningsbistand nå ud til folk. Skal vi genoprette en velfungerende grænseordning, må Israels legitime sikkerhedskrav løses, og De Palæstinensiske Selvstyremyndigheder påtage sig det nødvendige ansvar. Dette vil igen forudsætte, at det palæstinensiske folk bliver genforenet under én regering, der forpligter sig på PLO's principper. Jeg har erklæret, at De Forenede Nationer vil samarbejde med en forenet palæstinensisk regering, der bringer såvel Gaza og Vestbredden under ledelse af præsident Abbas. Jeg opfordrer alle palæstinensiske partier, og alle regionale og internationale aktører til at støtte den palæstinensiske forsoningsproces. 
Ingen bosættelser
Om noget har krisen i Gaza understreget, hvor dybt fortidens politiske fejltagelser stikker, og hvor presserende behovet er for en retfærdig, varig og omfattende fred for alle folkeslag i Mellemøsten. Ligesom vi har brug for en fælles palæstinensisk regering, der forpligter sig på fredsprocessen, behøver vi også en israelsk regering, der vil leve op til sine forpligtelser. Ligesom vi har brug for, at palæstinenserne tager de nødvendige skridt i forhold til de sikkerhedsrelaterede spørgsmål (som De Palæstinensiske Selvstyremyndigheder allerede så udmærket gør på Vestbredden), har vi brug for, at israelerne gennemfører en reel indefrysning af yderligere bosættelser. De fortsatte bosættelsesudvidelser er ulovlige og uacceptable og bærer et stort ansvar for at undergrave tilliden til den politiske proces i hele den arabiske verden. Jeg opfordrer alle internationale partnere til at give dette spørgsmål en central stilling i de fornyede internationale fredsbestræbelser. 
Respekt for folkeretten
I mellemtiden må FN fortsat yde humanitær bistand i Gaza, og hvor det er nødvendigt. Vi fremsatte en appel om hjælp, umiddelbart efter at kamphandlingerne sluttede, og jeg håber, at donorerne fortsat vil bidrage generøst, samtidig at der fortsat ydes støtte til Den Palæstinensiske Selvstyremyndighed, hvis budget betaler lønnen for tusindvis af offentligt ansatte i Gaza og finansierer en række basale serviceydelser. Jeg har appelleret til alle parter til om at sikre uhindret levering og fordeling af humanitær bistand i hele Gaza, varetage sikkerheden og beskyttelsen af humanitære hjælpearbejdere og fuldt ud at respektere den humanitære folkeret. Der må ikke være hindringer for eller indblanding i den humanitære bistand. 
Afslutte besættelsen
Vi må også sikre en rettidig overgang fra humanitær bistand til næste fase, dvs. foretage de indledende skridt til genopretning og genopbygning. I modsat fald vil tusindvis af Gazaborgere blive fastholdt på overlevelsesminimum og i en afhængighedstilstand, samtidig med at udsigterne til langsigtet vækst og stabilitet vil blive alvorligt undergravet. Vi må arbejde hånd i hånd med Den Palæstinensiske Selvstyremyndighed, som er i færd med at afklare sine prioriteringer for hurtig genopretning og genopbygning, og finde frem til fælles målsætninger blandt regionale aktører og i det internationale samfund. Alt imens vi gør dette, må vi ikke glemme Vestbredden, hvor vi må fortsætte med at hjælpe Den Palæstinensiske Selvstyremyndigheds igangværende reformbestræbelser. Hvis palæstinenserne skal opleve en mærkbar forbedring i deres dagligdag, er Israel er nødt til at træffe øjeblikkelige foranstaltninger, der kan skabe større bevægelsesfrihed og forbedre adgang til kritisk vigtige ressourcer såsom jord og markeder. 
Vi bør ikke blot sætte os som mål at vende tilbage til den situation, der herskede før 27. december. Nu mere end nogensinde må det være tid for en fuldstændig og samlet fred mellem Israel og dets arabiske naboer. Alt imens vi bestræber os på yde akut bistand og genopbygge Gaza, må vi også utrætteligt forfølge et mål, vi længe har været enige om: at afslutte den besættelse, der begyndte i 1967, at oprette i en palæstinensisk stat i Gaza og Vestbredden, herunder Østjerusalem, der kan eksistere side om side med Israel i fred og sikkerhed, og at sikre en omfattende, retfærdig og varig fred mellem Israel og dets arabiske naboer. Jeg lover at gøre alt, hvad der står i min magt som generalsekretær for FN, for at opnå en omfattende, retfærdig og varig fred i denne vigtige region. Det internationale samfund må påtage sig sit ansvar for at fremme en sådan udvikling - og i givet fald insistere på det. I kølvandet på den tragiske konflikt i Gaza er dette mere påtrængende vigtigt end nogensinde.
Ban Ki-moon er generalsekretær for De Forenede Nationer
Oversat af Niels Ivar Larsen

