Danske grænser for FE
LEDER


 End ikke de mest overordnede rammer for det samarbejde, som Forsvarets Efterretningstjeneste (FE) har med andre udenlandske efterretningstjenester, er muligt at afsløre over for befolkningen og det samlede Folketing.
Dette budskab synes at være forsvarsminister Nicolai Wammens (S) vigtigste talepind, når han udtaler sig om Informations afsløringer fra juni, der beskriver et dansk-amerikansk samarbejde mellem FE og den amerikanske pendant, NSA, om at tappe danske fiberkabler for internet- og teletrafik. Et samarbejde, som efter alt at dømme er en del af et internationalt NSA-program ved navn RAMPART-A.
Samme lukkethed om tjenestens arbejde udbreder ministeren nu i en række svar til Folketinget. Det er tilsyneladende heller ikke muligt at få svar på, om og nærmere bestemt hvor i dansk lovgivning FE har hjemmel til at tappe danske fiberkabler. Ministeren nøjes med at henvise til en række særdeles bredt formulerede paragraffer i loven om Forsvarets Efterretningstjeneste og henviser til, at »oplysninger af den omhandlede karakter giver regeringen, såfremt det måtte være aktuelt, alene til Folketingets Udvalg vedrørende Efterretningstjenesterne«. Det er dog et udvalg på fem mennesker, som er pålagt tavshedspligt om udvalgets arbejde.
For den øvrige offentlighed opklarer det selvsagt ikke, om der er steder i dansk lovgivning, som giver FE ret til at tvinge teleselskaber til at samarbejde om at tappe fiberkabler, eller om FE selvstændigt har lov til at koble sig på et kabel.
Det er en banal selvfølgelighed, at offentligheden ikke kan diskutere de konkrete detaljer i hver og en af efterretningstjenesternes operationer. Men det må og skal være muligt at diskutere, hvilke rammer tjenesten arbejder inden for. Ellers udelukker forsvarsministeren en faktabaseret og offentlig debat om grænserne for FE’s arbejde. Det tjener hverken FE, ministeren eller Danmarks interesser.

