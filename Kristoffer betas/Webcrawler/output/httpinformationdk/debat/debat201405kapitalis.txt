Kapitalismen truer kapitalismen
Vi er nødt til at genopfinde kapitalismen i en ny og mere moralsk og inkluderende udgave, hvis vi skal redde den fra sig selv


 
	Demokrati er den værste styreform, der findes – bortset fra alle andre, der er afprøvet,« sagde Winston Churchill. I dag ville han muligvis have gjort samme iagttagelse om kapitalismen som middel til økonomisk og social fremgang.

	Kapitalismen har ført verdensøkonomien til fremgang uden historisk fortilfælde, men den har også vist sig grundlæggende dysfunktionel: Den ansporer ofte til kortsigtet profitjagt, skaber social ulighed mellem rige og fattige, bringer klimabalancen i fare og driver hensynsløs rovdrift på miljø og naturressourcer.

	Bringes disse omkostninger ikke under kontrol, vil den folkelige støtte til kapitalismen en dag høre op – og dermed også menneskehedens bedste håb for økonomisk vækst og velstand. Lad os derfor se nærmere på de nye modeller for kapitalisme, der er under udvikling, især ansvarsbevidst kapitalisme, moralsk kapitalisme og inkluderende kapitalisme.

	Skal vi genopfinde kapitalismen, så vi fastholder folkelig støtte til markedsøkonomien, må vi i erhvervslivet anlægge bredere perspektiver, der går ud over spørgsmål om profit og tab. Virksomheder må være mere opmærksomme på deres rolle i samfundet og arbejde for at sikre, at fordelene ved vækst fordeles bredere og ikke påfører verden uacceptable miljømæssige og sociale omkostninger.

	Skønt de nye vækstøkonomier har løftet hundredvis af millioner ud af fattigdom, er verdensøkonomien stadig skæmmet af svimlende ekstremer: De 1,2 milliarder fattigste mennesker på planeten tegner sig kun for 1 procent af det globale forbrug, mens den rigeste milliard konsumerer 72 procent. Verdens 85 rigeste mennesker har akkumuleret samme grad af velstand som de fattigste 3,5 milliarder. Et ud af otte mennesker går sultent i seng, mens 1,4 milliarder voksne er overvægtige.

	Omkostningerne værd?

	Et system, der fører til så voldsomme udskejelser og udstøder så mange mennesker, risikerer at blive forkastet politisk. Og mens kapitalismens negative bivirkninger intensiveres, falder tilliden til de offentlige institutioner til et historisk lavpunkt. Ifølge Edelman Trust Barometer har under halvdelen af den globale befolkning tillid til deres regeringer. Tilliden til erhvervslivet er ikke meget højere. Jævnlige skandaler – fra konspirationer mellem banker og realkreditter om at fortie sandheden om ’giftige lån’ til hestekød i fødevareforsyningen – undergraver folks tiltro til erhvervslivet som en sektor, der virker for det fælles bedste.

	Desillusionerede over både stat og marked spørger folk i stigende grad, om kapitalismen, som vi praktiserer den, er omkostningerne værd. Det ser vi i bevægelser såsom Jordens Dag og Occupy Wall Street. I mange dele af verden – fra de arabiske forårslande til Brasilien, Tyrkiet, Venezuela og Ukraine går frustrerede masser på gaden.

	At rette op på den moderne kapitalismes brister vil kræve stærkt lederskab og omfattende samarbejde mellem virksomheder, regeringer og ngo’er. Hvordan vi griber det an, er emnet for en konference om inkluderende kapitalisme, som afholdes i London i disse dage med deltagelse af topledere fra selskaber, der repræsenterer over 30.000 milliarder dollars i investerbare aktiver – hvilket er en tredjedel af verdens samlede aktiver. Vores mål vil være at se på, hvilke konkrete skridt verdens virksomheder kan tage for ændre på den måde, vi driver forretninger – for derved at genopbygge befolkningernes tillid til kapitalismen.

	At en sådan indsats kan bære frugt eksemplificerer virksomheden Unilever. Efter at have opgivet fast kvartalsoverskudsrapportering har vi i Unilever arbejdet hårdt for at prioritere langsigtet tænkning og lagt planer for at øge virksomhedens vækst på nye måder, således at vi samtidig kan mindske vores miljømæssige aftryk og øge vores positive samfundsmæssige virkninger.

	Mange af vores mærkevarer er nu koblet sammen med sociale missioner – f.eks. markedsføres Dove-produkter med en kampagne, der skal øge kvinders selvværd. Tilsvarende har vi i forbindelse med salg af sæbemærket Lifebuoy lanceret hygiejneprogrammer, der sætter fokus på, hvordan det mindsker faren for spredning af smitsomme sygdomme at vaske hænder. De to mærker er nu blandt vores hurtigst voksende brands.

	Ansvarlig vækst

	Større positive forandringer vil dog først kunne skabes, hvis virksomheder og andre agerer i fællesskab. Igen er vi fortrøstningsfulde, fordi et momentum er ved at blive dannet. Koalitioner er under dannelse for at tackle spørgsmål fra ulovlig skovrydning til fødevaresikkerhed. Organer som World Business Council for Sustainable Development og det globale Consumer Goods Forum forener nogle af de vigtigste aktører i branchen og lægger pres på verdens regeringer om at forene deres kræfter i jagten på en bæredygtig kapitalisme.

	Fordi omkostningerne ved passivitet stiger, må regeringer og virksomheder fortsætte med at udtænke stærke og ambitiøse modtræk. Ingen af os kan trives i en verden, hvor næsten en milliard mennesker går sultne i seng hver aften, og hvor 2,3 milliarder mangler adgang til basal sanitet. Ej heller kan en virksomhed trives, når den offentlige optimisme i forhold til fremtiden og tilliden til institutioner er på et historisk lavpunkt.

	Vi har lang vej at gå, men vi tror, den nødvendige omstilling er begyndt. Vi har gode grunde til at tro på, at nye forretningsmodeller kan levere ansvarlig vækst. Konferencen om Inkluderende Kapitalisme er endnu et skridt frem. Selv om vores arbejde kun lige er begyndt, er vi overbevist om, at vi inden for en generation kan omdefinere kapitalismen og opbygge en bæredygtig og retfærdig global økonomi.

	Vi har ingen tid at spilde. Som Mahatma Gandhi engang udtrykte det: »Fremtiden afhænger af, hvad du gør i dag.«

Paul Polman er CEO for Unilever. Lynn Forester de Rothschild er CEO for E.L. Rotschild og næstforkvinde for forummet Henry Jackson Initiative for Inclusive Capitalism.

© Project Syndicate og Information.

Oversat af Niels Ivar Larsen

