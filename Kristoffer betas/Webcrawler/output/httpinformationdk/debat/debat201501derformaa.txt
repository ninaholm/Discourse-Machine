Derfor må vi mindes Holocaust
Holocaust blev begået af folk, der mindede meget som os, i en kultur omtrent som vores og i en tid, ikke så fjern fra vores egen


 I Dagens Nyheter den 19. januar skriver professor Georg Klein klogt, at vi må huske Holocaust som »et eksempel på vores arts iboende evne til den yderste ondskab«. Ikke som noget ’ubegribeligt’, men som noget, det til fulde er muligt at forklare og forstå: Dette er, hvad vi mennesker under visse omstændigheder er i stand til.
For sådan er det naturligvis. Holocaust blev begået af folk, der mindede meget som os, i en kultur omtrent som vores og i en tid, ikke så fjern fra vores egen under omstændigheder, der er kortlagt ned til mindste detalje. For dem, der ønsker at forstå alt, findes der uudtømmelige mængder af viden. For dem, der ønsker at huske, hvad mennesker under visse omstændigheder er i stand til, findes der tilgængelige dokumenter, dagbøger, fotografier, optegnelser, vidneudsagn, gerningssteder og Holocaust museer – i skrivende stund godt 30 verden over. Holocaust er en af historiens mest veldokumenterede og bedst belyste officielt huskede begivenheder.
Hvilket ikke hindrer, at den som alle historiske begivenheder står i fare for at forsvinde fra mands minde. For snart er de sidste overlevende ofre og øjenvidner væk og med dem også forbindelsen til den tid og den verden, de levede i. Lidt efter lidt bliver Holocaust følgelig til en hændelse i en anden verden i en anden tid, befolket af helt andre mennesker. Hvad folk engang var i stand til, kan måske forekomme forståeligt ud fra de forhold, der herskede dér og dengang. Men hvad dette har at gøre med os, her og nu, står i fare for at blive stadig mindre indlysende.
Jeg skriver ’står i fare for’, fordi jeg mener, at vi som mennesker har noget at tabe, når vi taber Holocaust fra mands minde. Ikke kun fordi Holocaust var en usædvanlig grov ugerning, men også fordi Holocaust mere effektivt end nogen anden historisk ugerning synes at have kraft til at sprænge sine historiske rammer og med et følelsesmæssigt knytnæveslag i maven minde os om, hvem vi er, og hvem vi under visse omstændigheder selv kunne være.
Med Holocaust blev der ikke blot overskredet endnu en grænse for, hvad mennesket er i stand til at gøre mod andre (Auschwitz, Treblinka, Chelmno, Sobibor, Belzec, etc.), men også en grænse for, hvad det er i stand til at gøre mod sig selv. Den »almindelige mand« (et udtryk af den britiske historiker Christopher Browning) som viste sig i stand til at myrde tusinder af kvinder og børn om dagen og skrive kærlighedsbreve til sin familie i aften er en mand, vi meget nødig vil stå ansigt til ansigt med foran spejlet om morgenen. Holocaust umenneskeliggjorde mennesket selv på en måde, der er muligvis er forståelig set ud fra, hvad vi nu mener vi ved om, hvad mennesket er i stand til. Men stadig helt uforståelig ud fra vores dybt nedarvede forestillinger om, hvad det vil sige at være menneske.
Hvilket er helt, som det bør være. Det menneske, der var i stand til Holocaust, bør fortsat have noget uforståeligt over sig, uanset hvor meget vi forstår, hvad det gjorde og hvorfor og hvordan. Der må være noget uforståeligt over en person, der ved egen kraft ophører med at være menneske.
At mindes Holocaust er, midt i alt det, vi kan forstå, at fremkalde følelsen af det ufattelige. Den ufattelige, at det menneske, der var i stand til Holocaust, også kunne være mig selv.
© Göran Rosenberg og Information. Oversat af Niels Ivar Larsen.

