Hvem vil kompensere mellemmænd?

Kunstnerne vil gerne have penge for deres musik - og mange af dem, der downloader ulovligt, vil i princippet gerne betale. Men musikkøbmændene vil ikke skæres ud af ligningen:


 Tom Nagel Rasmussen skriver i tirsdagens udgave af Information, at sagen om The Pirate Bay ikke handler om ytringsfrihed og demokrati, men om ophavsret. Jeg er enig i, at det i høj grad handler om ophavsret og ikke mindst, hvordan en gammeldags ophavsret spænder ben for netop ytringsfrihed og demokrati.
Jeg er også enig i, at fokus bør være på, at det er blevet nemt at kopiere og dele musik og anden kultur med hinanden over nettet - lynhurtigt, på tværs af kontinenter og uden omkostninger. Men musikindustrien giver sig selv skurkerollen ved at true tilfældige borgere - dens egne kunder - med sekscifrede erstatningskrav og ved at føre retssager, der fører til censur af internettet.
Internettets opbygning undergraver i sig selv den struktur, der hidtil har gjort det muligt for musikindustrien at tjene penge på at
sælge cd'er. Problemet er, at musikindustrien ikke er fulgt med tiden, og dermed er blevet overflødiggjort. 
Kopiering og fildeling er et faktum, og det kan ikke stoppes, uanset hvor mange ubehagelige erstatningskrav borgere får ind ad døren, eller hvor store dele af internettet man ødelægger ved at indføre censur.
Klare modsætninger
Hvis opgave er det at finde løsningsmodellerne? Tom Hagel Rasmussen skriver, at der må findes en løsningsmodeler, som er tilfredsstillende for begge parter, men sådan som jeg ser det, er der mindst tre parter: brugerne, musikindustrien og kunstnerne.
Jeg er overbevist om, at brugere gerne vil kompensere kunstnerne for musik, de godt kan lide, men jeg tror samtidig også, at de ikke længere er interesserede i, at kompensere de overflødige mellemmænd i musik-industrien.
Så længe vi lader det være op til den gamle musikindustri at finde løsningsmodellerne, sker der ingenting. I hvert fald ingenting, der kommer kunstnerne eller brugerne til gavn.
Men når alt kommer til alt, er det jo, som Tom Nagel Rasmussen skriver, ophavsretten, det handler om. Men ophavsretsloven er forældet. Den hører en fjern fortid til - en fortid uden internet og mobiltelefoner. Det er tid til at tænke nyt, og få revideret en lov, som kriminaliserer de hundredetusinder af danskere, der bryder den hver eneste dag.
Hvis The Pirate Bay taber sagen, vil det ikke betyde noget i praksis. Folk vil blive ved med at kopiere og dele filer. Men det vil betyde, at millioner af mennesker verden over fortsat kriminaliseres for at udnytte teknologiens muligheder.
At fortsætte kampen mod piratkopiering på denne måde er at bekæmpe selve de teknologiske fremskridt, der har givet os internettet. Hvis musikindustrien fik sin vilje, ville man kunne lukke for borgeres internetadgang ved mistanke om piratkopiering, og det er det, jeg kalder et spørgsmål omytringsfrihed og demokrati!
Troels Møller er talsperson for Piratgruppen.org

