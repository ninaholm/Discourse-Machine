Stedmoderlig behandling af religion i Information
Information behandler mange emneområder på fremragende vis, men bladet har i en årrække haft en noget varierende og desværre ikke altid velinformeret behandling af religion


 Selv om religionerne må siges at spille en vigtig rolle i kultur, politik og historie, er det ofte det sensationsprægede og tilfældige stof, der bliver trykt her i avisen.
Dette indlæg er udløst af, at Information netop har bragt en artikel og en leder, der på forskellig vis handler om buddhisme, men som begge kan betragtes som overfladiske og uinformerede.
Bastante udtalelser
Først bringer avisen den 19. juni Hans Henrik Rasmussens interview med den danske lama, Ole Nydahl, der fremsætter en lang række lidet underbyggede og stærkt generaliserende udsagn om islam. Nydahls bastante udtalelser bygger i hovedsagen på personlige iagttagelser, og han blander religion, indvandring og integrationsproblemer sammen og anvender til tider et overordentlig politiseret ordvalg, mens han hævder, at »buddhismen jo er fuldkommen upolitisk«.
Nydahls udtalelser er vældig interessante som en stemme i buddhismen, men det er beklageligt, at artiklen kun i ringe grad perspektiverer hans placering inden for denne religion. Af flere grunde, mest konkret på grund af uenighed om arvefølgen efter den 16. Karmapa, er Ole Nydahl isoleret fra det meste af det tibetanske religiøse hierarki, herunder Dalai Lama, som han ikke anerkender som noget særligt. Nydahl og hans fremgangsrige bevægelse må betegnes som overvejende et vestligt fænomen  en såkaldt konvertit-buddhisme. Den er en forholdsvis marginal strømning i den tibetanske buddhisme, der igen talmæssigt højst tæller fem pct. af verdens buddhister. Alt dette kommer slet ikke frem i artiklen.
Dagen efter, den 20. juni, bringer  weis  en leder om buddhisme, hvor han tager udgangspunkt i Nydahls udtalelser i interviewet, men hurtigt bevæger sig ind på helt andre temaer.
Halvdelen af lederen består af en polemisk snakken rundt om Dalai Lama og dennes besøg i København i pinsen på en måde, der ikke giver nogen ny forståelse af fænomenet buddhisme i den vestlige verden.
Lederens præmis er til syneladende en forargelse over, at mange danskere er fascineret af buddhismen i dens fortyndede udgave, men  weis  bygger sin kritik udelukkende på en læsning af overskrifterne fra besøgets program, suppleret med en del nedladende, holdningsbaserede udsagn om Dalai Lama og danskere, der er tiltrukket af buddhismen.
Det ville klæde Information i stedet at analysere buddhismens og Dalai Lamas tiltrækningskraft i vestlige lande på en mere dybdegående og perspektiverende måde. For ikke at tale om Dalai Lamas placering i den globale buddhisme, eller tibetanernes komplicerede situation, i Tibet såvel som i eksilsamfundet. I stedet munder lederen ud i den manende, men ganske indholdstomme sætning: »Men det er ikke hele sandheden om buddhismen.«
Gid Information ville bestræbe sig på at behandle fænomenet religion på en lidt mere nuanceret og underbygget måde.
Søren Christian Lassen er religionshistoriker, ph.d.

