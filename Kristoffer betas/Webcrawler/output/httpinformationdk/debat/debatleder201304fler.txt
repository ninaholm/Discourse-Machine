Der skal flere lig på bordet



 To år efter mordene på Martin Luther King Jr. og Robert F. Kennedy i 1968 skrev en af USA’s mest fremtrædende historikere, Richard Hofstadter, at USA var »den eneste moderne og industrielle nation med en storbykultur, der stædigt holder fast ved sin våbenkultur«.
USA, skrev Hofstadter, er den eneste nation, der »tillægger en formodet ret til at bære våben så stor betydning, at landets love støtter snigmordere, professionelle forbrydere, bersærke drabsmænd og politiske terrorister på bekostning af en lovlydig befolkning – og på samme tid forbliver USA det mest passive land, hvad angår kontrol med skydevåben«.
Hofstadter nedfældede disse og andre indsigtsfulde iagttagelser om våbenkulturen i tiden, efter den amerikanske nation var gået i chok over tabet af Kennedy og King. Den offentlige mening krævede, at lovgiverne slog ned på den frie handel med skydevåben; Kongressen nedsatte en undersøgelseskommission. Men i 1970 stod det klart for Hofstadter, at intet meningsfuldt ville komme ud af bestræbelserne.
Siden er antallet af mord begået med skydevåben vokset markant. Hver dag bliver i gennemsnit 33 dræbt med et skydevåben og mange flere såret. Der findes flere håndvåben og rifler i USA end mennesker. Fire ud af 10 våben bliver solgt på gun shows uden opsyn med købernes kriminelle og mentale baggrund. I USA er det ulovligt at købe skydevåben på vegne af mindreårige og kriminelle, men uden identitetstjek kan FBI ikke spore stråmændene.
Den ene forskningsundersøgelse efter den anden har påvist, at delstater med en streng våbenkontrol oplever et fald i mordraten (inklusiv selvmord). Det til trods for, at intet ligger til hinder for, at kriminelle i disse delstater kan ’importere’ forbudte våben over grænsen fra stater med mere liberale våbenlove. I USA er der fri bevægelighed for varer.
Siden 1960’erne er det amerikanske samfunds voldelige karakter – befordret af den lette adgang til skydevåben – blot blevet dybere. Andre lande har vist, at det er muligt at reagere på tragedierne. Efter massemord i Storbritannien i 1987 (15 skudt ned) og i 1996 (15 skolebørn og en lærer myrdet) tog politikerne jernhandsken på og forbød næsten alle håndvåben. Resultatet er følgende: I 2011 blev 59 briter myrdet med et skydevåben – færre end i Washington, D.C. samme år.
Våbenejeres og fabrikanters lobbyvirksomhed er ikke den eneste årsag til, at USA adskiller sig så radikalt fra andre demokratiske og udviklede samfund. Kulturelle, sociale og historiske omstændigheder er en del af forklaringen. Derfor vil det være en illusion at tro, at USA kan følge Storbritanniens opskrift på et (næsten) våbenfrit samfund.
Som en serie af artikler her i avisen har påvist den sidste tid, har skoleskyderiet i Newtown og andre skrækindjagende massemord vakt håb om mere effektive indgreb mod den liberale våbenkultur i USA. Nye pressionsgrupper er opstået; der er afholdt demonstrationer og marcher, politikere i delstatshovedstæder og Washington er blevet bombarderet med opfordringer til at ranke ryggen og stå fast mod en kampagne fra lobbygrupperne National Rifle Association og National Shooting Sports Foundation, der bl.a. kæmper mod identitetstjeks på gun shows og mod nye love mod stråmænd.
Oprindeligt havde tilhængere af strammere love håbet at få nedlagt forbud mod salg af den type halvautomatriffel, som blev brugt i Newtown. De krævede også en begrænsning på ammunitionshylstres størrelser fra 30 til 15 kugler. Senatet vil snart stemme om disse to forslag, men de vil næppe blive vedtaget i det Republikansk styrede Repræsentanternes Hus. Til gengæld er det sandsynligt, at et lovforslag om nationalt identitetstjek og indgreb mod stråmænd kan opnå flertal i det Demokratisk styrede Senat. Om det kan komme helskindet gennem Repræsentanternes Hus, er på nuværende tidspunkt uvist.
For ikke helt at tabe modet kan man vove at sige, at noget godt er kommet ud af de meningsløse og uerstattelige tab af menneskeliv til skydevåben. Efter Newtown er kynismen ikke løbet af med hele sejren. Våbenlobbyen er svækket; fornuften har vundet indpas. Desværre skal der flere tragedier til for at bringe USA på niveau med andre civiliserede samfunds holdning til skydevåben.

