At frasortere mennesker
LEDER


 Om morgenen lørdag den 13. oktober 1949 gik Agnete Søndergaard, mor til den 17-årige udviklingshæmmede og epileptiske dreng Niels Søndergaard til farvehandleren og købte tapetpapir og klister, som hun brugte til at tætne vinduer og døre i familiens køkken i Holte. Herefter hentede hun sin søn på åndssvageanstalten Ebberød-gaard, hvor han var anbragt, og tog ham med hjem på weekendbesøg. Faren var bortrejst, men mor og søn spiste aftensmad sammen, og efterfølgende redte hun op til ham på en feltseng i køkkenet. Hun gav ham fire sovepiller, og da han var faldet i søvn, åbnede hun for gashanerne i køkkenet og forlod lejligheden. Om morgenen kontaktede hun familiens læge, som tog hen i lejligheden, hvor han konstaterede, at Niels Søndergard var død. Moren forklarede, at hun mente, hun havde gjort det bedste for sin søn.
Sagen blev intensivt dækket i datidens medier og førte til en længere debat for og imod medlidenhedsdrab på udviklingshæmmede. Her argumenterede blandt andet læger, forfattere og journalister for, at eutanasi (medlidenhedsdrab) for denne gruppe var til glæde for samfundet.
»Jeg har ingen åndssvage børn, men hvis jeg havde et, så jeg hellere, at det kom på kirkegården end på en anstalt resten af sit dødlignende liv,« som forfatteren Entoine Møller formulerede det. I forbindelse med sagen viste en Gallup-undersøgelse, at omkring 40 procent af danskerne mente, at medlidenhedsdrab i denne sammenhæng burde være tilladt og måske endda var ønskeligt samfundsmæssigt. I 1950 blev moderen idømt to års betinget fængsel for drabet.
Historien er hentet fra forskningsrapporten ’Anbragt i historien’, der er omtalt i Dagbladet Information både i går og i dag, og som for første gang leverer et samlet billede af forholdene for udviklingshæmmede, børnehjemsbørn og psykisk syge anbragt under forsorgen i Danmark fra 1945 til 1981. Rapporten dokumenterer, at Danmark var længst fremme i verden, når det gjaldt lovgivningsindgreb mod udsatte: internering, sterilisering og ’det hvide snit’. At man også åbent diskuterede drab på udviklingshæmmede som en mulighed – selv efter Anden Verdenskrig – er rystende læsning.
Når hårene har lagt sig, er spørgsmålet dog, om vi kan sige os fri af det menneskesyn, der prægede datidens handlinger og diskussioner.
For som formand for Landsforeningen Lev, Sytter Kristensen, påpegede i gårsdagens avis, sorterer vi i Danmark stadig de handicappede fra. Nu sker det bare i fostertilstanden.
I den sammenhæng er det værd at bemærke, at Danmark også i dag er førende. Vores fosterdiagnostiske program er i dag et af de mest fintmaskede i Europa. Og over 90 procent af de gravide kvinder siger ja tak til undersøgelserne.
Danske læger er hele tiden på forkant med de nyeste metoder – de senere år er man i udvalgte tilfælde begyndt at tilbyde en genetisk analyse, hvis scanningerne viser tegn på sygdom, så forældrene kan få mere præcist svar på, om der er tale om fysiske sygdomme, der kan opereres, eller om der er tale om sygdomme, der giver retardering. Det har også været under overvejelse, om forældre skal tilbydes en prøve, der ud fra morens blod kan fastslå, om barnet har kromosomfejl, på et endnu tidligere tidspunkt i graviditen end førhen. En undersøgelse man allerede kan betale sig til i privat regi.
Resultatet er ikke udeblevet: Siden Sundhedsstyrelsen i 2004 udvidede det fosterdiagnostiske tilbud til en samlet pakke af både blodprøver og scanninger, er antallet af børn født med Downs syndrom halveret og aborter bevilget på indikation af sygdom eller handicap hos fostret er steget med flere hundrede om året. Fra 659 i 2004 til 829 i 2012.
Så ja, der var engang – i 1949 – hvor danskerne åbent diskuterede, hvorvidt man skulle tage livet af udviklingshæmmede børn og voksne. I dag har man rykket den beslutning frem til graviditeten og lagt den ud til forældrene. Og frem for alene at ryste på hovedet af fortidens synder, er det vigtigt, at vi spørger os selv, om vi i det fornødne omfang diskuterer, hvilket menneskesyn der ligger til grund for de tilbud om at frasortere mennesker med fysiske og psykiske handicap, som samfundet i dag giver forældrene.

