Vat i ørerne, euro på hjernen



 »Jeg skal lige se, om du har vat i ørene«—sådan sagde Anders Samuelsen (LA) til Henrik Qvortrup under en ophidset debat i Deadline i foråret.
Efter at have læst Samuelsens udmeldinger, hvor han nu ønsker, Danmark skal fastholde det retlige forbehold og nedgør euro-pagten, er det nærliggende at konstatere, at det er Samuelsen selv, der har vat i ørene.
Han forholder sig overhovedet ikke til, hvad indholdet er i Euro-plus-pagten, han er bare imod. Det komiske er, at Euro-plus-pagten netop indeholder alle de elementer som Liberal Alliance kæmper for på den hjemlige scene.
Europagten flugter i eminent grad med de punkter, som Liberal Alliance gik til valg på for et par måneder siden: Europagten skal sikre balance på de offentlige budgetter, forbedre konkurrenceevnen, effektivisere den offentlige administration og forenkle skattesystemerne.
Europagten er en værktøjskasse med en mængde redskaber for at nå disse mål. Redskaber som vi allerede i et vist omfang benytter i Danmark, og som Liberal Alliance ønsker vi skal gøre større brug af.
Danmark hægtes af
I partiets slagsang op til valget skrålede Samuelsen med på »Der er fuld fart på verden—Danmark skal ikke hægtes af». Imidlertid ønsker LA jo netop at hægte Danmark af det europæiske projekt, ikke blot euroen, men også det retlige samarbejde skal vi også stå udenfor.
Det betyder, at Danmark risikerer at ryge ud af EU’s politisamarbejde, og dermed kan vi ikke længere deltage i opklaring og bekæmpelse af international, organiseret kriminalitet.
Det er besynderligt, at Anders Samuelsen, der indtil for to år siden var begejstret for EU, i dag forsager alle tiltag fra EU, nærmest uanset indhold. Han er endda blevet EU-skeptiker med tilbagevirkende kraft, for som det smagløst hedder fra partilederen: »Der er mange ting sydpå, der ikke er styr på«.
Det er meget godt, hvis Danmark bliver en vindernation, men det nytter ikke, hvis det er i en taberregion. Derfor er det en grundlæggende dansk interesse, at der gennemføres en stærkere koordinering af økonomierne indenfor EU.
 
Erik Boel, landsformand for Europabevægelsen

