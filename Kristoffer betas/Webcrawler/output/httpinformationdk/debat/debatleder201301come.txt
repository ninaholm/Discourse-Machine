Comeback til modersmål



LEDER &ndash; Hvis der er én ting, vi ved om folkeskolens resultater, er det, at tosprogede børn i Danmark klarer sig markant dårligere end deres jævnaldrene etniske danske klassekammerater. Hvad vi til gengæld ved himmelråbende lidt om, er, hvilken undervisning, der skal til for at løfte Danmarks nye underklasse ind i vidensamfundet.En af metoderne har været at undervise tosprogede børn i deres eget modersmål for at styrke indlæringen af det danske. Men debatten om modersmålsundervisningen strandede til i ideologiske slagsmål under VKO, som afskaffede den som obligatorisk tilbud. Fortalerne råbte op om, at regeringen undertrykte overbevisende forskningsresultater i bestræbelserne på at signalere hårdhed i udlændingepolitikken. Udfordringerne er således veldokumenterede, og børne- og undervisningsminister Christine Antorini (S) vil nu bruge 30 millioner kroner på et storstilet forsøg, der skal tilvejebringe viden om, hvordan man løfter tosprogsundervisningen.Begrænsede studier, blandt andet foretaget af Anvendt KommunalForskning, viser, at der er positive effekter af modersmålsundervisning, men resultaterne er ikke entydige.Det er håbløst, at systematiske forsøg ikke er igangsat før. Imens er en generation af tosprogede børn tabt på gulvet, og man har gjort det til et overvejende kulturelt problem &ndash; ikke sprogligt &ndash; at integrationen halter. De borgerlige partier kridter banen op for et nyt udlændingeslagsmål og kritiserer ministeren for at gå uden om forligskredsen med et så stort forsøg, at det ligner comeback til modersmålsundervisningen.Det er muligt, at modersmålsundervisning betyder langt mindre end f.eks.forældre-opbakning. Men man tvinger ikke forældre til at integrere sig ved at tage deres børn som gidsler i en ideologisk kamp, som VKO har gjort sig skyldig i. At Antorini forsøger at putte med, at hun er ude i et markant værdipolitisk opgør, bør ikke skygge for, at en undervisningsminister endelig gør det rigtige.
