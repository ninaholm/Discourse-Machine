Klimaaftale eller traktat
LEDER


 En traktat eller en politisk bindende aftale? Det er, hvad diskussionen mellem Frankrig og USA handler om i opløbet til FN’s klimakonference, der begynder den 30. november i Paris.
Formentlig kan det komme som en overraskelse for mange, at udenrigsminister John Kerry – en ivrig klimaaktivist i diplomatklæder – forleden sagde til Financial Times: »Vi vil med sikkerhed ikke indgå en traktat … Der bliver ikke tale om at fastlægge juridisk bindende reduktionsmål som i Kyoto.«
Men det har faktisk fra starten af forhandlingerne været USA’s synspunkt. Kyoto-protokollen blev aldrig godkendt af et nødvendigt flertal på to tredjedele i Senatet i USA. Kina og Rusland tiltrådte ikke traktaten. Canada trak sig i 2009. Der er ikke en levende chance for, at Senatet – der domineres af Republikanerne – vil blåstemple en ny FN-traktat.
At den franske præsident, François Hollande, nu protesterer, lyder som spil for galleriet. Hans udenrigsminister, Laurent Fabius, fremhævede da også torsdag, »at nogle tiltag skal kunne gennemføres praktisk og have juridisk bindende karakter, men det er op til juristerne at afgøre, om de kalder det en aftale eller en traktat«.
Det er en vigtig pointe, for hvordan skulle en traktat kunne håndhæve hvert enkelt lands frivillige og selverklærede reduktionsmål? Med hvilke sanktionsmidler? Frivillige reduktionsmål skal i sagens natur gennemføres af hver enkelt land gennem egen klimalovgivning. Her kan Paris-aftalen højst etablere en overvågningsmekanisme.
Faldgruben er som sædvanlig finansiering. Til forskel fra Kyoto og København har Kina og 77-gruppen af udviklingslande accepteret at fastlægge nationale reduktionsmål, men mange af udviklingslandene vil kun føre dem ud i livet, hvis de modtager støtte fra rige lande gennem FN’s klimafond.
Det er her, USA stejler. En eventuel juridisk bindende aftale med en finansieringsmekanisme skal forelægges Kongressen og vil blive nedstemt. En mulig løsning er en særklausul for USA. Men vil 77-gruppen sluge den?

