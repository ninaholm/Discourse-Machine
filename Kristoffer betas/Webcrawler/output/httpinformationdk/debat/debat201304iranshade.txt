Irans hadefulde retorik tilskynder til folkedrab
Igennem snart mange år har Irans præsident, Mahmoud Ahmadinejad, fremsat flere uhyrlige udtalelser om Israel og ’zionismen’, end det er muligt at holde rede på. De uafbrudte gentagelser af alle disse udfald har for længst gjort dem trivielle. Hvem hører efterhånden efter?


 Israel skal »slettes fra landkortet«. Zionismen er et »fordærvelsens smittekim«, som »skal udslettes fra jordens overflade«. Eller en »kræftbyld«, der skal »skæres ud af kroppen«. Hvorom alting er, »har det zionistiske regime kurs mod udslettelse«, ligesom jøderne må gøre sig klart, at »de nærmer sig de sidste dage af deres liv«. For hvordan kan det overhovedet være anderledes, når »Israel er dømt til blive tilintetgjort og snart vil forsvinde«?
»Pis og papir«, er man fristet til at tilføje. Og intet er da lettere end at afvise denne særlige retorik som overvejende beregnet til indenlandsk brug. Efter Irans valg til juni må Ahmadinejad jo alligevel se sig om efter et nyt job (hvilket bedre argument end denne mand kan vi tænke os for nødvendigheden af at sætte grænser for varigheden af embedsperioder?)
Men ak. Problemet stikker dybere: Ahmadinejads sprogbrug er på ingen måde usædvanlig for det iranske regime.
For også Irans øverste leder, ayatollah Ali Khamenei, ynder at omtale Israel som en »kræftsvulst«. Og »Irans konstante bekymring«, har han forklaret, er, hvordan »Israel skal elimineres fra regionen«. For »der findes kun én løsning på problemet i Mellemøsten, og det er udslettelsen og ødelæggelsen af den jødiske stat«. Det er såmænd ikke mere end et par uger siden, at Khamenei advarede: Bliver det iranske atomprogram angrebet, skal vores svar være, at »jævne Tel Aviv og Haifa med jorden«.
Højtstående iranske militærledere, præsidentrådgivere og en hel del religiøse autoriteter kan citeres i det uendelige for tilsvarende svulstigheder. Zionister er »mikrober«, »bakterier« og »kræftsvulster« (der var den igen). »Jøderne er meget beskidte mennesker«, som er ansvarlige for at sprede sygdom og stofmisbrug. »Det er en religiøs pligt at bekæmpe jøderne og overvinde dem, således at betingelserne for den skjulte imams komme kan blive opfyldt.«
Retorik minder om Rwanda
Sådanne forestillingsmønstre er med andre ord dybt indlejret i det iranske regime. Som en erklæring om en mission og et organiserende princip. Dette vil der næppe blive ændret på efter næste valg.
Det er selvfølgelig muligt at tillægge en sådan retorik overdreven betydning. Den iranske regering er trods alt ikke bare en irrationel, apokalyptisk sekt. Den er også i stand til dialog og kan ende med at reagere fornuftigt på sanktionerne. At opretholde kontakten er under alle omstændigheder vigtigt for det vestlige diplomati, uanset disse modbydeligheder.
Men det er bestemt også muligt at underspille betydningen af denne sprogbrug. Hvad den dækker over, er meget mere end en opfordring til ’hatecrimes’. Hvad den ansporer til, er i sidste konsekvens folkedrab: Den målrettede umenneskeliggørelse af en folkegruppe og brugen af kodeord, der skal sløre den folkemorderiske intention. I Rwanda blev tutsier beregnet som ’slanger’ og ’kakerlakker’, der skal ’sendes ned ad floden’. Og disse floder blev vitterligt til sidst tilstoppet med lig.
Et interessant teoretisk spørgsmål: Er Irans hadefulde retorik en forbrydelse i henhold til konventionen om folkedrab fra 1948 (som Iran har underskrevet), der forbyder »direkte og offentlig tilskyndelse til at begå folkedrab«? De iranske lederes sprogbrug er offentlig og direkte. Når de tvinges til at forsvare den, vil de som oftest, ikke videre overbevisende, hævde, at deres mål er zionister snarere end jøder. Dette trækker dog ikke noget fra den erklærede hensigt om folkedrab. Folkedrab kan rettes mod enhver folkegruppe – efter racemæssige, etniske, religiøse eller nationale kriterier.
Skal der ageres efter den (ret spinkle) internationale retspraksis om tilskyndelse til folkedrab, skal der imidlertid også foreligge en overhængende fare for vold mod den folkegruppe, der lægges for had. Det kan man så argumentere for er tilfældet, når Iran giver langtrækkende missiler til Hamas og søger at udvikle atomvåben.
En retsforfølgelse af iranske regeringsembedsmænd for at opildne har dog næppe sin gang på jord, da det vil kræve en indstilling fra FN’s Sikkerhedsråd, som et veto fra Rusland og Kina formentlig vil umuliggøre.
Øger risikoen for terror
Det betyder ikke, at vi bare skal se igennem fingre med Irans fremfærd. Tilskyndelse til folkedrab er hverken normalt eller kulturelt undskyldeligt blandt nationer. »Hvor mange andre stater kender vi,« spørger Michael Abramowitz, direktør for Center for Folkedrabsforebyggelse ved det amerikanske Holocaust Memorial Museum, »som omtaler andre mennesker på samme måde, som Irans ledelse omtaler israelere og jøder? Herved præges de opvoksende generationer af unge mennesker i deres eget land – og Mellemøsten i bredere forstand – til at tænke på jøder som undermennesker. Og øger herved faren for terrorhandlinger fra grupper som Hamas og Hizbollah.«
For nogle år siden under en iransk militær parade blev et Shahab-3 missil dekoreret med banneret: »Israel skal rives op med rode og fjernes fra historiebøgernes sider«. Dette kan ikke med nogen rimelighed opfattes som en kæk politisk metafor. Det er skildringen af et sygt ideal, der nyder almindelig udbredelse inden for det iranske regimes rækker. Derfor har præsident Obama god grund til at trække sin røde linje op. Et sådant banner må aldrig hænge på et iransk atomvåben.
Michael Gerson er lederskribent ved Washington Post
© Washington Post Writers Group og Information
Oversat af Niels Ivar Larsen

