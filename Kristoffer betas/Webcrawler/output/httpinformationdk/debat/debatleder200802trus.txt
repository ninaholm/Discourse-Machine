Trusler og tegninger



 Det er paradoksalt, at det netop er den tegner, som har fremstillet Muhammed med en bombe i sin turban, der nu angiveligt bliver ramt af mordplaner og trusler fra religiøse fanatikere. Dermed er disse formodede gerningsmænd, som Politiets Efterretningsvæsen har pågrebet, med til indirekte at bekræfte netop det, som tegningen er tiltænkt at illustrere. Nemlig at der findes yderligtgående kriminelle, som tilsyneladende er parat til i islams navn at begå vold og terrorhandlinger. Hvis PET's anklager holder vand, er planerne om at dræbe tegneren Kurt Westergaard et alvorligt forsøg på at knægte ytringsfriheden. Når radikale islamister forsøger at lukke munden på en tegner, der har udnyttet sin ret til at udtrykke sine holdninger gennem en satiretegning, er der grund til fordømmelse og en skarp og utvetydig afstandtagen. Information har gennem hele Muhammed-sagens forløb forsvaret Jyllands-Postens ret til at tegne og udgive, hvad avisen vil. Vi har været dybt uenige i avisens udgangspunkt og begrundelse for at fremstille og bringe tegningerne, som vi finder unødvendigt krænkende og infantile - ikke mindst når de, som tilfældet var, blev ledsaget af en tekst, der understreger, at muslimer skal finde sig i hån, spot og latterliggørelse. Det var en provokation for provokationens skyld. Men det rokker ikke ved avisens og tegnerens frihed til at ytre sig og ved atJyllands-Postens redigering af avisen naturligvis ikke skal bestemmes af mennesker, der benytter sig af vold og trusler. 
For at illustrere vores dækning af sagen og for at sende et signal om, at ingen skal få held med at presse medier med voldelige metoder, bringer Information i dag Kurt Westergaards tegning. Det har vi gjort før, og vi gør det som et naturligt led i vores dækning af sagen, og ikke for hverken at demonstrere eller som led i nogen samlet medieaktion. Som den foreligger nu, er sagen fra Århus fortsat uhyre dunkel, og man kan med rette stille spørgsmålstegn ved, hvor holdbar anklagerne i det hele taget er. 
Politiets Efterretningstjeneste har valgt at løslade en af de mistænkte, mens de to andre ventes udvist af landet i løbet af et par dage. Ingen bliver fremstillet i grundlovsforhør, og PET regner heller ikke med at sigte nogen i sagen. Anholdelserne skete ifølge PET-chef Jacob Scharf af præventive årsager, for at forhindre de tre i at føre deres formodede mordplaner ud i livet. 
PET har i det hele taget været uhyre sparsom med oplysninger om gerningsmændenes planer og motiver. Og det er meget uheldigt i en sag, der er så følsom, og som ribber op i gamle sår fra Muhammed-sagens begyndelse for to et halvt år siden. I den arabiske verden er der flere steder udlovet dusører for angreb på tegnerne eller på Jyllands-Posten, er det derfor, de gør det? Er de dusørjægere eller et udtryk for et radikaliseret dansk miljø, og hvor stærke er beviserne i det hele taget? Der er en række af den type spørgsmål, som offentligheden savner svar på.bew

