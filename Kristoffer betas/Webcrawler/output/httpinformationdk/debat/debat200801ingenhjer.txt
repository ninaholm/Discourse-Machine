Ingen hjerner i knibe efter kommunalreform



Information skriver den 14. januar om konklusionerne fra et speciale fra RUC under overskriften 'Hjerner i knibe efter kommunalreformen'. Jeg håber, at selve specialet er mere nuanceret og kildekritisk end artiklen. Jeg synes især, at der er behov for at kommentere følgende tre påstande:For det første bliver det kritiseret, at kommunerne ikke anvender VISO (Den Nationale Videns- og Specialrådgivningsorganisation, red.) i det omfang, som der var budgetteret med. Men det forbigås, at kommunerne i langt højere grad har anvendt VISO på netop hjerneskadeområdet.Derudover er det vigtigt at være opmærksom på, at kommunerne først og fremmest gør brug af den viden, der er i egne tilbud, andre kommuners eller regionernes tilbud. Derfor er det forkert at påstå, at kommunerne ikke trækker på specialviden og ikke har tilstrækkelig viden på hjerneskadeområdet.For det andet skal man huske på, at alt jo ikke var fryd og gammen før reformen. Intentionen med reformen var netop at nedbryde den gråzone, der var mellem amterne og kommunerne, og skabe en bedre rehabilitering til gavn for den enkelte borger. Og netop kommunerne har gode muligheder for at skabe sammenhæng mellem f.eks. den fysiske genoptræning og en tilknyttet social eller beskæftigelsesmæssig indsats.Det er naturligvis ikke korrekt, når det i artiklen anføres, at kommunerne kun tænker 'økonomisk'. Fagfolk i kommunerne arbejder for at udvikle tilbuddene på hjerneskadeområdet og skabe en større sammenhæng med de øvrige tilbud til gavn for den hjerneskadede. Der vil derfor være kommuner, som ønsker at anvende andre tilbud, end de tidligere amter gjorde, med det mål for øje, at det skal føre til en bedre indsats.For det tredje oplever jeg, at kommunerne har fokus på området og bl.a. forholder sig til, hvordan de kan organisere indsatsen for at skabe sammenhæng og viden til gavn for den enkelte borger med hjerneskade. Vi ser mange eksempler på kommuner, som har gode erfaringer med f.eks at etablere hjerneskade-teams for at skabe et godt og effektivt forløb. Sidst, men ikke mindst, er mange kommuner ved at etablere hjerneskadesamråd og netværk på tværs af kommunerne.
