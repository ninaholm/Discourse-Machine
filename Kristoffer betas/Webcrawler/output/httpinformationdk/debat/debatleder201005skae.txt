Skævt, skævt køn



 DEN GODE NYHED først: Danske mænd og kvinder får lige løn for samme arbejde. Og så den dårlige: Danske mænd og kvinder har forskelligt arbejde. Det fremgår af den redegørelse fra Lønkommissionen, som i går blev fremlagt af formanden, den til alle formål brugbare fhv. forsvarsdepartements- og Kgl. Teaterchef, nu DR-bestyrelsesformand Michael Christiansen. Hør de nøgne tals skæve tale: På det private arbejdsmarked er to ud af tre ansatte mænd. I den offentlige sektor er syv ud af 10 ansatte kvinder. Og der er en påfaldende skævdeling i de offentlige stillinger. I kommunerne og regionerne - med de mange omsorgsjob - er otte ud af 10 ansatte kvinder.  I staten - med de velaflagte lederstillinger - er 6 ud af 10 ansatte derimod mænd.
HO, HO, ET mønster er ved at vise sig. Det fremstår endnu klarere, hvis man kigger på fordelingen af hel- og deltidsarbejde. I den offentlige sektor er 80 procent af de mandlige ansatte på fuld tid. Blandt kvinderne er kun 49 procent på fuld tid - og dermed fuld løn.
I den offentlige sektor er lønspændet mellem mænd og kvinder størst på det regionale niveau, hvor mænd har en gennemsnitlig indtjening pr. præsteret time på 329 kr. og kvinder 246. Kommissionen forklarer forskellen: »En relativt stor andel af de mandligt ansatte i regionerne er læger og andre akademikere med en løn over gennemsnittet«. Kvinderne derimod tager sig af det grove - det, der har lav status og lav løn.
ULIGHEDEN RÆKKER også til forventninger om forfremmelse: Kun en tredjedel af mændene i hele den offentlige sektor mener, at de helt sikkert ikke har mulighed for at blive ledere på deres egen arbejdsplads. Hos kvinder er det halvdelen. Kort sagt: Det hele er skævt. Der skal nytænkes om arbejdes værdi og om hvad mænd og kvinder er egnet til. Orker fagbevægelsen at insistere på opbrud?  Eller er et (mande) flertal af de faglige ledere lunt tilfredse med tingenes skæve tilstand? dr

