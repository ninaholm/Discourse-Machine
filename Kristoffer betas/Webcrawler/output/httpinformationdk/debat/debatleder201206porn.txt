Pornoens bagside



 Bornertheden vokser i disse år. Nøgenbadning er nærmest kriminelt, med mindre det sker inden for afmærkede områder. Og hvis man opholder sig nøgen i sin have og har en etageejendom som nabo, risikerer man ifølge Bolius, Boligejernes Videncenter, en bøde, hvis ejendommens indvånere føler sig blufærdighedskrænkende af at stå ved vinduet og beglo nøgenheden.
Dog kunne Information onsdag berette, at de hurtigst sælgende bøger i nyere litteraturhistorie er en pornografisk trilogi om BSDM (Bondage, Sadisme, Dominans og Masochisme), forfattet af en engelsk mor til to, der ifølge anmelderne skriver en mådelig og klichéspækket prosa.
På den ene side en succes for pornografien, som er uden sidestykke. Samme tendens på Internettet. Hvert sekund bruges der 3.075,64 dollar på porno. 28.258 mennesker ser porno hvert sekund.
På den anden side en bornerthed, som man ikke har set magen til siden 1950’erne. Man forundres og vil helst nøjes med det, for alternativet er næsten, at seksuelle lyster, der opfattes som ’forbudte’, især trives i et klima, hvor bornertheden griber om sig. Det vil man jo helst ikke tro.
Der er nemlig ikke i sig selv noget i vejen med BSDM (Bondage, Sadisme, Dominans og Masochisme), og hvad folk ellers kan finde på for at ophidse sig selv og hinanden, så længe de er enige. Men når ’husmorporno’ som den britiske trilogi ligefrem kan blive en gigantisk salgssucces, får man fornemmelsen af at det er noget undertrykt og bortgemt, der slippes løs.
I Oplysningstiden skrev Jean-Jacques Rousseau frejdigt om sin lyst til at blive slået i sine Bekendelser.
I Victoriatiden blev Oscar Wilde sat i fængsel, fordi han skrev om et portræt af en mand, Dorian Gray, på en måde, der fik myndighederne til at vejre homoseksualitet. Sådan skifter tider og sæder.
Hvilken af tiderne befinder vi os i?

