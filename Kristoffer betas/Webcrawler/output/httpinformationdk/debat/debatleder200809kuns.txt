Kunst og kapitalisme



 DE SÅ YNKELIGE UD, BANKFOLKENE, SOM de sad dér på en Starbucks café i London og druknede deres sorger i cappuccino og caffe latte. 2.000 mennesker var blevet fyret fra investeringsbanken Lehmann Brothers. De bankfolk, der få uger forinden kunne se frem til en bonus på 100.000 pund pr. medarbejder, må nu indstille sig på en - sandsynligvis lang - periode som arbejdsløse. 
Men to km mod nordøst var stemningen anderledes munter. Mens den samlede bank- og forsikringsverden ømmede sig over verdenskrisen, var der euforisk stemning på Sotheby's - Londons mest velrenommerede auktionshus. Årsagen til den opløftede stemning var kunstneren Damien Hirsts auktion over 223 nye kunstværker. Efter to dages auktion fik den 43 år gamle kunstner 700 millioner kroner for sine værker.
"FUCK CAPITALISM. ART LIVES," sagde den ofte provokerende Hirst. Hans løftede stemning var - tilsyneladende - hjulpet på vej af den gratis champagne, som Sotheby's havde stillet til rådighed. Men alligevel. Hirst er - sammen med Tracy Eminem - en af de mest kendte eksponenter for begrebet Britart. Hvis man skulle sammenligne ham med en dansk pendant, ville det være Christian Lemmerz.
Hirst er kendt for en haj i formaldehyd, for farvestrålende abstrakte værker og for sidste år at lave et kranium besat med diamanter.
Men auktionen på Sotheby's var ikke et udsalg af hans mest kendte værker, men derimod af helt nye - og hidtil usete - værker. Her var en zebra i formaldehyd, en ko i samme væske og en samling af cigaretskod fra kunstnerens atelier. Alligevel gik det hele som varmt brød. "Det er min ambition at udfordre og vise, at en kunstner kan tjene penge," sagde den flamboyante kunstner bag sine designerbriller og iklædt et dyrt italiensk jakkesæt. 
Hirst kunststykke - om man vil - var, at han undgik mellemhandlere og gik direkte til køberne. Det tjente han anslået 200 millioner kroner på.
KØBMANDEN ER FJENDEN, sagde Picasso engang. Indtil Hirsts auktion havde den spanske mester verdensrekorden for penge tjent ved en enkelt auktion. 630 millioner kroner havde Sotheby's tjent ved en auktion i 1993. Købmænd er ikke længere fjenden. Men det interessante er ikke, at Hirst snyder spekulanter og mellemmænd. Det bemærkelsesværdige er, at kunstverdenen er blevet bedre til at sælge end de traditionelle kapitalister. Det, man kalder 'de kreative industrier', udgør den hastigst voksende del af britisk økonomi i dag. Over 20 procent af økonomien i Storbritannien kommer fra denne del af økonomien. Det gamle økonomiske system, der byggede på traditionel spekulation, er blevet udkonkurreret på egen banehalvdel af kreative kunstnere, der har formået at bruge markedsmekanismerne til egen fordel. 
Man skal ikke føle skadefryd over for de stakkels bankfolk. Men det er tankevækkende, at kunst sælger - dyrt og stort, mens banker går konkurs. Q  

