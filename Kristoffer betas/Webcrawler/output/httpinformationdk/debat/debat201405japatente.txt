Ja til patenter er en unødig risiko



 
	Tilhængerne af patentdomstolen hævder, at Danmark mister indflydelse ved et nej ved den kommende afstemning, da der så ikke vil være danske dommere eller dansk repræsentation i domstolens rådgivende råd. Dette er ikke korrekt. For det første må en dansk dommer ikke repræsentere danske interesser. For det andet er indflydelsen i det rådgivende råd minimalt, da alle 25 lande skal være enige for at ændre domstolens praksis.

	Så i stedet for minimal indflydelse ved et ja, burde man kigge på den selvbestemmelse, vi mister, hvis Danmark underlægges domstolen. Reglerne for det nye EU-enhedspatent er fastlagt i Den Europæiske Patentkonvention, som Danmark er med i uanset ja eller nej, og skal den ændres, er vi fuldt og helt med i forhandlingerne. Faktisk er indflydelsen større, hvis vi stemmer nej, da vi ikke er underlagt domstolen, men kan tage særstandpunkter. Patentkonventionen giver nemlig landene mulighed for at tage særstandpunkter (art. 167).

	Hvis Folketinget ønsker en skærpet linje over for patenter på eksempelvis software, gener og traditionelt forædlede planter, så kan vi gøre det i dag. Det kan vi ikke efter et ja. Disse eksempler er i øvrigt ikke tilfældigt valgte. I dag er gener, software og traditionelt forædlede planter nemlig forbudte i Patentkonventionen, men godkendes alligevel i stor stil af Det Europæiske Patentkontor, som også skal stå for udstedelsen af de nye EU-enhedspatenter.

	Forsigtighedsprincip

	Stemmer vi ja, vil disse være gældende fra dag ét herhjemme. Stemmer vi nej, skal der efter reformen søges særskilt patent ved Patent- og Varemærkestyrelsen, og Højesteret kan underkende disse, ligesom Folketinget kan fastlægge reglerne og om nødvendigt undtage sig dele af patentkonventionen, hvis et demokratisk flertal ønsker det. På den måde bevarer vi selvbestemmelsen over så vigtigt et samfundsanliggende, som patentlovgivning er i et videnssamfund.

	Det gælder både politisk, økonomisk, forskningsmæssigt og etisk. Med andre ord vil vi ved et ja miste en vigtig del af vores selvbestemmelse til en særdomstol, som juridiske eksperter har kritiseret for at være for magtfuld, og hvis domme ikke kan ankes til det almene retsvæsen, som vægter almenvellets interesser i domspraksis.

	Ud fra et forsigtighedsprincip er der god grund til at stemme nej, som Folkebevægelsen mod EU anbefaler.

Jakob Lindblom, Folkebevægelsen mod EU

