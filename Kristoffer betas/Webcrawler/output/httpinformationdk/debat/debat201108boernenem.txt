Børnene mangler i debatten
Jeg ønsker at belyse barnelivet, ikke at gavne hverken regeringen, BUPL eller andre


 Socialminister Benedikte Kiærs (K) visioner for fremtidens dagtilbud har sat gang i den pædagogiske debat i Danmark. En debat, der på mange måder synes tiltrængt. Jeg kan dog godt savne børnene i debatten.
Mange af udtalelserne drejer sig om pædagogernes arbejdsvilkår, hvilket naturligvis også er et vigtigt og relevant tema. Men når alt kommer til alt, er det børnene det hele handler om. Og så synes jeg især det er vigtigt at debattere, hvordan vi bedrer vilkårene for de 0 - 3-årige.
Der har i mange år været meget fokus på børnehaven og skolen, men meget lidt på de allermindste. Og den pædagogiske tilgang til de mindste er særegen, har sin egen baggrund og sine egne værdier. Som barnelivet er skruet sammen i dag, går op mod 90 procent af alle børn i dagtilbud fra de er ca. et år. Mine undersøgelser påpeger, at den måde vuggestuerne er organiseret på, ikke i alle tilfælde er hensigtsmæssig.
Det er ikke pædagogernes skyld, de er tvunget til at løse opgaven inden for bestemte rammer. Alt i alt må ideen være at tænke sig om. At koble viden om børns udvikling med pædagogisk viden.
Det er desværre i medierne blevet antydet, at min forskning skulle være politisk drevet og spændt for regeringens dagsorden. Det er usandt og skygger for vigtige pointer, jeg forsøger at rejse: At kvalitet for vuggestuebarnet er en tæt, kærlig og omsorgsfuld kontakt fra pædagogen; at barnet er et helt, levende menneske, som ikke kan adskilles i forskellige funktioner, og at det essentielle for barnets udvikling er de interaktioner, det udsættes og udsætter sig selv for i løbet af dagen.
Overvej opnormeringer
Derfor skal der ikke skæres ned, men omvendt skaber bedre normeringer ikke pr. automatik bedre kvalitet, men brugt konstruktivt kan de skabe kvalitet. Det bliver heller ikke diskuteret, at organiseringen af arbejdet med fordel kan udvikles, eller at de problematisk store børnegrupper, virker ødelæggende på arbejdsmiljøet i hverdagen. Og så bør diskussionen vel også rumme forældrenes holdninger.
I TV-Avisen 4. august sagde Kim Jørgensen fra BUPL's forretningsudvalg, at BUPL stod bag en spørgeskemaundersøgelse af 1300 pædagoger. Sandheden er, at den er fremstillet af DPU og BUPL i fællesskab. Hvad værre var, var at det medførte, at det derved fremstod som et sagligt argument over for forskerens (mit) arbejde i et mindre antal vuggestuer. Men undersøgelsen er del af min forskning.
Jeg ønsker at belyse barnelivet, ikke at gavne hverken regeringen, BUPL eller andre. Mit mål som fri forsker er at undersøge muligheder for at skabe lige livsmuligheder for alle børn i landets vuggestuer.

