Overdommeren: 3-1 til Lars Løkke



 Når denpolitiske debat handler om tal, beregninger, fremskrivninger og økonomiske påstande, når regeringen og oppositionen udkæmper deres vigtigste slag på regneark, så bliver det ofte efterlyst, om der dog ikke er nogen, der skal afgøre striden. Findes der ikke eksperter, der kan levere et facit og sætte to streger under, så vi kan komme videre fra disse uendelige talkrige. Sådan er det desværre ikke. Men hvis der findes en nationaløkonomisk overdommer i Danmark, så er det vismændene i det uafhængige Det Økonomiske Råd.
Heldigvis tager vismændene også fejl, og deres konklusioner angribes og diskuteres som enhver anden ekspertise. Men hvis man for et øjeblik skal udnævne dem til at være overdommere i den verserende valgkamp, så vinder regeringen og Lars Løkke Rasmussen (V) klart. Der er ikke meget i vismændenes halvårsrapport, som blev offentliggjort torsdag, der understøtter Socialdemokraterne og SF. Jo, i analysen af, hvad der er gået galt, men ikke i hvad der er behov for fremadrettet.
Vismændenehar tidligere ment, at der var brug for en betydelig vækstpakke til at sætte hjulene i gang og kickstarte økonomien for at komme ud af krisen. Det er også, hvad Socialdemokraterne og SF foreslår: 10 milliarder næste år.
Men vismændene siger nu i lighed med regeringen, at der er behov for at stramme op og konsolidere den offentlige økonomi allerede i 2011. Vismændene indrømmer, at konjunktursituationen tilsiger, at man lemper finanspolitikken, men på grund af en række andre negative effekter af store underskud i en længere årrække, er vismændene landet på, at der skal strammes op nu. Og at den plan, som regeringen har præsenteret, ikke er tilstrækkelig. Der skal findes flere milliarder næste år. Store underskud, hvis de står på i længere tid, bliver svære at finansiere, fordi de fører til mistillid på de finansielle markeder.
Og det betyder, at renten på danske statsobligationer vil stige - med Grækenland som det store skrækeksempel.
På et parpunkter giver vismændene oppositionen ret. Men mest når det handler om fortiden. Det er en national opgave at opbygge store offentlige formuer i de år, hvor det går godt, og man har befolkningsudviklingen i ryggen, så der er råd til at finansiere udgifterne, når der bliver mange ældre. Det fastslår vismændene.
Og den forpligtelse har VK-regeringen svigtet siden 2001. Den har været alt for dårlig til at holde på pengene, og skattestoppet har systematisk udhulet de offentlige finanser.
Faktisk foreslår vismændene, som en af deres løsningsmodeller, at man ophæver det såkaldte nominalprincip. Princippet betyder, at en række skatter og afgifter - herunder ejendomsværdiskatten - fastfryses i kroner og ører på niveauet for 2001.
Hvis man ophævede denne del af skattestoppet for 2012, ville det eksempelvis betyde, at holdbarheden i de offentlige udgifter ville blive forbedret med hele 21 milliarder kroner. En stor del af regningen ville dermed være betalt.
Men det forslag tør hverken regeringen eller oppositionen binde an med, fordi det rammer en stor vigtig vælgergruppe - boligejerne.
Derimodtror vismændene ikke meget på, at vi kan uddanne os ud af krisen. En populær målsætning fra både regering og oppositionen ellers. Set med økonomiske briller er det en skidt ide, hvis ikke det er med til at løfte erhvervsfrekvensen, og hvis uddannelsen koster mere, end de uddannede kan tjene ind senere.
Så er der spørgsmålet, om det private forbrug kan sætte gang i væksten - endnu et punkt, hvor vismændene giver regeringen ret. Skattelettelser, lav rente og frigivelse af SP-penge har faktisk bidraget til vækst og øget forbrug. Det gør det i år, fastslår rapporten.
Oppositionen har forsøgt at sælge budskabet om, at det kun er øgede offentlige udgifter, der styrker væksten. Ledigheden topper næste år på et lavere niveau end ventet - nemlig på omkring 150.000 personer.
Får vismændene ret i den forudsigelse, vil ledigheden nå at falde før næste valg, og Søvndal og Thorning-Schmidt kan ikke i en valgkamp gå rundt og sige, at ledigheden bare stiger og stiger.
Og hvadmener vismændene så om S-SF's højtprofilerede plan om, at arbejde en time ekstra eller 12 minutter om dagen. Det beskæftiger rapporten sig ikke med, men overvismand Hans Jørgen Whitta-Jacobsen er skeptisk over for, om det er noget, man blot kan aftale sig frem til. Som god liberal økonom tror han mere på tilskyndelser i økonomien til at arbejde mere.
Men en ting er, hvad overdommeren siger, noget andet er, hvad vælgerne foretrækker. I går offentliggjorde Dagbladet Børsen en meningsmåling, der giver den røde blok det hidtil største flertal - 100 mandater i Folketinget mod 75 til regeringsblokken, hvis der var valg i dag. Utilfredsheden med Lars Løkke Rasmussen stiger, og stadig færre - nu kun 18 procent - tror på, at han kan vinde næste valg.
De virkelige overdommere - vælgerne - er ret ligeglade med eksperterne. 

