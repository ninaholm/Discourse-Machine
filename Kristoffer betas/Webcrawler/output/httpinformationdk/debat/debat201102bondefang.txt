Bondefangeri
»Fremtiden er ikke så sort, som den har været,« messer Jørgen Leth i landbrugets nye imagekampagne til 60 millioner kroner. Den skal bl.a. understrege, at landbruget er helt centralt for vækst og danske arbejdspladser. Men filmen er ønsketænkning fra ende til anden
Landbruget producerer svin i lange baner, men landbrugseksporten er ikke helt så stor, som Landbrug & Fødevarer påstår.


 Med mediefænomenet Jørgen Leth i spidsen for en stort anlagt reklamekampagne forsøger landbruget at få danskerne til at elske det omdiskuterede erhverv. Men det manuskript, den gamle sportsjournalist har fået stukket i hånden, er fyldt med fup og fiduser.
Det er den nye formand for Landbrug & Fødevarer, Frands Axel Michael greve Brockenhuus-Schack, der har søsat kampagnen. Han mødte op i sommeren 2009 med konceptet til en forrygende udvikling.
Under Brockenhuus-Schacks ledelse har man satset 60 millioner kroner af landmændenes penge på reklamer, der beskriver landbruget som Danmarks vigtigste erhverv. Ifølge kampagnen står det for 20 pct. af landets eksport og mere end 10 pct. af beskæftigelsen. To tal, der gør landbruget til Danmarks bærende erhverv. Et erhverv vi må drage omsorg for, hvis vi vil vores eget og dansk økonomis bedste. Problemet er bare, at tallene er stærkt overdrevne. Kigger man dem efter i sømmene, er landbruget ikke så bærende for dansk økonomi og beskæftigelse som Brockenhuus-Schack påstår.
Lånte fjer
Når de stadig færre danske landmænd krediteres for en eksportandel på over 100 milliarder kroner om året, lader sig kun gøre ved at låne med arme og ben fra alle mulige andre brancher.
Eksemplerne er talrige. Når en nyrig businessmand i Shanghai svøber sin kone i en pels af danske minkskind, tikker taxameteret på landbrugets eksporttabel.
Uden at blinke bruges branchebetegnelsen 'landbrug' for produktion og eksport af mink- og ræveskind, men pelsdyravl er på ingen måde afhængig af landbruget. Mink fodres med fiskeaffald, og det kræver hverken grønt bevis eller ophold på en landbrugsskole at opdrætte pelsdyr.
Det eneste forsvar for at kategorisere mink- og ræveskind som landbrugseksport lyder, at det er en gammel tradition. En tradition, der satte rekord i 2010 med skind for 7,1 milliarder kroner. De små pelsdyr udgjorde altså mere end 11 pct. af landbrugseksporten.
Andre eksempler er eksport af potteplanter og afskårne blomster for 3,2 milliarder kroner, veterinærmedicin for 1,2 milliarder kroner og enzymer for 4,3 milliarder kroner. Gad vide, om folkene på Novozymes oplever sig selv som ansatte i landbruget?
Eksport af alkohol og andre drikkevarer for 3,6 milliarder kroner tilskrives også landbruget. Det er da muligt, at Carlsberg, Royal Unibrew og V&S Danmark anvender en smule danskproduceret maltbyg, men det er altså ikke landmænd, der står i tappehallerne.Dertil kan man så lægge hele Cheminova-produktionen af sprøjtemidler. Stort set alle er forbudt her i landet, men alligevel medtages sprøjtemidler for 1,2 milliarder kroner i statistikken. Den post alene  svarer til 2 pct. af den samlede landbrugseksport.
Bevæger man sig dybere ind i universet bag Brockenhuus-Schacks nye eksportkoncept, dukker tobaksvarer pludselig op. Med en eksportandel på hele 1,6 milliarder kroner udgør tobak faktisk 2,5 procent af den samlede danske landbrugsproduktion. Til trods for at der ikke dyrkes et eneste gram tobak i Danmark.
Og sådan fortsætter det.
Hver gang en slikmund i udlandet sætter tænderne i cremefyldte chokoladeskildpadder fra Toms chokoladefabrik, tæller godbidden med som landbrugseksport.
Man finder hele sortimentet af guldbarrer, negerkys og chokoladefrøer fra Toms A/S i varegruppen 'sukkervarer og kakaoprodukter' i landbrugsstatistikken, hvor også Haribo Lakrids, Odense Marcipan, Carletti og Dansk Cookie Industries bidrager med 1,4 milliarder kroner.
Et sidste spadestik afslører, at jomfruhummere fra Læsø og rejer fra Grønland regnes med blandt de eksporterede 'fødevarer', som landbruget bryster sig af. Gad vide, hvad fiskerne på Læsø og rejepillerne hos Royal Greenland siger til det selskab?
Boostet beskæftigelse
På beskæftigelsessiden formår Brockenhuus-Schack med sit koncept at hæve landbrugets andel til »mere end 10 pct.«, hvilket svarer til mindst 180.000 beskæftigede.
Helt afgørende er det, at landbrugsbossen ikke betragter offentligt ansatte som i 'rigtige' jobs. De lever jo udelukkende af skatteydernes penge. I stedet for at foretage beregningen med udgangspunkt i de 2,8 millioner personer i den samlede beskæftigelse, regner landbruget kun med de 1,8 millioner privat ansatte. Det gør det alt andet lige noget nemmere at fylde godt i statistikkerne.
Tilsyneladende overser man, at denne skillelinje rammer landbruget selv. Faktisk er det udelukkende takket være økonomisk hjælp fra skatteyderne, at Brockenhuus-Schack og de øvrige 15.000 fuldtidslandmænd ikke er gået fallit for længst. Landbrugsbossen selv modtager årligt i omegnen af 3,3 millioner kroner i offentlig støtte til sine godser, mens det samlede landbrug hæver knap 8 milliarder kroner.
Men selv efter at have udelukket en million offentligt ansatte, tager Brockenhuus-Schack munden for fuld.
Reelt er der blot 64.000 personer beskæftiget i det danske landbrug. Det svarer til 2,2 pct. af den samlede arbejdsstyrke. Da hver fjerde lønmodtager i landbruget er udlænding, er det dog i høj grad ukrainske, lettiske og polske småkommuner, der har glæde af denne beskæftigelse.
Kjers overdrivelser
Hele denne fantastiske verden af gyldne eksporttal og uendelige kolonner af jobs er dog ikke Brockenhuus-Schacks egen opfindelse. Det ideologiske fundament blev skabt af tidligere fødevareminister Eva Kjer Hansen (V). I 2009 bestilte hun et udredningsarbejde FORA, og det har banet vejen for det udvidede landbrugskoncept.
Resultatet forelå i februar 2010 i skikkelse af rapporten Den danske landbrugs- og fødevareklynge i et internationalt perspektiv. Med den i ryggen erklærede Eva Kjer Hansen: »Jeg er ikke et sekund i tvivl om, at Danmarks fremtid hviler på landbruget.«
I et svar til Folketinget i januar 2010 tog Kjer Hansen hul på de nye tider ved at fastslå, at landbruget tegner sig for en eksport på »mere end 100 milliarder kroner« og en beskæftigelse på »over 150.000« personer.
Ministeren slog fast, at hvis man gik et skridt videre og betragtede landbrugets samspil i fødevareklyngen, så var der faktisk tale om en eksportandel på 125 milliarder kroner og mere end 300.000 fuldtidsbeskæftigede.
Dermed havde fødevareministeren genetableret landbruget som Danmarks vigtigste erhverv.
Endda så rigeligt. 125 milliarder kroner ud af 600 milliarder svarer til 21 pct. af landets samlede eksport, mens 300.000 jobs udgør hele 17 pct. af den private beskæftigelse på 1,8 millioner ansatte.
En måned senere var Eva Kjer Hansen fyret på gråt papir. Meningerne er delte om årsagen, men fremtrædende politiske kommentarer peger på hendes ultraliberalistiske sympatier i forening med manglende evner til at fremvise egentlige resultater på sit ministerområde. Hun var blevet både for meget og for lidt.
Ærlige regnedrenge
Eva Kjer Hansens efterfølger, svineproducent Henrik  Høegh (V), skruede straks ned for talmagien.
På ministeriets hjemmeside korrigerede Høegh sin forgængers overoptimistiske påstande. På fødevareministeriets hjemmeside kan man i dag læse, at »det danske landbrug betyder beskæftigelse til 150.000 og eksportindtægter på ca. 60 milliarder.« Tallene modsvarer en eksportandel på 10 pct. og en beskæftigelse på 5,3 pct.
Vi skal dog helt ind i hjertet af landbrugets egen talmaskine for at finde de korrekte tal. Paradoksalt nok findes de hos Landbrug & Fødevarer på Axelborg.
I statistikafdelingens dugfriske rapporter Dansk Landbrug i tal 2009 og  Fakta om erhvervet 2010 dementeres både Brockenhuus-Schacks nøgletal og minister Høeghs version af virkeligheden.
I stedet for landbrugsformandens eksportandel på 20 pct. er tallet for 2009 opgjort til 12 pct. Trækker man minkskindene ud, lander tallet på de korrekte 10 pct. Hvad angår beskæftigelsestallet på »mere end 10 pct.«, kommer landbrugets egne statistikere frem til 5,1 pct. Regner man de offentligt ansatte med i den samlede beskæftigelse, falder landbrugets andel til 2,2 pct. Det er ganske tæt på det korrekte tal.
Brockenhuus-Schacks talmagi genskaber fordums gyldne tider, men på Axelborg ved man godt, at der er tale om fusk. Så fagfolkene i statistikafdelingen kvier sig ved at droppe de traditionelle tabeller over kød, mælk, æg, ost og korn.
Man er også godt klar over, at det vil kræve en særlig indsats at få danskerne til at acceptere landbruget som Danmarks vigtigste erhverv. Det er derfor, Landbrug & Fødevarer har afsat 60 millioner kroner til en pr-kampagne. Og derfor har man købt Jørgen Leth som frontmand for projektet.
Det er der for så vidt intet odiøst i. Alle har lov at snakke godt for deres syge moster, men man bør altid holde sig til sandheden. Ellers ender det hele som rent bondefangeri.
Kjeld Hansen er journalist og gårdejer

