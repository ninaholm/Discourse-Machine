En aften i Deadline
Godt, at jeg slap for Gretelise Holm og hendes hårdnakkede overfladiskhed


 Onsdag 9.januar sad jeg om formiddagen i intercitytoget til Sønderborg, da jeg blev ringet op af Adam Holm fra DR's Deadline. Dav, sagde jeg. Dav, svarede han og fortsatte: Jeg vil spørge, om du ikke vil komme ind i Deadline for at diskutere kongehuset.
I aften kan jeg ikke, og i morgen er jeg kommet ret sent hjem fra Sønderjylland, så det kan jeg ikke, svarede jeg. Jamen det er også først fredag 11.januar, sagde han, så det er ikke noget problem.
Nej, det ændrer sagen, indrømmede jeg, men hvem skal jeg diskutere med? Med Sørine Gotfredsen, teolog og skribent, som i Berlingske Tidende har fremsat en kritik af kronprinseparret i forbindelse med et stort interview i Berlingske, fortalte Adam Holm. Jeg så godt hendes indlæg, svarede jeg, og jeg har også i al korthed drøftet sagen med hende i søndags efter hendes gudstjeneste i Frederiksberg Slotskirke, og hun er en klog og begavet pige, som jeg godt vil tale med, selv om jeg ikke er enig med hende i dette spørgsmål.
Dagen efter ringede Adam Holm igen. Der er kommet kludder i det, sagde han, for en af mine medarbejdere har uden mit vidende ringet til Gretelise Holm og inviteret hende i Deadline. Hun har skrevet et indlæg i Politiken mod kongehuset, og nu ser det ud til, at hun bliver deltager i debatten. Javel, svarede jeg, det er jeres afgørelse, men jeg har for min del ikke ringeste lyst til at diskutere med Gretelise Holm. Hun er banalt kulturradikal, med alle de velkendte fraser og fordomme, så jeg trækker mig gerne. Selv om jeg har ondt af Sørine Gotfredsen.
Derved blev det. Om jeg skulle diskutere med Gretelise Holm eller om Sørine Gotfredsen skulle have den tvivlsomme fornøjelse, stod hen i det uvisse, og da jeg torsdag aften 10.januar ikke havde hørt nærmere fra Adam Holm, gik jeg ud fra, at det blev Gretelise Holm og Sørine Godfredsen.
Men fredag eftermiddag, da jeg til fods var på vej hjem fra Christiansborg, ringede en medarbejder på Deadline og sagde, at de jo altså regnede med at se mig i DR i aften. Nå, svarede jeg, jeg troede, det var blevet aflyst. Men hvem skal jeg tale med? Med Sørine Gotfredsen, sagde han. Glimrende, svarede jeg, hun er værd at tale med.
Og det var hun. Vi var ikke enige i Deadline, for efter min mening havde Sørine Gotfredsen ikke sans for, at kongehusets betydning ligger ikke i, hvad det siger, men i, hvad det er. Kongehuset repræsenterer kontinuiteten og sammenhængen i Danmark, og derfor kan dets betydning ikke skattes højt nok. Mens Sørine Gotfredsen forholdt sig æstetisk til kongehuset og krævede særlige ytringer og manifestationer.
Det drøftede vi i al saglighed, og efter udsendelsen fulgtes vi ud af DR-bygningen og tog venligt afsked med hinanden. Hun er virkelig en begavet, lødig pige.
Stor var derfor min forbavselse, da jeg i Information 17.januar så et hvæsende indlæg af Gretelise Holm, hvor hun fortalte læserne, at "derfor sagde jeg nej til Søren Krarup." 
Det kommer bag på mig, at hun har haft noget som helst at skulle have sagt. Men det anede mig, at det var den forsmåedes krampagtige forsøg på at trøste sig selv og pudse på sin retfærdighed.
Og da jeg havde læst, hvad hun skrev, sagde jeg til mig selv: Gud ske tak og lov, at jeg slap for at skulle bruge tid på hende. En sådan underlødighed i det saglige, en sådan uvidenhed og mangel på sans for den problematik, der var Deadlines anliggende, forekom mig mere end fældende. Godt, at jeg slap for Gretelise Holm og hendes hårdnakkede overfladiskhed!

