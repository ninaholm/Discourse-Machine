Læserbreve



 Svage unge listes ind på skoler
Esben Kullberg, sekretariatsleder i Ligeværd
Specialefterskolernes forstandere peger nu på, at kommunerne forsøger at mase udsatte børn og unge, der burde være anbragt på en døgninstitution, ind på specialefterskolerne. Tina Wahl, der er kontorchef i Kommunernes Landsforening, hævder, at KL ikke tidligere har hørt om problemet. På flere af de special- efterskoler, som vi i organisationen Ligeværd organiserer, har forstanderne erfaringer med, at sagsbehandlere ikke medsender vigtige oplysninger, som eksempelvis psykologudtalelser.
Dette er muligvis for at spare den unge for fordømmelse eller for at spare penge. Men det kommer ikke den unge til gode i skoleforløbet. Tværtimod.
Hvis oplysningerne kommer frem senere, risikerer kommunen, at eleven henvises til et dyrere behandlingssted.
Specialefterskolerne har med sårbare unge at gøre, og hvis en skole uvidende har unge inde med komplekse problemstillinger som voldelig eller krænkende adfærd, kan det være ødelæggende for svage og tilbageholdende unge uden nævneværdigt selvværd.
Vores specialefterskoler afviser ikke, at nogle af disse unge med mere komplekse udfordringer rent faktisk kan rummes i en efterskolesammenhæng, men forudsætningen for, at det bliver en succes, er ordentlige rammer, et åbent og konstruktivt samarbejde og tilførsel af de nødvendige ressourcer og informationer.
Venstrefløjen mangler mod
Anders Agersnap, Århus
I forgårs kunne jeg se stolte repræsentanter fra regeringen og Venstre fremlægge deres nye vækstpakke. Indholdet er foruroligende og repræsenterer tilsyneladende, hvad venstre- og højrefløjen har kunnet nå frem til i deres forsøg på at løse de udfordringer, vi står over for.
Som så ofte før er landets udfordringer reduceret til økonomiske udfordringer, og hvad værre er, det er de kortsigtede udfordringer, regeringen og Venstre prøver at løse med denne vækstpakke.
Jeg har i længere tid været frustreret over, at en centrum-venstre regering fører borgerlig økonomisk politik. Der er intet mod tilbage på venstrefløjen. Visionerne er væk, tilbage står en gruppe karriereorienterede folketingspolitikere, der kommer længere og længere væk fra folket. Det virker åbenlyst, at der skal tænkes nyt. De klimamæssige kriser der lurer forude og allerede kan mærkes, bliver ikke løst ved at fortsætte ad samme spor. Men heldigvis er der altid et alternativ. For Danmarks vedkommende hedder det Alternativet.
Atomaffald plager kulturarv
Rikke Holm, Kerteminde
Atomaffaldet fra Risø på Kertinge Mark ved Kerteminde kommer til at ligge dør om dør med Ladbyskibet, et af Danmarks mest unikke kultursteder.
Ladbyskibet er ikke bare Danmarks eneste skibsgrav fra vikingetiden, men også det eneste vikingeskib i verden, der kan opleves i sine autentiske omgivelser.
Det gør stedet til et hot spot for fremtidig kulturturisme. Hvis det altså lykkes at overbevise politikerne på Christiansborg om værdien af vores fælles kulturarv.
Problemet er til at tage at føle på: Mens Vikingemuseet kandiderer til den ærefulde placering på UNESCO’s verdens kulturarvsliste, undersøger politikerne muligheden for at placere det omdiskuterede atomaffald i et slutdepot få hundrede meter fra museet.
Kulturarvsperspektivet vægter med andre ord ikke tungt, når det gælder affald. I hvert fald har man fuldstændig glemt, at der ligger et vikingemuseum af høj kulturel værdi i det udpegede område.
For Ladbyskibet vil et atomaffaldsdepot forringe eller umuliggøre udsigten til en UNESCO-udpegning. For Kerteminde, Fyn og Danmark betyder det tabte turismekroner. Måske politikerne på Christiansborg bør genoverveje, om ikke kulturarv altid må stilles højere end kortsigtede, politiske løsninger?
Reducér svineproduktion
Mette Kure Hansen, formand for Dansk Vegetarforening
Den 15. juni kunne man læse, at Lars Løkke Rasmussen (V) ønsker, at der skal produceres flere svin i Danmark. Det skulle skabe arbejdspladser.
I Dansk Vegetarforening er vi ikke imod arbejdspladser. Men det ville klæde oppositionslederen, hvis hans arbejdspladser ikke blev skabt på bekostning af dyrevelfærd, miljø, klima og folkesundhed. Grisenes haler kuperes, de kastreres uden bedøvelse, og søerne fikseres i ugevis. Nitrat og fosfor fra produktionen forurener vores vandløb. Regnskov ryddes, fordi store dele af foderet importeres fra Sydamerika. Fire mennesker er allerede døde af antibiotikaresistent MRSA fra svin.
Derfor ønsker vi en strategi, der skal reducere produktionen af svin. Man kunne lægge afgifter på kød, lave nationale kampagner om konsekvenserne ved kødproduktion, og man kunne indføre en ugentlig kødfri dag i offentlige institutioner. Det nedbringer efterspørgslen på svin og svineproduktionen.

