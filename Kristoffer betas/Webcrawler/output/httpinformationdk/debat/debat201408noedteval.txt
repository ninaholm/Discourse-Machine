Vi er nødt til at evaluere Afghanistan-indsatsen
Debatten om den danske indsats i Afghanistan har været præget af både vild jubel og nådesløs kritik. Men hvis vi skal lære noget som helst af krigen, har vi brug for en nuanceret, saglig evaluering. Hvorfor tøver politikerne, Forsvaret og Udenrigsministeriet?
Afghanistan var hele Danmarks krig. Der var bred politisk opbakning, og måske kan vi netop derfor lære meget af den politiske og nationale proces, mener kronikøren.


 Forslaget om en evaluering af den danske indsats i Afghanistan er igen et emne i politiske kredse og i pressen. De sidste danske soldater er ved at forlade Camp Bastion og Helmand, og afslutningen på den samlede ISAF indsats nærmer sig med udgangen af 2014. Afghanistan selv står midt i en genoptælling af stemmer efter et velgennemført præsidentvalg i foråret, men med en usikker fremtid foran sig.
Disse begivenheder falder sammen med et dansk fokus på engelske Mike Martins bog, An Intimate War, som blandt andet beskriver den danske indsats i Afghanistan. Martins kritik, som han også har givet udtryk for i nærværende avis, er barsk. Jeg kender ham personligt og er måske endda kilde i hans bog, og han har gode pointer og god indsigt. Han har ret i, at vi ikke altid forstod det afghanske samfund og nogle gange kom til at holde med de forkerte. Men ligesom vi ikke skal stille os tilfredse med det skønmaleri, som eksempelvis Udenrigsministeriet har bragt for dagen, må vi heller ikke tillade, at en britisk kaptajn – der mener, at hele missionen var forgæves, får lov til at skrive testamentet over den danske Afghanistan-indsats.
Vi har brug for en nuanceret evaluering af indsatsen i Afghanistan. Afghanistan var hele Danmarks krig. Der var bred politisk opbakning, og måske kan vi netop derfor lære meget af den politiske og nationale proces. Krigen har påført Danmark en identitet som krigsførende og givet os dræbte, hårdt sårede og veteraner. Danmark tog et ansvar i et krigshærget land, og vi har bygget skoler og veje. Hvis vi tager et skridt væk fra de vanlige tunge kommissioner, har vi muligheden for at gennemføre en fornuftig og afbalanceret evaluering, som kan få stor betydning for, hvordan vi går ind i fremtidige konflikter. Konflikter, der allerede står i kø – og flere vil komme. Så selv om Vesten i øjeblikket synes mæt af oprørsbekæmpelse, skal vi passe på, at vores dyrebare erfaringer fra konflikter som den i Afghanistan ikke bliver glemt.
Det er afgørende, at evalueringen ikke drukner i en politisk sandhedskommission, ligesom den ikke skal udvikle sig til en forsoningsøvelse. Ej heller må den fokusere ensidigt på de politiske beslutninger omkring krigsdeltagelse eller alene overlades til det taktisk militære niveau. Den skal berøre flere dimensioner, for netop i Afghanistan var de forskellige niveauer så afhængige af hinanden og påvirkede hinanden i så høj grad, at de bør undersøges samtidig. Kun derved forstår vi den fulde sammenhæng og kan lære af indsatsen og dens konsekvenser.
Fire fokusområder
Evalueringen bør have fire overordnede fokusområder. For det første er der den nationale, politiske og samfundsmæssige dimension. For det andet er den internationale dimension afgørende. For den ramme, som Danmark indgik i, og hvorledes den spillede sammen med det nationale niveau, er ganske væsentlig. For det tredje er der den faglige vinkel, det vil sige sammentænkning mellem militære og civile indsatser, som Danmark ønskede. Og for det fjerde – og det er vigtigt – skal og bør der være en afghansk dimension. Vi må nemlig ikke glemme afghanerne selv. Det har vi ellers været gode til, men de har en stemme og bør inddrages i den danske debat. Det er trods alt deres land og deres fremtid, uanset hvor meget ansvar vi føler for det. Hvorfor skulle de ikke bidrage til en dansk evaluering? Det ville være banebrydende og meget interessant at få de rette afghaneres bidrag til evalueringen – og høre deres version.
Den danske indsats i Afghanistan var et samarbejde mellem civile og militære aktører, i den udførende ende mellem soldaterne og Udenrigsministeriets udsendte. Danmark bryster sig af, at vi var de bedste til denne sammentænkning, og at vi kunne lære både briter og amerikanere, hvordan det skulle gøres.
Alligevel er der stemmer, der siger, at det ikke virkede: Kaptajn Mads Silberg kritiserer Danmark for ikke at have haft en strategi, og Carsten Jensen har gentagne gange leveret en dundrende kritik af den danske indsats for at gøre mere skade end gavn for afghanerne. Synspunkter, der står i meget skarp kontrast til udenrigsministeriets rapporter om succesfulde pigeskoler til mange millioner kroner stykket.
Hæren ønsker evaluering
Vi savner at høre mere fra Danmarks mange officerer og civile, som har dyrekøbte, men gode erfaringer fra indsatsen. Disse erfaringer kan udnyttes langt bedre, end de bliver i dag. Det er vigtigt, at vi får dem på banen, så det ikke kun er de mest kritiske officerer, som bliver hørt i den offentlige debat.
I Hæren vil en evaluering desuden blive godt modtaget af soldater såvel som officerer. Nogle af ledelsesproblemerne i Forsvaret er relateret til indsatsen i Afghanistan, og Forsvarets ledelse kan imødekomme kritikken ved at inddrage netop det element i evalueringen. Spændet mellem en indsat enhed og hjemlige kommandoer er yderst relevant i enhver indsats, og det er ikke et enestående dansk problem. Så også her kan der altså findes relevans for evaluering. Det samme gælder i øvrigt for Udenrigsministeriets vedkommende. Undersøgelsen bør som nævnt ikke alene se på danske forhold, selv om det i første omgang er den danske indsats, som undersøges. Kaptajn Mike Martins bog er et godt eksempel på dette, for den illustrerer, at vi var tæt involveret med ikke mindst briterne. Det gælder både det politiske klima omkring de store beslutninger og skift, men også helt ned på det taktiske niveau, hvor amerikanske principper om oprørsbekæmpelse havde stor betydning for udførelsen af den danske, sammentænkte stabiliseringsindsats.
Betydning i fremtiden
En evaluering af de fire områder kan på ingen måde rummes i en klassisk undersøgelseskommission med sine dommere, jurister og millioner af dokumenter. Den kan heller ikke helt klares med parlamentariske høringer, for det faglige element er for omfattende. Nej, der skal noget nyt til. En evaluering af indsatsen må antage en bred og inkluderende form, som også er egnet til formidling og præsentation. Det kunne være i form af debatter og seminarer. Der skal i udgangspunktet være plads til alle, men fokus skal være på en konstruktiv erfaringsindhentning.
Visse partier tøver med henvisning til, at Forsvaret kan evaluere det selv. Men hos Forsvaret siger man, at det slet ikke er nødvendigt med en evaluering. Udenrigsministeriet vil traditionen tro helst ikke rigtig evaluere, ud over det som allerede er lavet af skønmalerier i diverse rapporter.
Det fremføres i øvrigt nogle gange, mere eller mindre åbent, at en evaluering ikke tjener familierne til de dræbte og sårede danske soldater. Jeg tror, at det er et misforstået argument. Jeg tror netop, at familierne til de dræbte og sårede, ligesom alle de soldater, som har været udsendt til Afghanistan, vil prise en evaluering velkommen. Det vil være en anerkendelse af, at det, de har ydet og ofret, tages alvorligt og får betydning i fremtiden. Lad os få vores egen evaluering, og lad os gøre det rigtigt og bredt.
Niels Vistisen er historiker og tidligere politisk rådgiver i Helmand for Udenrigsministeriet.

