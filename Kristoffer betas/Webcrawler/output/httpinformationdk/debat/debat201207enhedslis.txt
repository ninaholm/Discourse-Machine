Hvis Enhedslisten får flertallet
Bliver demokratiet for alvor til gruppepres og andet – godt


Efter den af dagbladet BT erklærede »eksplosive vælgertilgang til Enhedslisten«, har bladet i fredags (29. juni) fundet det sikrest at spørge »to førende eksperter om, hvad der ville ske, såfremt Enhedslistens økonomiske og politiske forudsætninger blev ført ud i livet«. »Eksperternes dom: Sådan bliver Enhedslistens Danmark« blev resultatet. Alene oplysningen om, hvem der her i landet skal regnes for »førende eksperter«, er – ja, oplysende: Tommy Søndergaard Poulsen, lektor og cand.oecon. ved Institut for Miljø- og Erhvervsøkonomi på SDU, er første eksemplar. Som indleder BT-artiklen med at slå fast:»Det er frihedsbegrænsende at fjerne den private ejendomsret.«Derefter fortsættes: »I et markedssystem er der frihed til dem, der er uenige. Det ville der ikke være her (i Enhedslistens Danmark).« Ifølge BT sukker lektoren og cand.oeco’en ligefrem. »Det er godt nok svært at forudse som almindelig nationaløkonom,« siger han opgivende. Han bakkes op af (den anden ’førende ekspert’) professor i international økonomi og ledelse ved CBS, Caspar Rose. »Hvis man fjerner retten til privateje, så vil alt incitament til at gøre noget i erhvervslivet forsvinde. Hvorfor skulle man så yde ekstra? Desuden er det grundlovsstridigt,« siger han.Nu venter man som ikkeekspert spændt på de formuleringer, hvormed Enhedslisten angiveligt erstatter demokratiet med et eller andet stalinistisk diktatur. BT gengiver dem da også. De lyder – ordret: »Ifølge Enhedslistens principprogram skal større virksomheder beslaglægges fra ejerne og overdrages til arbejderne. Herefter skal virksomhederne drives ved medarbejderdemokrati.«Nøjagtig sådan blev Information drevet fra begyndelsen af 1970’erne til slutningen af 1980’erne. Sandelig en oplysning, der vil noget i dag at blive oplyst af ikke mindre end to eksperter, endda to førende eksperter, at det var og er identisk med afskaffelsen af friheden og uenigheden.Sådan opfattede vi det nu ikke. Nærmest tværtimod.Men Caspar Rose forklarer: »Hvis det skete i en virksomhed, som for eksempel Lego, så ville beslutningsprocesserne gå totalt i stå og strategien for virksomheden blive ødelagt. Hvis medarbejderne skulle stemme sig til en ledelse, så ville kandidaterne skulle føre valgkamp blandt medarbejderne og love dem alt muligt, som givetvis ville ødelægge forretningen. Det ville være en katastrofe. Man har jo prøvet det andre steder. Det virker ikke, siger Caspar Rose.« Med henvisning til, at det var jo det, der skete i 2008, da den største økonomiske krise ramte den vestlige verden siden 1930’erne. De store amerikanske banker og forsikringsselskaber, der kollapsede og udløste sammenbruddet, var som bekendt overtaget af arbejderne, der ikke bestilte andet end at føre indbyrdes valgkampe om at overtage ledelsen. Så der kan man bare se, hvad der sker, hvis man får »Enhedsliste-tilstande«.Naturligvis siger den føren-de ekspert, Caspar Rose, netop ikke i BT, hvad her er lagt ham i munden efter ordene: »Med henvisning til, at ...«. Men hvorfor gør han netop ikke den henvisning? Hvad er det da, der skulle være så godt ved den kapitalistiske ledelse og fordeling af andre menneskers arbejde i f. eks. de amerikanske banker og forsikringsselskaber?Demokratiet må indføresSvaret skal formentlig søges i sætningen, at »hvis man fjerner retten til privateje, så vil alt incitament til at gøre noget i erhvervslivet forsvinde. Hvorfor skulle man så yde ekstra?«At man skulle have lyst til at yde noget ekstra af hensyn til andre end sig selv, i fællesskab at yde noget til gavn for et fællesskab, strejfer ikke den førende ekspert. Det er nok derfor, han er ekspert. Og førende. Og når det pågældende afsnit af BT-artiklen slutter med dette citat af den anden førende ekspert Tommy Søndergaard Poulsen: »Man kan ikke drive et land, ved at alle bestemmer«, er det selvfølgelig også løgn. Den førende ekspert siger: »Man kan ikke drive en virksomhed, ved at alle bestemmer.« Men hvordan vi så får afskaffet den almindelige lige stemmeret og valgbarhed for alle her i Danmark, så alle ikke længere skal være med til at bestemme, hvordan virksomheden skal drives, melder BT-historien desværre ikke noget om.Man savner de førende eksperters forklaring på, hvorfor manglen på demokrati og indordningen under privatejeres eller aktionærmajoriteters bestyrelser og administrerende direktører (CEO’er) skulle være fremmende for netop – frihed og uenighed.Derimod er der næppe tvivl om, at den kapitalistiske konkurrence mellem private om ejendoms- og kommandoretten over andres betingelser for livets ophold, deres arbejde, redskaber, bolig osv. er yderst stimulerende for den økonomiske vækst i forbruget af naturens materielle goder (ressourcer kaldet). For i så fald er der jo ikke noget direkte gruppepres for at standse de deraf følgende naturkatastrofer. Skylden er ikke arbejdernes egen, men kan alt for let tørres af på privatejerne eller aktiemajoriteterne, til nød også i et vist omfang på politikerne. Nu er naturødelæggelserne imidlertid så fremskredne, at gruppepresset må påkaldes. Altså: Demokratiet må indføres.
