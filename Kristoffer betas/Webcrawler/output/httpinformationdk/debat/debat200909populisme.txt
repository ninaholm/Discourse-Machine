Populismen styrer ligestillingsarbejdet



 Som dens største bedrift inden for den seneste tid, har regeringen valgt at bruge en masse ressourcer på et 'burkaudvalg'. Hovedargumentet mod burkaen er, at den er kvindeundertrykkende - altså med andre ord en hindring for ligestillingen i Danmark. Der er dog næsten ingen kvinder i Danmark, der går med burkaer. Derimod er vi i tusindvis ramt af andre former for ligestillingsproblemer, men sjovt nok bliver der ikke nedsat udvalg for at imødekomme de problemstillinger.
Ligestilling er forsvundet fra regeringens finanslovsforslag for 2010:
»Det er teknik,« siger den såkaldte ligestillingsminister, men kan alligevel ikke helt forklare, hvor de forskellige tal har forputtet sig. Det kan da godt være, at Inger Støjberg (V) bare er lidt klogere end alle os andre og kan læse 'mellem linjerne'. Men det er dog mærkværdigt i et demokratisk samfund, at det ikke er muligt for landets borgere at få klar besked om statens finanser.
Nu har FN og EU også meldt sig på banen som kritikere af regeringen og Inger Støjbergs manglende initiativer. FN's Ligestillingskomite peger på, at der er alt for få kvinder i dansk politik, og at ligelønnen mellem mænd og kvinder halter. EU overvejer, at anklage Danmark for traktatbrud, da vi ikke overholder direktivet om at have et uafhængigt nævn til overvågning af ligestillingsområdet.
Hvor er det pinligt.
Ligestillingsministeren er kendt for sine udtalelser om, at der næsten ikke er ligestillingsproblemer i Danmark. Igen må vi rette ministeren. Inger Støjberg - der er masser af ligestillingsudfordringer, og lige nu er der behov for en ekstra indsats på arbejdsmarkedet. Mange mænd mister lige nu deres arbejde i industrien - de har brug for omskoling og uddannelse til såkaldte 'kvindeerhverv' bl.a. i hjemmeplejen. Derudover oplever mange unge med anden etnisk baggrund diskrimination på arbejdsmarkedet. De kan ikke finde en praktikplads og bliver derfor aldrig færdige med deres uddannelse. Endvidere er der alle de 'traditionelle' problemer. De gamle travere om ligeløn, flere kvindelige ledere i erhvervslivet, øremærket barsel til mænd, osv. Men der er en grund til, at vi tager fat i dem igen og igen, og den grund er desværre, at der intet er sket på området.
Hvad skal der til for at få en smule opmærksomhed på ligestillingsområdet? Skal vi virkelig alle sammen trække i burkaen for at få ligestillingsministeren i tale? Måske. Det står i hvert fald klart, at regeringens  ligestillingspolitik ikke er styret af viljen til forandring, men af ren populisme.
Jane Korczak, næstformand i 3F

