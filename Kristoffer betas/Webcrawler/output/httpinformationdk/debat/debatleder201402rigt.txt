Rigtige venner
Leder


 
For resten af Europa må den danske regerings håndskyhed over for NSA-afsløringerne vække stadig større undren. På dagens tysk-franske topmøde går kansler Angela Merkel og præsident Francois Hollande fra protest til konkret handling for at dæmme op for fremtidig amerikanernes overvågning.

	På tysk initiativ vil de to statsledere drøfte mulighederne for at etablere et europæisk datanetværk, der overflødiggør servere placeret i USA som forudsætningen for internettrafik i Europa. Om netværket realiseres, er for tidligt at bedømme, men den europæiske vilje til at imødegå NSA’s overvågning udstiller den danske viljesløshed.

Den danske regering har således endnu ikke forholdt sig konkret til den konkrete dokumentation, som denne avis har fremlagt i forbindelse med NSA’s overvågning forud for COP15 i Bella Center.

	Estimerede juridiske eksperter har vurderet det som overvejende sandsynligt, at NSA-overvågningen var ulovlig. Alligevel fortsætter Helle Thorning-Schmidt og hendes regering med uanfægtet at repetere: ’Vi har ingen grund til at tro, at NSA har foretaget ulovlig overvågning mod danske interesser.’

	Selv den blinde kan med sin stok se, at regeringens hidtidige forklaringer ikke hænger sammen med realiteterne.

Længe har det stået klart, at den danske regering har valgt side i den globale kamp om overvågning. Frem for at følge EU anført af Tyskland og Frankrig vælger Danmark i disse måneder blindt at følge USA.

	Hvor andre lande protesterer mod NSA’s overvågning, samtykker vi ved at tie. Hvor andre lande går sammen om at dæmme op for yderligere overvågning, siger vi nej tak. Den danske regering – og store dele af Folketinget – har dermed sat forholdet til USA over krænkelse af national suverænitet og europæisk enighed.

	Den beslutning kan få vidtrækkende udenrigspolitiske konsekvenser. Derfor er det beskæmmende, at den foreløbig er gennemført uden nævneværdig offentlig debat.

