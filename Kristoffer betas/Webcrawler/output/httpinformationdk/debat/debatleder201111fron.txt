Frontale påkørsler



 Danskerne skal betale flere penge for at køre i bus og tog, fordi både stat og statsbaner er i økonomisk uføre. Det meddeler transportminister Henrik Dam Kristensen (S) bukkende og beklagende. Regeringen foretager dermed en frontal påkørsel af sin egen politik på hele tre områder: trafik, klima og miljø. Hidtil har målet været at styrke den offentlige trafik ved at gøre tog- og busbilletterne billigere og benzinslugende biler dyrere. Villy Søvndal gik længst i de bestræbelser, da han under valgkampen skævt smilende prægede bybilledet med busreklamer med budskabet: »40 procent billigere tog- og buskort i København«. Nu stiger priserne med 3,1 procent fra januar!
Det hænger ikke sammen, og det ved regeringen godt. Ganske vist forsøger transportministeren at tørre ansvaret af på den borgerlige regering, men den går altså ikke. Regeringen har nu regeret så længe, at den må komme med løsninger frem for bortforklaringer. Vi må derfor gå ud fra, at regeringen mener, at det er i orden, at de, der har mindst, kommer til at betale mest — også på trafikområdet. Akkurat som de gør det med de øgede skatter og afgifter på spiritus og usunde fødevarer.
Hvem sagde social lighed? I hvert fald ikke transportministeren. Han er parat til at plukke passagererne med den ene hånd, mens han med den anden vil øge honorarerne til DSB’s bestyrelse. Den ni mand store bestyrelse er på hårdt arbejde med at rydde op efter sig selv og de tidligere direktører for skandalerne om IC4-togene og DSB First. Derfor finder Henrik Dam Kristensen det rimeligt at forhøje deres honorar med 50 procent. Det var således DSB’s bestyrelse — og ikke ministeren — der sent i aftes meddelte, at den på grund af den negative omtale alligevel ikke ønsker at modtage det ekstraordinære honorar. Det klæder statsbanernes bestyrelse, men det misklæder transportminister Henrik Dam Kristensen, at han ikke selv nåede frem til det nødvendige sporskift.

