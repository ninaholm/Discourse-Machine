Fra ’noget for noget’ til ’noget for ikke noget’
Når unge påtager sig gratis praktikantarbejde og interessetimer, er det ikke udtryk for et skift i ungdommens karriereopfattelse. Det er handlinger foretaget i desperation


 For blot fem år siden kunne man få et arbejde nærmest uanset, hvilken som helst uddannelse i bagagen. Ifølge Henning Jørgensen, professor ved Center for Arbejdsmarkedsforskning, Aalborg Universitet, herskede en sorgløshed og jubeloptimisme blandt de unge. I dag er stemningen en ganske anden. I de mest positive kredse er der fortsat stille forhåbning, men blandt langt de fleste er stemningen vendt til frustration over ikke at kunne finde ansættelse, uanset om man har en uddannelse eller ej. Og stort set uanset hvilken uddannelse, man har.
»Mange unge oplever, at ’noget for noget’ er blevet til ’noget for ikke noget’, forstået sådan, at hvis man endelig kan få noget, er det ulønnet arbejde. Det vil sige, at det mest basale princip på arbejdsmarkedet, ækvivalensbyttet, som Marx talte om, ikke længere er et ækvivalensbytte,« siger Henning Jørgensen og fortsætter:
»I dag udnytter arbejdsgiveren, at han kan få billig eller endog gratis arbejdskraft. Det er et slaraffenland for arbejdsgiveren, men det modsatte for lønmodtageren.«
Henning Jørgensen påpeger, at ’noget for ikke noget’ ikke alene er et problem for den enkelte gratisarbejder: »Det er et problem for hele vores samfundssystem, fordi det bygger på, at man får løn for det arbejde, man udfører.«
Oprøret lurer
Det har for nylig været fremme, at ungdomsledigheden er i Danmark 12 procent. Men Henning Jørgensen forklarer, at den reelle ledighed er endnu højere, fordi de 12 procent henviser til registerbaseret ungdomsledighed, mens arbejdskraftundersøgelser, hvor de unge bliver interviewet om deres tilknytning til arbejdsmarkedet, tegner et andet og voldsommere billede.
»Selv om problemet måske nok ser mindre ud, når vi sammenligner os med Sydeuropa, er det et kæmpeproblem i Danmark. Og det bliver større og større, jo længere vi lader stå til,« siger han.
Henning Jørgensen understreger, at selv om arbejdsløshedsniveauet ikke er så massivt som i Sydeuropa, kan det være lige så store for dem, det rammer, for det sætter tydelige ar på den enkeltes selvværd og tro på egne præstationer.
Og selv om flere og flere har arbejdsløsheden tæt inde på livet, betyder det ikke nødvendigvis, at den enkelte kan finde trøst i ikke at være alene med problemet. Tværtimod for i takt med ledighedstallene vokser, stiger også tendensen til, at vi vurderer hinandens værdi og status ud fra den enkeltes placering på arbejdsmarkedet:
»Det første, vi spørger fremmede mennesker om, er, hvad de laver. Det siger noget om, at beskæftigelse er det mest ressourcegivende i vores samfund. Står man uden arbejde, selv om man har kvalifikationer, er man næsten stemplet på forhånd,« siger Henning Jørgensen.
Oprør
I sidste ende kan det ifølge forskeren føre til oprør og reaktionsmåder, som man ikke har set tidligere i det danske samfund. Han forklarer, at der visse steder stadig er ydmyg forhåbning om bedre tider, og at nogle ressourcestærke unge for eksempel forsøger at etablere egne virksomheder eller på anden måde hutle sig igennem, men pludselig kan der opstå en kollektiv opfattelse af, at nok er nok: »Jeg tror, at oplevelsen af frustration og uværdig behandling i ledighedssystemet kan få de unge til at eksplodere på et tidspunkt. Jeg siger ikke, at det sker, men det er muligt, at det kommer til oprør, som man har set i Sydeuropa.«
Henning Jørgensen undrer sig over, at der ikke er blevet rettet flere appeller mod det politiske system. At folk accepterer at skulle håndtere problemerne individuelt, når nu problemerne og deres årsag netop ikke er individuel.
»Fra politisk hold skulle man sørge for, at alle fik en uddannelse efter grundskolen. Derudover burde arbejdsgiveren pålægges et oplæringsansvar, og så skulle der laves sociale klausuler på offentlige kontrakter for at løse praktikpladsproblemet,« siger han.
Kæmper alene
– Det er en meget strukturel kritik. Når vi ser universitetspraktikanter, som arbejder 37 timer og mere til i medievirksomheder uden at få penge for det, er det så ikke rimeligt at antage, at der er sket et holdningsskifte blandt de unge?
»Det er desperation. Hvis de unge i stedet sagde, at der var et strukturelt problem, at de som gruppe bliver diskrimineret, kunne de sammen handle i forhold til det,« siger han.
Men når desperationen først sætter ind, er det oplagt at forsøge at håndtere problemerne på egen hånd, mener han, og derfor ser man mange unge, som arbejder meget – og gratis – i forhåbning om, at deres arbejdsgiver får øje på dem og måske tilbyder dem stillingen fremover.
»Det er en individuel desperationshandling, som ikke fører til den kollektive aktion, der eller ville sørge for, at arbejdsgiverne handlede anderledes. Det er ikke vejen frem, tværtimod.«
– Så der er heller ikke nogen ny trend blandt unge om, at man måske synes, det er meget fint at have en lang ungdom uden fast arbejde, og derfor accepterer nogle andre ting?
»Nej, det har intet med det at gøre. Det handler om, at man individuelt prøver at klare sig igennem, og så bliver man desperat og tror, at man skal klare sig på bekostning af de andre. Man ser pludselig sine venner og ungdomskolleger som konkurrenter i stedet for at betragte hele situationen som diskrimination fra arbejdsgivernes side,« siger og beklager de unges manglende forståelse for, at de er i en fælles situation. For ifølge ham er ét sikkert: De individuelle overlevelsesstrategier fører ingen steder hen.

