Ubehagelig ambivalens



 NORGE FIK I DENNE UGE endnu et chok, da en retspsykiatrisk udredning konkluderede at Anders Behring Breivik var utilregnelig som følge af paranoid skizofreni, da han den 22. juli dræbte 77 mennesker i Oslo og på Utøya. Det resulterede i går i voldsomme reaktioner fra flere sider. Der blev stillet krav om en ny evaluering, mens 48 procent af befolkningen fandt det i strid med deres retsfølelse, hvis Anders Behring Breivik blot blev dømt til behandling, mens hele 87 procent mente, at han i så fald aldrig skulle lukkes ud.
Det er helt forståeligt, at det skaber en kolossal frustration, at han ikke kan dømmes. At det kan vise sig faktisk at være den allerværste straf for en narcissistisk megaloman som Breivik, at hans ’projekt’ ses som en syg hjernes vrangforestilling, er nok kun en sølle trøst.
Og det har kastet Norge ud i et alvorligt dilemma. Retsfølelse er ikke blot en irrationel følelse, som mere rationelt tænkende mennesker kan afvise. Udfordringen bliver at balancere befolkningens behov for retfærdighed (hævn) på den ene side og retssikkerheden på den anden. Loven bestemmer jo, at syge mennesker ikke skal sidde i fængsel, at raske mennesker ikke skal være tvangsindlagt, og at en behandlingsdom kræver løbende evalueringer, der potentielt kan føre til en udskrivning.
Men diagnosen åbner også for et andet spørgsmål: I hvor høj grad skal mærkaten ’paranoid skizofren’ mane til eftertanke hos alle os, der hidtil har forsøgt at forstå det ubegribelige som en forlængelse af, eller en reaktion på nogle bredere samfundsmæssige tendenser?
På den ene side blev det hævdet, at Breivik ikke var gal, men derimod var drevet af frustration over masse- indvandring og blødsøden multikulturalisme. Den anden fløj var enig i, at hans handling måtte tages for politisk gode varer, men her var argumentet, at angrebet var det ultimative udtryk for den voksende islamofobi, højreradikalisme og elitehad i Europa. Hvis hans hjerne er alvorligt syg, er det så relevant at kortlægge, hvordan dens produkter relaterer sig til tidens politiske strømninger?
DET SPØRGSMÅL stillede Information i går til tre kommentatorer, der optrådte i avisen efter angrebet. Samstemmende fastholdt de, at deres oprindelige analyse ikke blev grund- rystet, men den norske socialantropolog Thomas Hylland Eriksen medgav, at debatten nu må skifte karakter. »Der har jo været dem, der kaldte terror- angrebet en direkte konsekvens af socialdemokraternes fejlslagne multikulturalisme, og dem, der mente, at det var et direkte resultat af racistisk had på internettet. Ingen af de positioner står jo rene tilbage, når manden er erklæret sindssyg.«
Frygten er, at hvis sygdommen får lov til at overskygge alt andet, udebliver en vigtig selvransagelse. Som en af de overlevende fra Utøya, Eivind Rindal, i går sagde til avisen VG: »Jeg tror desværre, at der nu er en reel fare for, at de tanker og ideer, der lå bag Breiviks handlinger, nu ikke bliver taget seriøst nok. Det er andre, som har givet ham disse ideer.« Og ja, det ville gøre det meningsløse helt uudholdeligt meningsløst, hvis det ikke kastede erkendelser af sig. Breiviks manifest refererer til en verdensopfattelse, der trives i bedste velgående i Europa, og et øget fokus på netop denne er afgørende. Som den seneste terrorsag fra Tyskland også vidner om.
MEN DET ENE udelukker ikke det andet. I den bedste af alle verdener kan diagnosen kvalificere debatten. Den har nemlig — som desværre er tilfældet for alt for mange debatter i Danmark — fået karakter af uproduktiv skyttegravskrig, hvor den ene side overpsykologiserede Breivik for derved at isolere ham fra mulige ubekvemme sammenfald med egne synspunkter, mens den anden fastholdt, at han alene skulle ses som et strukturelt produkt og afviste det som borgerlig individualisering af samfundets konflikter, hvis det så meget som blev antydet, at manden var mentalt forstyrret. I det bedste af alle udfald kunne dette føre til, at vi orkede at se verden og dens (u)væsen som resultat af et komplekst samspil mellem individuelt drive og samfundsmæssigheder. For afviser vi overhovedet at forholde os til diagnosen, ender vi med en smådoven venstrefløjs- pendant til den borgerlige klassiker med ’det rådne æble’.
Anders Behring Breivik er en spejling af sin tid og derfor meget, meget mere end en gal mand. Men det er intellektuel dovenskab at afvise, at han også er netop det: en gal mand. Kun en alvorligt udfordret hjerne kan absolut ikke overskue kompleksitet.
Som Hylland Eriksen pointerede: »Skizofrene mennesker har også politiske tanker, og islamofobi er jo en helt oplagt af slagsen i en paranoid hjerne, der har svært ved overblik. Den bunder jo i forestillingen om det absolut godes kamp mod det absolut onde og har derfor ikke den ubehagelige ambivalens, som de fleste andre ideologier indeholder«.
Lad dette være en påmindelse om, at vi bliver nødt til at orke kompleksitet og ubehagelig ambivalens.

