Universiteternes lovbrud og pengemaskine
Erasmus Mundus er reduceret til en pengemaskine, hvilket tydeligt ses, da universitetsledelserne ikke ligefrem har varetaget de studerendes interesser


 Talsmanden for Danske Universiteter anmoder den 25. november i Information om, at politikerne finder en løsning, så danske universiteter fortsat kan deltage i Erasmus Mundus-samarbejder - internationale uddannelser på europæiske universiteter. Talsmanden Jens Oddershede (JO) slutter sit indlæg således: "Danske Universiteter har længe presset på for at få vedtaget en løsning, der sikrer, at det er både lovligt og økonomisk forsvarligt at deltage i Erasmus Mundus."
Universitetsledelserne har ganske rigtig presset på for at få lovliggjort de ulovligheder, universitetsledelserne har foretaget de sidste fem år, og de har presset på for, at de kunne fortsætte med at opkræve betaling på Erasmus Mundus-uddannelserne. Universitetsledelserne har overtrådt lovgivning og bekendtgørelser om, at der på taxameterfinansierede uddannelser ikke samtidig må opkræves brugerbetaling. 
Har presset på
Blandt overtrædelserne af dansk lovgivning bør også nævnes, at universitetsledelserne har opfundet en 'konsortiekonstruktion', som de påstår at optage de studerende igennem - hvilket der ikke er lovhjemmel til, og som ifølge Videnskabsministeriets redegørelse fra 1. februar 2008 har efterladt de studerende på Erasmus Mundus i "et retstomt rum". Når der ikke er retsgrundlag for en uddannelse, er de studerende eksempelvis ikke dækket af garantier om, at uddannelsen eksisterer gennem hele deres uddannelse - de har ingen rettigheder. Uddannelser, der finder sted på tvivlsomt retsligt grundlag, kaldes også for bogus degrees. 
Det fremstår tydeligt, at universitetsledelserne ikke ligefrem har varetaget de studerendes interesser. De har handlet som tilskyndet i universitetsreformen af 2003: Efter økonomiske interesser. Erasmus Mundus er reduceret til en pengemaskine. Videnskabsministeriet bad universitetsledelserne om at rydde op i lovovertrædelserne i februar 2008, men siden er intet sket. De studerende, der i strid med dansk lovgivning er blevet opkrævet brugerbetaling, har ikke modtaget en krone retur.
Universitetsledelserne har presset på, for at Folketinget skal ændre lovgivningen i universitetsledelsernes favør. Det er ikke de studerendes interesse, at der er brugerbetaling på de internationale uddannelser, og det er ikke de studerendes interesse, at der indføres stipendieordninger til de videregående uddannelser - som det nu er universitetsledelsernes forslag. Som JO ganske rigtigt skriver, er der mange studerende, der ønsker at tage en del af deres uddannelse i internationalt regi. Derfor skal vi finde en løsning, så det kan være gratis for de studerende at tage en international uddannelse.
Der er to løsninger 
Det skal siges, at det nye løsningsforslag fra universitetsledelserne vil sikre, at de danske studerende ikke opkræves brugerbetaling. Til gengæld vil studerende fra andre EU-lande blive opkrævet brugerbetaling på Erasmus Mundus - selv om uddannelserne muligvis bestyres af et dansk universitet. Men så længe dele af uddannelserne foregår i Danmark, må vi fastholde, at der er tale om uddannelser, som det er gratis at følge. Der er to løsninger, der gør det muligt at fastholde gratisprincippet i Danmark:
Den bedste løsning er, at der på EU-niveau stilles krav om, at mobilitetskriteriet for Erasmus Mundus uddannelserne beror på et gratisprincip for alle EU-studerende. Det forudgående Erasmus program har fungeret siden 1987 efter dette princip. Princippet kan overføres til Erasmus Mundus, hvis der er politisk vilje til at tage beslutning på EU-plan om, at uddannelser i EU skal være gratis for europæiske studerende. Det vil fremme den europæiske integration, uden at stille studerende fra de nye medlemsstater dårligere fra begyndelsen. 
Den næstbedste løsning er, at danske universiteter kun laver Erasmus Mundus-samarbejder med de lande i Europa, der heller ikke har brugerbetaling på videregående uddannelser. Så kan vi også opretholde gratisprincippet, men er afskåret fra en del interessante samarbejdspartnere. 
Vi må håbe, at oppositionen bevarer den stilling, de har indtaget indtil nu i forhandlingerne med Videnskabsministeriet, nemlig at Erasmus Mundus skal være gratis. Oppositionen har foreløbig holdt flot stand mod universitetsledelser og et ministerium, der har undladt at holde styr på sit ressortområde. Vi venter spændt på, hvad udfaldet bliver af tovtrækkeriet omkring gratisprincippet for de internationale videregående uddannelser.
Camilla Gregersen er cand.mag. i uddannelsesstudier og socialvidenskab. Hun har søgt aktindsigt i samtlige dokumenter vedrørende Erasmus Mundus-skandalen og har rejst sagen i Folketinget i 2007, da hun arbejdede derinde

