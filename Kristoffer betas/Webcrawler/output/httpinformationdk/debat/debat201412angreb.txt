Til angreb!
Venstre har udstyret partiets kandidater med en debatmappe. Det højner næppe det politiske debatniveau. I stedet er der risiko for, at landets største parti laver et regulært selvmål, når vi bliver trætte af at høre om løftebrudsregeringen


 Nogle gange ved man det bare, før man siger det: Joken falder til jorden. Den har hverken skarpheden eller sprødheden. Sådan havde jeg det forleden. Allerede før ordene kom ud af munden på mig, var jeg flov over min ideforladte humor.
»Hva’ så, Esben, har du husket at få manualen med under armen?«
Det var torsdag aften i sidste uge, og både Venstres uddannelses- og forskningsordfører Esben Lunde Larsen og jeg havde været en tur i sminken, før tv-lamperne fra Aftenshowets studie skulle ramme os. Det var dagen efter lækket af Venstres debatmappe eller såkaldte »angrebsmanual«, som dele af pressen hurtigt døbte de godt 80 sider, der var blevet udleveret til mere end 300 V-kandidater.
Esben Lunde Larsens blik sagde alt. Jeg havde fundet den forkerte Venstre-mand at spøge med.
Sådan skulle venstrefløjens politikere også gerne tænke, når de i de kommende måneder frem mod et folketingsvalg møder en kandidat fra Venstre. Det er i hvert fald V-toppens håb med debatmappen.
Ifølge V-toppen skal debatmappen »være med under armen til debatmøder, bruges derhjemme til forberedelse af arrangementer eller som inspiration til at skrive en tale, et indlæg til en avis eller en statusopdatering på de sociale medier«.
Mappen indeholder de politiske udspil, Venstre hidtil er kommet med, og så ellers en masse tips og tricks til, hvordan V-kandidaterne kan afæske deres politiske modstandere på venstrefløjen svar om den politik, der er blevet ført under den socialdemokratisk ledede regering.
»Man skal være meget jomfruelig i sin tilgang til politik, hvis ikke man er klar over, at en del af det er at stille andre til regnskab for, hvad de har gjort,« forklarede V-næstformand Kristian Jensen til Ritzau.
Og det er da glædeligt, at Venstre påtager sig en af oppositionens vigtigste opgaver: At være kritisk over for den siddende regerings og flertallets politik. Men som landets største parti har Venstre en forpligtigelse til at sikre, at debatten føres på et ordentligt niveau. Når man læser debatmappen, virker det bare ikke som om, partiet har tænkt sig at leve op til det. Enhedslisten omtales i debatmappen som et parti, for hvem »økonomisk ansvarlighed er en by i Sovjet«, og en af de gennemgående pointer i debatmappen er, at Venstre gerne vil minde danskerne om det begreb, partiet selv opfandt: løftebrudsregeringen.
Ifølge en optælling Socialdemokraterne har foretaget – og lige her burde de have styr på fakta – har der siden valget i 2011 været 15.000 artikler eller indslag i medierne, hvor ordet ’løftebrud’ er nævnt i sammenhæng med regeringen. De borgerlige partier har altså ikke misset en eneste chance – og budskabet må efterhånden være feset ind.
»Det er efterhånden blevet komisk. Er det nu også løftebrud, hvis der ikke bliver hvid jul i år?« spørger Socialdemokraternes gruppeformand, Leif Lahn Jensen, i en mail til de socialdemokratiske partimedlemmer.
Her indrømmer han også, at regeringspartiet har udstyret kandidaterne med en mappe, der ruster dem til de kommende politiske debatter:
»Det er helt naturligt, at partier udgiver valghåndbøger – det gør vi også. Selvfølgelig omtaler vi også de områder, hvor vi er uenige med Venstre og gerne vil have klare svar. (...)Men en debat skal foregå på et korrekt grundlag. Og udover at Venstres angrebsmanual er spækfyldt med fejl, så står det også klart, at Venstre vil føre én lang skræmmekampagne. Uanset, hvad vi socialdemokrater siger, så skal de sige løftebrud,« forudser Leif Lahn Jensen.
Tilbage i Aftenshowets studie uddybede Esben Lunde Larsen sit sigende blik:
»Ved du hvad, jeg har faktisk slet ikke åbnet mappen. Der, hvor jeg kommer fra, gider vælgerne ikke høre på, hvad jeg eller Venstre mener om regeringens politik. De vil høre, hvad jeg mener. Hvad jeg vil, og hvordan jeg vil ændre samfundet. Jeg får ballade, hvis jeg begynder at snakke alt for meget om regeringen.« uddybede Lunde Larsen, som kandidat i Ringkøbingkredsen.
Man må håbe, at flere danskere end de vestjyske vælgere har det på den måde. Det vil gøre Venstres angrebsoffensiv til et regulært selvmål og tvinge politikerne til at tale politik i den valgkamp, der risikerer at blive umanerlig lang.
Casper Dall er leder af Informations Christiansborg-redaktion.
Klummen er udtryk for klummistens egne holdninger

