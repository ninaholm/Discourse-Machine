Krigens pris



 Vi begik i gårsdagens avis en slem fejl. Vi skrev, at det over tre år koster 375 millioner kroner at have 45 danske jægersoldater og frømænd til at uddanne 90 afghanske politielever. Det passer ikke. Prisen er 125 millioner kroner. Beløbet beror på et konservativt skøn af militæranalytiker Jeppe Prenge Trautner fra Aalborg Universitet, fordi forsvaret ikke selv ønsker at oplyse det eksakte beløb. Vores fejl bestod i, at vi regnede de 125 millioner kroner for den årlige udgift.
Som avis skal vi først og fremmest bedømmes på vores evne til at fremlægge korrekte oplysninger. Men fejl kan desværre ikke undgås, og derfor er det også afgørende for os at stå ved dem, når det sker. Vi bragte det forkerte tal på forsiden. Derfor bringer vi i dag rettelsen samme sted. Det er kun rimeligt.
Ærgerligt vil det dog være, hvis vores talfejl kommer til at spærre for en rigtig og vigtig debat: Disponerer forsvaret ressourcerne fornuftigt i Afghanistan?
Skal der virkelig én dansk elitesoldat til at uddanne to afghanske politielever? Amerikanerne er 12 mand om at opbygge et tilsvarende antiterrorkorps på 125 mand. Så hvorfor skal der 45 danskere til træne de 90 afghanere, som desuden har flere træk tilfælles med en pjaltehær end med en elitestyrke under opbygning.
15 af politieleverne har således vist sig så gamle eller handicappede – fysisk som psykisk – at de helt måtte tages ud af et træningsprogram, hvor der ifølge de danske soldater »ikke stilles umenneskelige krav«. Det efterlader spørgsmålet om, hvorvidt opgaven overhovedet er realistisk.
Skal vi virkelig bruge Danmarks dyreste soldater til at forsøge at gøre en eliteenhed ud af politielever med otte ugers tvivlsom uddannelse bag sig? Nej!
Projektet kan på papiret være nok så fornuftigt, men det hjælper ikke noget, hvis det i realiteten viser sig umuligt at gennemføre. Og der er trods alt ikke tale om småpenge i en tid, hvor regeringen vender og drejer alt for at få statskassen til at stemme.

