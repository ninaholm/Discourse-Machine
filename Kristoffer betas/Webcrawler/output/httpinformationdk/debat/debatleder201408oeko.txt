Økohelte
LEDER


 Hollywood lader det klimaødelæggende samfund fortsætte ufortrødent efter apokalypsen. Hen over sommeren har vi i nærværende avis løbende beskrevet Hollywoods øgede fokus på klima. Senest i torsdags, hvor tre apokalyptiske blockbusterfilm blev analyseret i et kønnet perspektiv. Analysen viste, at filmene har en tendens til at drukne i kønsstereotypernes tsunamihøje bølger: Det er stort set altid den hvide mandlige helt, som ender med at redde dagen. Og selv om det ikke er specielt overraskende – Hollywood-film er ikke ligefrem berømte for at være revolutionære på kønsfronten – så er det ikke desto mindre problematisk. For Hollywood-filmene kommer på den måde til at reproducere ubæredygtige strukturer fra den virkelige verden.
Fælles for Hollywoods klimafilm er den indsigt, at naturkatastrofen er menneskets ansvar. Godzilla lever af atomaffald, som jo er et restprodukt af civilisationen. Og det er menneskers eksperimenter med alzheimers-medicin på aber, der forårsager den altødelæggende epidemi i Abernes Planet. Så langt så godt. Men når filmenes løsning samtidig bliver at udråbe den hvide mand til at skulle redde verden fra menneskeskabte problemer, så er det udtryk for, at der mangler nogle helt afgørende indsigter i massekulturens og samtidens refleksioner over klimaproblematikken. Ikke mindst den økokritiske indsigt, at klimaproblemerne netop er opstået på grund af den individualistiske og konkurrenceorienterede tænkning, som den hvide mandlige helt repræsenterer.
Klimakatastroferne i Hollywood-filmene tager ofte form som et bæst, som helten kan bekæmpe med vold eller med list. Men sådan kommer det næppe til at foregå i virkelighedens verden. Det er ikke øget individualisme og en enkelt mands ’heltemodige’ vold, som skal redde os fra apokalypsen. Der er nærmere brug for en stærkere kollektiv bevidsthed og en forståelse af, at det ikke er naturen, men vores måde at være i naturen på, som er det egentlige monster.

