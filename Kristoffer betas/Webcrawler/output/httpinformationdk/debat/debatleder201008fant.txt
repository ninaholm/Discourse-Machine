Fantasier kan ikke forbydes
Den fantasi, vi væmmes ved, går ikke væk af, at vi forbyder den at blive tegnet. Ligesom lysten ved vold heller ikke gik væk, hvis vi forbød de hundredvis af mord, der dagligt gennemføres på vores tv-skærme og computerspil


 Hvad skal man gøre ved billeder, tanker og fantasier, som man væmmes over og finder uacceptable? »Forbyde dem,« har svaret lydt fra muslimer, som blev vrede over karikaturer af deres profet. »Forbyde dem,« lyder svaret fra psykologer og politikere ved synet af tegnet børneporno. Spørgsmålet er blevet aktuelt, fordi et dansk forbud kan være på vej. Justitsminister Lars Barfoed har bedt Straffelovrådet vurdere et lovforslag fra Socialdemokraterne om at kopiere den svenske lov mod besiddelse af tegnet børneporno, som netop har dannet grundlag for en dom over en svensk manga-oversætter.
Så i fredags mødte et større presseopbud til åbningen af en ny mediefløj i Kunsthallen Brandts med et afsnit, der skal diskutere den japanske manga-børneporno og lovforslaget imod den. Desværre demonstrerer udstillingen ikke grunden til, at mange vil forbyde den tegnede børneporno. Dens relativt uskyldige udvalg af tegneseriefigurer med store øjne og små kjoler undviger de eksempler og det spørgsmål, der gør ondt: Hvad skal man gøre ved den tegnede børneporno, som fremstiller overgreb? Ved tegninger af små børn, der penetreres af store voksne mænd, sutter på penisser, gennemfører seksuelle situationer, der fylder de fleste med væmmelse og raseri?
Det lette svar er, at man skal forbyde den. Men svaret er et afmagtssvar. For den fantasi, vi væmmes ved, går ikke væk af, at vi forbyder den at blive tegnet. Ligesom lysten ved vold heller ikke gik væk, hvis vi forbød de hundredvis af mord, der dagligt gennemføres på vores tv-skærme og computerspil. Det svære spørgsmål handler om de billeder, der har oversvømmet vores kultur, hverdag og værdier. Billederne former vores bevidsthed konstant, destruktivt, konstruktivt og mangfoldigt. Det svære er at finde svar på billedernes udfordring uden at censurere og uden at straffe en fantasi. Svaret kan næppe hentes i lovgivningen. lfk

