PETs arbejde er en lukket verden
SF's retsordfører, Karina Lorentzen Dehnhardt, ser gerne, at der indføres solnedgangsklausuler på terrorlove, da der kan være tale om omfattende indgreb over for borgernes rettigheder. Hun kan dog ikke nævne eksempler, hvor den nuværende lovgivning bryder med borgernes frihedsrettigheder
Karina Lorentzen Dehnhardt.


 SF's retsordfører, Karina Lorentzen Dehnhardt, ser positivt på at indføre solnedgangsklausuler på antiterrorlovene. »Det vil sikre, at man på et tidspunkt skal revidere lovgivningen og tage stilling til, om det er noget, som skal fortsættes eller nedlægges,« siger Karina Lorentzen Dehnhardt. Hun synes især, det er relevant, når det kommer til den lovgivning, som er på kant med borgernes rettigheder - f.eks. tuneserloven og lømmelpakken.
»Lømmelpakken ser ikke ud til at have været anvendt, ud over bestemmelsen om administrativ frihedsberøvelse. Spørgsmålet er derfor, om man skal oprette en lov, som på et tidspunkt risikerer at blive brugt.«
- Men lømmelpakken og tuneserloven hører vel ikke ind under antiterrorlovgivningen?
»Nej, men det er eksempler på love, hvor man kunne have anvendt solnedgangsklausuler.«
- Men flere jurister har udtalt til Information, at det er den danske antiterrorlovgivning, som burde revurderes med mellemrum, fordi der er tale om omfattende indgreb over for borgernes rettigheder. Er du enig i det?
»Ja, jeg synes, det er en rigtig god ide. SF har været nogle af de mest skeptiske i forhold til terrorlovgivningerne og havde gerne set, at der dels havde været mere kontrol med PET og mere kontrol med de redskaber, der er givet.«
En lukket verden
Karina Lorentzen Dehnhardt kan imidlertid ikke komme med nogle dokumenterede eksempler på, at den nuværende terrorlovgivning har antastet borgernes frihedsrettigheder.
»Det er svært at påvise problemer med terrorlovgivningen. Det er desværre en meget lukket verden. Som Folketingsmedlem kan du ikke spørge til PETs arbejde, for så får du at vide, at det ikke ligger inden for rammerne af en folketingsforespørgsel.«
Hun er derfor spændt på, hvad evalueringen af terrorlovgivningen, som kommer i løbet af næste år, vil vise.
»Jeg håber meget, at evalueringen kan fortælle mere om, hvordan terrorlovgivningen er blevet brugt, og hvad erfaringerne er, så vi kan tage politisk stilling til, om kontrollen er god nok,« siger Karina Lorentzen Dehnhardt.
- Men er det ikke nødvendigt for politiet med nogle redskaber til at bekæmpe terrorismen?
»Jo, men man må ikke slække på kontrollen af, hvordan redskaberne bliver brugt. I dag foregår det i en uigennemsigtig verden for resten af Danmark. Det synes jeg, er problematisk,« siger hun. Karina Lorentzen Dehnhardt ser derfor gerne, at der bliver  bedre kontrol med PET:
»SF vil gerne have en fornuftig efterretningstjeneste, som kan det, den skal, for at afværge terrorisme. Det er ikke fordi, vi har en udpræget mistillid til PET, men der må også være nogen, som kigger dem i kortene og sikrer, at det foregår på en ordentlig måde.«


