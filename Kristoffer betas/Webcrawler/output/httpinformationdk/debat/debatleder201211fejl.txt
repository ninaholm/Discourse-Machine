Fejlfinding
»Vi har en kultur, der siger, at hvis nogen er dårlige til noget, så skal vi tage dem ud af undervisningen og træne dem i det. Vi skal i stedet vende det om og spørge, hvad de er gode til og træne dem i det,« sagde formanden for Skolelederforeningen, Anders Balle, til Informationi går... 


 »Vi har en kultur, der siger, at hvis nogen er dårlige til noget, så skal vi tage dem ud af undervisningen og træne dem i det. Vi skal i stedet vende det om og spørge, hvad de er gode til og træne dem i det,« sagde formanden for Skolelederforeningen, Anders Balle, til Information igår. Nye ord fra én med ansvar for folkeskolen, der sådan set ikke har gjort andet de seneste mange år end at fokusere på tosprogede elevers mangler – og ikke deres styrker. Den form for fejlfinding har ikke bragt noget synderlig godt med sig. »Når vi kigger på de tosprogede elever, er vi bare ikke lykkedes førhen,« sagde skoleleder Per Bentsen fra Torstedskolen i Horsens. Der er altså tilsyneladende ved at sprede sig en ny erkendelse blandt skoleledere om, at den lighedsstræbende folkeskole reproducerer ulighed.
Skolelederforeningens svar er, at det skal være slut med parallel særundervisning, som fire ud af fem skoler ellers benytter, fordi de tosprogede elever mister for meget af det, de andre børn lærer i den normale undervisning. I stedet skal de have ekstra timer. På det punkt flugter Skolelederforeningens udmeldinger ganske godt med regeringens, der i sin nye skolereform ventes at lægge op til flere undervisningstimer.
Men hvis ikke der sker en kulturændring, kan flere timer vise sig at være spildt. Det er uomtvisteligt, at mange tosprogede børn har for dårlige sprogkundskaber. Men skolen overfokuserer på de tosprogedes anderledeshed i stedet for at tilpasse undervisningen.
Som en redaktør på Politiken kritisk bemærkede i kølvandet på en artikelserie i om tosprogede drenges læsefærdigheder i København, hvor en af avisens overskrifter lød: »Det står skidt til for de tosprogede drenge og mænd.« En nærmere gennemgang af tallene viste nemlig, at overskriften snarere burde være: »Det står skidt til med det københavnske skolevæsen.«
De etnisk danske drenge faldt nemlig fra i større omfang end de tosprogede. Gid folkeskolen og øvrige danske medier ville have det samme klarsyn.

