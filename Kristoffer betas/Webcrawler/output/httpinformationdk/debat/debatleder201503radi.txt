Radikalisering
LEDER


Vi kender nogle grundlæggende træk i radikaliseringens anatomi, men vi savner en regering, der tager konsekvens af dem. I en række artikler baseret på erfaringer og forskning fra ind- og udland har denne avis fortalt, hvordan radikaliseringen ofte starter eller tager til i en fængselscelle og ender på en slagmark i Syrien eller Irak. Hvis det da ikke ender som med den 22-årige Omar el-Hussein, der netop i fængslet havde svoret troskab til Islamisk Stat og luftet tanken om at drage til Syrien.Hver femte af de danske Syrien- eller Irakkrigere har således tidligere været i fængsel. Det viser en vurdering fra PET leveret til Folketingets retsudvalg og omtalt i Information i går.Som bekendt udløste Omar el-Husseins angreb i København sammen med terrorangrebene i Paris regeringens terrorpakke, der paradoksalt nok slutter, hvor radikaliseringen altså typisk begynder.I regeringens &rsquo;12 tiltag mod terror&rsquo; nævnes &raquo;forebyggelse af radikalisering i fængslerne&laquo;, men den nævnes først som punkt nummer 10. Og ifølge planen har regeringen alene i sinde at &raquo;iværksætte en evaluering af indsatsen mod radikalisering og ekstremisme i fængsler&laquo;. Hvad denne evaluering måtte føre til af eventuel konkret handling, henstår fortsat i det uvisse.Klogt er det at undersøge sagerne nærmere, men den samme klogskab tilsidesætter regeringen, når det handler om øgede ressourcer til politi og efterretningsvæsen. Den indsats skal styrkes her og nu, og regeringen lader sig ikke forsinke af en genstridig borgerlig opposition. Derfor valgte justitsminister Mette Frederiksen i denne uge at gå direkte til Folketingets finansudvalg for at få pengene &ndash; i alt 970 mio. kr. &ndash; bevilget.Også selv om en tidligere PET-chef og andre har advaret mod at drage forhastede konklusioner i en følelsesladet situation.I stedet for at haste af sted burde regeringen tage konsekvensen af den indsigt, PET netop har bibragt Folketinget og fokusere indsatsen mod radikalisering, hvor radikaliseringen ofte begynder: i fængslerne.
