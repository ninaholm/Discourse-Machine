CO2-neutralitet er falsk reklame



 I en stort opsat artikel (28. april) fortæller Informations 'klimadetektiv', at nu reklamerer københavnske hoteller med, at de er CO2-neutrale. Det er de blevet ved at trække udledningstilladelser ud af EU's kvotemarked. De opkøber CO2-kvoter og smider dem væk. Sådan kan vi alle sammen leve CO2-neutralt. Vi skal bare købe 10 kvoter for 4-500 kr. pr. næse og smide dem væk. Sludder og vrøvl. Klimaproblemet er for alvorligt til udnyttelse til falsk reklame.
Der er for perioden 2008 - 2012 lagt loft over en del af CO2-udledningen i EU, ved at el-værkerne og andre større industrivirksomheder, der er omfattet af CO2-kvoteordningen, har fået tildelt CO2-kvoter - tilladelser til CO2-udledning - som de kan handle med på kvotemarkedet.
EU-loftet og kvotemarkedet kan afstedkomme en formindskelse af CO2-udslippet, forudsat at loftet er lagt så lavt, at de kvotebelagte virksomheder kun kan dække el- og vareforbruget, hvis de investerer i produktionsteknologier, der giver mindre CO2-udslip. I så fald vil virksomhederne indbyrdes handle med kvoterne til en pris, der på det ideelle kvotemarked afspejler omkostningerne ved at formindske CO2-udslippet i de virksomheder, der kan gøre det på den billigste måde.
Kvotesystemet har imidlertid den skavank, at betydelige nedsættelser af el- og vareforbruget ikke nødvendigvis giver det fulde CO2-reduktionsudbytte. Fordi mindre forbrug giver luft under loftet - dvs. at virksomhederne kan dække forbruget uden at foretage yderligere investeringer i mindre CO2-tung produktionsteknologi og endda bruge billigere brændsler og teknologier, der giver større CO2-udslip.
En kvote giver tilladelse til udledning af én ton CO2. For tiden kan en kvote købes for 40-50 kr. Hvis CO2-udslippet var begrænset af EU-loftet, skulle nogle af de kvotebelagte virksomheder således kunne formindske deres udslip med én ton for en pris på højst 50 kr. Det kan de ikke. Virksomhedernes CO2-udslip - med fradrag af de CO2-reduktioner i virksomheder uden for EU, de har finansieret - ligger følgelig under EU-loftet. Udslippet er bestemt af el- og vareforbruget, som er relativt lavt på grund af den økonomiske recession.
I denne situation, hvor der er luft under EU-loftet, er CO2-kvoterne værdiløse, men de kvotebelagte virksomheder kan indkassere en fortjeneste ved at sælge nogle af deres CO2-kvoter til en billig pris til handels- og servicevirksomheder, der destruerer kvoterne og kalder sig CO2-neutrale. Kvotedestruktionen har imidlertid ingen indflydelse på CO2-udslippet, før der er destrueret så mange kvoter, at der ikke længere er luft under EU-loftet. Så stiger kvoteprisen til det niveau, der svarer til virksomhedernes omkostninger ved at formindske CO2-udslippet.
EU-kvotesystemet kan selvfølgeligt kun afstedkomme formindskelser af CO2-udslippet, hvis der kun uddeles så mange kvoter, at der ikke bliver luft under kvoteloftet. Derfor skal kvotetildelingen ske for ét år af gangen, så loftet sænkes, når el- og vareforbruget falder.
Klaus Illum, M.Sc., ph.d, ejer analysefirmaet ECO Consult

