Anna og anarki



 Journalisten Anna Politkovskaja blev brutalt skudt ned i opgangen til sin lejlighed i Moskva den 7. oktober 2006. Siden 2000 er 16 journalister blevet myrdet i Rusland, heraf fire, der arbejdede for avisen Novaja Gazeta. Den sidste, Anastasija Baburova, for kort tid siden. Ingen af sagerne er opklaret.
Mordet på Politkovskaja skabte en international storm af protester med anklager, der pegede direkte imod Kreml, sikkerhedspolitiet FSB og daværende præsident Putin, for Anna Politkovskaja og hendes avis, Novaja Gazeta, var en arrig kritiker af Putin, FSB, og af korruptionen i Rusland og krigsuhyrlighederne i Tjetjenien begået af både russiske tropper, FSB og de Moskva-tro myndigheder i Tjetjenien. 
Der blev lagt pres på Rusland fra verdensoffentligheden og fra menneskerettighedsorganisationer om hurtigst muligt at få opklaret denne stinkende sag 'om mordet på den Putin-kritiske journalist Anna Politkovskaja', som det altid hedder i vestlige omtaler af hende. 
Putins svar var som sædvanlig både kontant og kynisk: "Mordet på (underforstået - den ubetydelige) journalist Anna Politkovskaja skader den russiske stat mere end hendes skriverier i avisen (underforstået - den betydningsløse avis) Novaja Gazeta".
I Putins regeringstid er intet eller kun lidt blevet gjort for at opklare mordene på journalister og andre kritikere af styret. Men i sagen om Politkovskaja blev fire trods alt arresteret, tre anklaget for direkte medvirken i mordet. Men man er aldrig nået så vidt som til at finde ham, der bestilte mordet.
Torsdag faldt dommen, som frifandt alle, mens dommeren beordrede statsanklageren til at genoptage sagen. De fleste er stort set enige om, at sagen simpelthen er blevet efterforsket for dilettantisk og dybt uprofessionelt, og at det muligvis er bevidst, selv om Politkovskajas chefredaktør på Novaja Gazeta har sagt, at "der er blevet gennemført en glimrende undersøgelse, og det siger jeg uden ironi". Men den manglende og forhastede bevisførelse blev gennemskuet af domstolens civile domsmænd og kvinder, hvilket udgør et lille håb i dette bundløse dyb af juridisk og korrupt politisk morads.
"Vi har brug for den virkelige morder," sagde advokaten for Politkovskajas familie. "Vi har hele tiden sagt, at vi ikke er tilfredse med efterforskningen". 
Selv anklagerne var dermed i realiteten på de anklagedes side, fordi efterforskerne fra Statsadvokaturen simpelthen havde forpurret hele sagen.
Dermed er sagen tilbage ved nulpunktet, og selv om dommeren har beordret en fornyet efterforskning, er der ingen grund til at tro på en snarlig opklaring.
Selv om der næppe er grund til at tro, at ordrerne om at myrde Politkovskaja og andre kritiske journalister er kommet direkte fra Kreml eller Putin, så er der i høj grad grund til at anklage samme for at have været med til at skabe et klima af, at alt er tilladt og intet bliver opklaret eller straffet. Putin-regimet har genoprettet det sovjetiske systems kontrol med politi og domstole, hvilket er det samme som korruption, politiske domme, og befolkningens retsløshed. Den manglende adskillelse af den lovgivende, den udøvende og den dømmende magt gør, at den lovgivende er medskyldig i kriminaliteten. Og den gør, at den fjerde statsmagt - journalisterne og medierne - er uden for lov og ret.
Det er et af Ruslands største problemer i dag. Og det tyder på, at den nye præsident Dmitrij Medvedev har indset dette. I modsætning til Putin reagerede Medvedev for nyligt hurtigt og kontant på mordet på endnu en journalist og en advokat med at invitere pårørende og anklagemyndighed til et natligt møde i Kreml. Medvedev udtrykte offentlig medfølelse og beordrede myndighederne til at satse hårdt på at få opklaret sagerne.
Og det er på høje tid, for den manglende retssikkerhed og myndighedernes manglende evne og vilje til at efterforske den endeløse strøm af mordsager er en skamplet på Ruslands omdømme.
I sagen Anna Politkovskaja peger alt- inklusive Novaja Gazetas uafhængige undersøgelse - i retning af det prorussiske styre i Tjetjenien, som er indsat og beskyttet af Kreml i Moskva. Politkovskaja var i færd med afsløringer af den tjetjenske leder Ramzan Kadyrovs brutale styre, der omfatter mord, tortur og korruption. Med Moskvas stiltiende accept, så længe der er nogenlunde ro. Men Kadyrovs regime er gået så vidt som til også at gennemføre stribevis af kriminelle handlinger i Moskva og andre steder i Rusland, ja, meget tyder på, at det også står bag mord på eksiltjetjenere, herunder i Vesteuropa.
Hvis Medvedev virkelig ønsker at indføre retstilstande i Rusland, så bliver han tvunget til at rydde op i de lyssky forbindelser mellem Putins støtter i Kreml og Kadyrovs banditstyre i Tjetjenien. Det er ikke nemt, men det er nødvendigt.
PD

