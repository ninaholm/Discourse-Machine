Global sexkrig
LEDER


FN’s kvindeorganisation, UN Women, udsendte for nylig et kontroversielt notat. Der stod, at sexarbejde ikke er det samme som hverken seksuelle overgreb eller trafficking. Trafficking bør bekæmpes, mens sexarbejde bør reguleres:»Det er vigtigt, at vi anerkender sexarbejderens rettigheder ved at kæmpe for sikre arbejdsforhold, så de kan slippe for udnyttelse, vold og tvang.«Det er en velkendt position i debatten. Fokus er på skadesreduktion, arbejderrettigheder og anerkendelse. Over for den står abolitionisterne. De ønsker sexkøb kriminaliseret og prostitution afskaffet. De reagerede prompte på UN Womens udmelding. Organisationens svenske afdeling tog afstand fra notatet i et åbent brev:»Vi mener, at prostitution aldrig er en frivillig handling,« skriver ordfører og tidligere svensk ligestillingsminister Margareta Winberg. »Den eneste person, der har et valg i forbindelse med prostitution, er køberen.«Lignende kritik lyder fra European Womens Lobby, der repræsenterer flere end 2.500 kvindeorganisationer inden for EU. Anerkendelsen af sexarbejde som arbejde »legitimerer vold mod kvinder og vareliggørelsen af kvinders krop og seksualitet«, lyder det i et åbent brev, der afsluttes med et citat fra en tidligere prostitueret: »Det, der købes og sælges i prostitution, er ikke sex. Det er seksuel mishandling.« Retorikken på begge sider er let genkendelig fra de seneste års hjemlige debat. Det interessante ved den internationale version er især, at den illustrerer, hvordan det, der i en dansk kontekst er blevet fremstillet som en konflikt mellem sex-positive fritvalgsfortalere på den ene side og moraliserende feminister på den anden, i en global kontekst også er en konflikt mellem Nord og Syd.Syd vil i det her tilfælde sige lande som Brasilien, Indien, Sydafrika og Thailand, hvor sexarbejdere er langt bedre organiseret end i Nord. Et eksempel er sexarbejdersammenslutningen Durbar i Vestbengalen, der har 65.000 medlemmer.Det er næppe heller noget tilfælde, at UN Womens notat kom få måneder efter indsættelsen af generalsekretær Phumzile Mlambo-Ngcuka, en sydafrikaner uddannet på University of Cape Town, der har stærke forbindelser til landets førende sexarbejderorganisation, SWEAT, som i øvrigt er lykkedes med at få landets præsident, Jacob Zuma, til at arbejde for en afkriminalisering af prostitution. Det sker samtidig med, at det franske parlament, som beskrevet i dag i Moderne Tider, netop har vedtaget en lov om kriminalisering af sexkøb, som det allerede er tilfældet i Sverige, Norge og Island. Kampagner for lignende lovgivning finder for tiden sted i Tyskland.Nord-Syd-opdelingen viser sig også i verdens to førende internationale anti-trafficking-organisationer, CATW og GAATW. Førstnævnte blev grundlagt i 80’erne af amerikanske feminister engageret i antipornobevægelsen og arbejder fra sit hovedsæde i USA for afskaffelse af prostitution gennem kriminalisering af sexkøb. Sidstnævnte er en sammenslutning af migrant- og sexarbejderorganisationer, forskningsinstitutioner og menneskerettighedsadvokater, der kæmper for bedre arbejdsforhold og selvorganisering for alle slags udsatte kvinder. Hovedsædet ligger i Bangkok. Der er en oplagt forklaring. Syd er fattigt, Nord er rigt. Når man lever et trygt middelklasseliv og hverken har erfaring med eller venner inden for sexindustrien, fremstår prostitution nemt som menneskeligt uværdigt og etisk uforsvarligt. I et land som Brasilien, hvor en fjerdedel af befolkningen lever under fattigdomsgrænsen, er der en anderledes udbredt opfattelse af prostitution som et ufaglært arbejde, der både er tilgængeligt og relativt vellønnet.Konklusionen kunne så være, at alt er, som det bør være: At kampen for basale sexarbejderrettigheder og sikre arbejdsforhold hører det fattige Syd til, mens det veludviklede Nord med rette kan tillade sig at føre principiel kamp mod prostitution. Det kræver bare, at man ignorerer de sociale forskelle, der hersker selv i skandinaviske velfærdsstater. Ignorerer, at Danmark rummer sit eget Syd, producerer sin egen underklasse og i øvrigt for længst er blevet hjemsted for migrantarbejdere i tusindtal. Med andre ord ignorerer, at sexarbejderkamp – hvor end den finder sted – altid også er klassekamp.
