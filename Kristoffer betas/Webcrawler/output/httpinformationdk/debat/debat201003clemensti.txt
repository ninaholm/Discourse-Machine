Clemens Tibet-kronik



 Clemens Stubbe Østergård (CSØ) har igen (2. marts) begået en artikel om Tibet - et emne, der ligger uden for hans ekspertise. De referencer, CSØ bruger, er populærvidenskabelige og politisk tendentiøse værker - ikke den omfattende videnskabelige litteratur, der i dag findes om Tibet.
Det betyder bl.a., at CSØ  påstår, at der ikke var nogen statsdannelse i Tibet. Samtidige kilder beskrev ellers Tibet som en stat før den kinesiske invasion i 1950. CSØ nævner en populærvidenskabelig bog af den amerikanske antropolog Melvyn Goldstein, der af mange beskyldes for at være for Kinavenlig, men Goldsteins videnskabelige undersøgelse på over 900 sider i A History of Modern Tibet dokumenterer, at Tibet var en stat, der »uomtvisteligt kontrollerede sine egne interne og eksterne affærer i perioden fra 1913 til 1951.«
Ikke tibetolog
Ifølge folkeretten skal en stat opfylde fire betingelser: effektiv regeringskontrol, et afgrænset territorium, en bestemt befolkning og evnen til at indgå forbindelser med andre stater. Tibets regering i Lhasa havde en hær og en administration, der opkrævede skatter i hele den centraltibetanske stat og med held forsvarede sine grænser i krige med Kina i 1917-18 og 1931-32. Den centraltibetanske stat havde egen møntfod og postvæsen og en befolkning, der var underlagt tibetansk lov. Tibet indgik traktater med bl.a. Mongoliet og Storbritannien. Derudover havde Tibet diplomatiske relationer med Kina, Nepal, Bhutan, Storbritannien og senere Indien. Dette er dokumenteret, men alligevel forbigår CSØ konsekvent disse forhold.
Dermed har jeg kun nævnt en enkelt af de mange fejl i CSØ's fremstilling. CSØ får i medierne lov til at udlægge Tibets historie, selv om han er Kinaekspert, ikke tibetolog. Jeg beklikker ikke CSØ's videnskabelige arbejde om Kina, men hans klare politiske støtte til den kinesiske historieomskrivning burde mane til forsigtighed og til en mere kritisk stillingtagen til CSØ, end medierne i dag praktiserer.

