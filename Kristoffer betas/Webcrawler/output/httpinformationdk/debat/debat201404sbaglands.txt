S-bagland skal slå koldt vand i blodet



 
	Socialdemokratiske kredsformænd trækker store overskrifter for tiden med deres ønske om at vælte statsminister Helle Thorning-Schmidt som partiformand for Socialdemokraterne. Men det er naivt at tro, at partiets problemer kan løses blot ved en person- udskiftning i toppen, og ingen socialdemokrat ved sine fulde fem kan muligt overveje at vælte statsministeren halvandet år før et valg.

	Når det er sagt, er der meget at være utilfreds med, når man ser tilbage på denne regeringsperiode. Regeringen har haft en ufattelig evne til at regere ud fra Finansministeriets grafer og regnestykker, som flere gange har vist sig ikke at have hold i virkeligheden.

	Alligevel har man stædigt og arrogant holdt fast i beslutningerne med slogans som ”nødvendighedens politik” og dermed vist en ekstrem mangel på politisk virkelighedssans. Regeringen viste senest med selskabsskattelettelserne og det delvise salg af DONG, at de havde fralagt sig den sidste rest af socialdemokratisk tankegods.

	Derudover lider det interne demokrati i Socialdemokraterne, for ledelsen har mistet forbindelsen til sit eget bagland. Den har underkendt kongresbeslutninger og affejet dårlige meningsmålinger som et resultat af intern splid.

	Partisoldatens pligt

	Men man må aldrig lade frustrationer føre til et formandskup uden nogen plan B. De prøvede hos SF, og vi ved endnu ikke, om det lykkes dem at samle stumperne. En socialdemokratisk plan B er endnu ukendt og vil om muligt skabe mere splid og ballade, end tilfældet er nu.

	I stedet er det nu, partisoldaten opfylder sin pligt, og råber ledelsen op med alle midler og kræver handling, før det er for sent. Regeringen må én gang for alle indse, at der ikke findes nødvendigheder i politik, men at der tværtimod altid er et valg, som træffes på baggrund af et ideologisk ståsted. Regeringen skal simpelthen genfinde sit ideologiske kompas.

	Baglandets kritik bør ikke forstumme, før kursen er blevet lagt om, men der skal slås koldt vand i blodet. Næste valg vindes ikke ved at finde en ny formand.Opgaven er at råbe regeringen op og forlange et kursskifte, ikke at vælte den.

Thomas Neergaard, Danmarks Socialdemokratiske Ungdom

