Senior-sild i tanken



FNISEN LØD videnom, da et oprør blev erklæret et så uventet sted som den spejlklædte palmehave på Hotel D'Angleterre. Det skete i marts 2005, da alt, hvad der kunne krybe og gå af dansk spidsborgerlighed, stimlede sammen for at lancere sin tænketank CEPOS.Fra talerstolen erklærede CEPOS-formand, godsejer, kammerherre og tidligere K-forsvarsminister Bernt Johan Collet om modtagelsen af initiativet:"Vi har næsten haft en storm i ryggen. Desillusionerede borgerlige liberale har fattet håb."Og CEPOS-direktør Martin Ågerup talte sværmerisk om profit. Han henåndede: "Profit er det modsatte af udbytning. Nemlig en velfortjent belønning for at have gjort andre mennesker glade."OG HA HA. Hvor latterligt kan det blive, at landets regerende borgerlige elite kalder på folkelig storm - fra Hotel D'Angleterre? Meningsmagere gjorde sig muntre. Desuagtet må det borgerlige oprør siges at være lykkedes. Når medier i dag søger kritisk kommentar til VK-regeringens udspil, ringer de til CEPOS, der skynder sig at sige, at det slet ikke er borgerligt nok. I zonen mellem VK og CEPOS flyder dagens danske hovedstrøm.SÅ HURRA! Godt, at nogen tager initiativ til en tænketank med et andet udgangspunkt end det liberalistiske, der dagligt driver kloden nærmere mod dens ruin. Det nye initiativ lancerer sig med en konference den 4. oktober. Det holder sig fra såvel D'Angleterre som Arbejdermuseets Café og Ølhalle, men vælger det københavnske Skuespilhuset. Cevea er navnet, og det er uskønt. Men det er forbogstaverne i 'Centrum-Venstre Akademiet'. Ni fagforbund har spyttet i bøssen. I gårsdagens Information erklærer den unge Cevea-direktør, Jens Jonatan Steen:"De fællesskaber, der ligger i staten og civilsamfundet, giver os jo muligheder for at udfolde os som individer. Det skal vi kæmpe hårdt for. Vi skal tilbageerobre frihedsbegrebet."Steen lover tilmed: "Vi kan sætte et nyt hold ind."Hurra da også for det. Omend man studser ved gensynet med de vejrbidte veteraner, der præger Ceveas bestyrelse og rådgivende udvalg: Fhv. SF-formand Holger K. Nielsen, fhv. radikal partileder Marianne Jelved, fhv. S-partiformand Lykketoft, fhv. CD Mimi Jacobsen. Ærværdige, fortjenstfulde folk, men 'et nyt hold'?Som formand er udset tidligere kulturminister Jytte Hilden (S). I sin politikerkarriere udmattede hun med sin selvpromovering sine omgivelser - til sidst også sine vælgere og sin statsminister.De forandringshungrende må ængstes, når Jytte Hilden nu til Jyllands-Posten om Cevea udtaler:"Min egen rolle bliver at sprede mine vinger ud til næste generation og sige: Jep, her har I en senior-sild, der kan fungere som mentor - og som I kan spille sammen med."Måske skulle Hilden lære af sin kollega, CEPOS-formand, godsejer, kammerherre Collet. Ham har man ikke hørt fra, siden han søsatte sit succesrige initiativ. Han har ladet yngre ansigter tegne det.
