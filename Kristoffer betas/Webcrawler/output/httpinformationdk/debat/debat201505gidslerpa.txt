Gidsler på Bornholm
Politisk demokratisk debat forudsætter ikke nødvendigvis lydhørhed over for urimeligheden


 Polemiske ytringer har om ikke andet, og skønt det hedder noget finere i skåltalerne, det fordækte formål at begrænse eller afskære modstanderen fra at ytre sig retur.
En koldsindig debattør sætter stødet ind, hvor det er mest invaliderende, så modparten mister mælet, holder bøtte frarøvet ytrinsgmuligheden. Ytringsfriheden er en forudsætning i demokratiske forfatninger og respekteres i større eller mindre omfang som et umisteligt demokratisk gode. Men hvad angår ytringsmuligheden, er det en anden sag, uanset de kønne ord: at man vil dø for næstens ret til at udtrykke det modsatte af én selv.
Erobres magten og samfundets centrale medier, gør vinderen ikke så lidt for at begrænse uønskede ytringer og især muligheden for at formidle dem, hvilket er det samme. Grand Prix i tv, Vild med dans og pigekoret i en kornmark sætter sig på sendetiden og blokerer for farligere ting så længe. Det sker dagligt. Offentligt ansatte kan opfattes som medier og har som andre ytringsfrihed, ja endog ytringspligt. Men på forskellig vis hæmmes offentligt ansattes ytringsmuligheder. Ustandseligt. Som regel møder den slags begrænsninger ikke politiske indvendinger, dertil er for mange magtfulde og potentielt magtfulde personer interesserede i at opretholde eller udvide begrænsningerne. Ytringer tager politikerne sig af. Både ytringsfrihed og ytringsmuligheder er relative størrelser – som frihed og sandhed for den sags skyld.
Folk uden blik for dialektik i begreber og tilværelse kan være besværlige at have med at gøre, er ofte håndfaste fjender af en fornuftsreguleret virkelighedsopfattelse og dybest set skadevoldere af ytringsfriheden, som de i deres bastante retorik forlanges større rum end begrebet kan bære.
Den hollandske politiker Geert Wilders er i ytringsfrihedens navn inviteret til Bornholm. Wilders anvender ytringsfriheden til at fremstille muslimer som alle onders rod. Wilders misbruger ikke nuanceringens nådegave til at beskrive verden, snarere af antisemitimens velprøvede teknik og søger konfrontation med godt over en milliard mennesker. Det er mange.
Disse mange tager alle i højere eller mindre bogstavelig forstand udgangspunkt i islams hellige bog, der i denne religion går for at være Guds egne ord formidlet af religionens profet. Heri kan man være enig eller uenig. Ikke desto mindre er dette sande muslimers opfattelse, ellers ville de ikke være muslimer.
Geert Wilders forlanger, at denne bog: Koranen – og muslimer – fjernes fra kulturkredsen herunder Bornholm. Islam er en væmmelig ideologi, siger Wilders, hvilket sammenholdt med bemærkningerne om Koranen har gjort Wilders til en upopulær person i den muslimske verden. Rabiate medlemmer forlanger hollænderens hoved med frisure på et fad. Ingen tvivl om den ting.
Man skal her forstå, om end – erkendt – der er store forskelle på status af hhv. Koranen og den kristne Bibel (bd. I og II), at de to religiøse grundbøger i princippet frembyder store ligheder. At brænde en Koran anses af mange muslimer som en dødssynd. De fleste kristne europæere – selv religiøse ignoranter – vil heller ikke bryde sig om at se en Bibel destrueret, skønt nogen i tidens løb sikkert har følt sig fristet over evne provokeret af gudsønnens til tider voldsomme udtalelser med efterfølgende blodige konsekvenser:
Tro ikke at jeg er kommet for at bringe fred på jorden… [Jeg er kommet] for at bringe sværd… Den, der ikke tager sit kors op og er parat til at gå i døden med mig, fortjener mig ikke. Den der forsøger at redde sig selv, mister livet…osv. Matth. 10,34.
Begge grundbøger, Bibel og Koran, hævder militant egen guds monopole krav på lydighed og dette krav om tro som selve Sandheden på trods af sandhedens dialektiske natur.
Men Sandheden altså, og i et sådant omfang at indvendinger altid er imødegået med fordømmelse, bål og brand. Heri er kristendommen unægtelig lige så eller mere leveringsdygtig end islam, om end førstnævnte overvejende er modereret mere end sidstnævnte. For tiden.
Det er nu for nogen en livsopgave at sørge for den stærkt radikaliserede Geert Wilders’ mulighed for at komme til orde. På Bornholm. Geert Wilders har ellers ikke svært ved at kommunikere sine budskaber. Eller budskab: Forbyd Koranen. Islam er en ideologi. Fordriv muslimerne, før de erobrer hele verden. Og Bornholm. Jeg, GW skuer lyset fra vesten.
I den henseende minder retorikken om den velkendte, fortrinsvis orkestreret af Dansk Folkeparti og Trykkefrihedsselskabet, der er anden side af samme mønt.
Nogle politikere har allerede sagt fra og bliver væk fra Bornholm. Det er en mulighed. Hvis man væmmes ved Trykkefrihedsselskabets gidseltagning af Bornholm og Bertel Haarders (svenske) idé om den fredelige meningsudveksling i uvante omgivelser, og man er villig til at give afkald på at ytre sig så længe.
Ytringsfrihedsdebatten får i den anledning atter en skrue op i diskanten, uanset at Wilders’ ytringsfrihed og -mulighed ikke er nævneværdigt truet. Ikke på anden måde end at han udsætter sine medmennesker for, at en eller anden tosse nu gør noget vanvittigt, når Wilders som levevej fremturer med sine snævre fordomme mod en verdensreligion og dens tilbedere; med andre ord utallige fredelige muslimske mennesker som den hollandske demagog kun møder med uforsonlige krav om afsværgelse af islam og ødelæggelse af Koranen. Så meget for den ytringsfrihed, som Trykkefrihedsselskabets medlemmer i deres navlehengivne naivitet tror at værne, men som blot i den udgave uundgåeligt begrænser og indsnævrer andres frihed og ytringsmuligheder – nu også på Solskinsøen, mens politiet får mere overarbejde med at hvæsse våben.

