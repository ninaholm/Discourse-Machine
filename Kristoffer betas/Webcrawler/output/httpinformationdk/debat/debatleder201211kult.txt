Kulturboom



 Flere og flere gør brug af finkulturen. Det er den entydige konklusion på den længe ventede undersøgelse af danskernes kulturvaner, Danskernes Kulturvaner 2012, som blev offentliggjort i går. Kulturvaneundersøgelsen, der i sin tid blev sat i gang af daværende Kulturminister Carina Christensen (K), er et vigtigt dokument og udgør sammenholdt med tidligere undersøgelser en slags sociologisk ’fortælling’ om danskernes kulturelle adfærd.
Den 400 sider lange undersøgelse med et mylder af tal vil blive gransket grundigt i den kommende tid, men umiddelbart stikker én ting ud, og det er, at andelen af danskere, der ikke går i teatret, i operaen, til klassisk koncert eller på kunstmuseum er faldet markant. 36 procent af danskerne har færre end tre årlige oplevelser med det, der her benævnes finkultur. I 1964, hvor den første kulturvane undersøgelse blev foretaget, var den andel hele 72 procent, og i den seneste undersøgelse fra 2004 var tallet 47 procent.
Det er en bemærkelsesværdig udvikling og vidner om et stort spring i retning af at gøre finkulturen mere tilgængelig. Det er entydigt en god udvikling. Ikke mindst fordi undersøgelsen også viser, at den andel, der ikke gør brug af finkultur, som begrundelse ikke angiver, at de føler sig ekskluderet, men at de simpelthen ikke er interesserede.
De nye tal er ikke bare bemærkelsesværdige, men også centrale for diskussionen af legitimiteten af kunsten i samfundet. Der uddeles hvert år mange penge til en række få finkulturelle kulturinstitutioner, hvilket nu i højere grad er legitimt. I den forstand stemmer undersøgelsen fint overens med, at der i de senere år generelt er kommet en større folkelig forståelse for at bruge penge på finkultur.
I det lys er dansk kulturpolitik gennem de senere årtier en stor succes. Uden at give køb på, at kunst også er et elitært anliggende, hvor det handler om at fremme det bedste, er den selvsamme kunst blevet tilgængelig for flere.

