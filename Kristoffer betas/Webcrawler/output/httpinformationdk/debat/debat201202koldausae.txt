Koldau sætter fingeren på et ømt punkt
Det er uhørt, at Koldaus kolleger deltager i hetzen af hende i stedet for at holde sig kernen i den kritik, hun retter mod humaniora på danske universiteter


 Sagen om professor Linda Maria Koldau på Aarhus Universitet (AU) har taget en rystende drejning. Vi har at gøre med en faglig konflikt, som har stof i sig til en klassisk akademisk fejde. Men fejden bliver personliggjort. Ledelsen fortolker konflikten som samarbejdsproblemer, der kræver konsulentbistand. Konsulenterne placerer skylden på Koldau, og så er der en advarsel på vej. Dekan for Arts, som humaniora nu hedder på AU, Mette Thunø bemærker, at »det har konsekvenser at køre en diskussion i pressen« (Inf. 12. februar).
Koldau går nu til pressen for at afværge den påtænkte advarsel og truende fyring – og har held til at vække offentligheden. Dermed bliver det alligevel en fejde, nu blot om universitetslovens enstrengede ledelse.
Derefter sker der imidlertid noget helt uventet. For to andre professorer fra AU, Henrik Kaare Nielsen og Svend Erik Larsen går ind i sagen. De er ophidsede, ikke på dekan og universitet, men på deres nyansatte kollega. Professor Koldau har tydeligvis sat sindene i kog. For vi får to partsindlæg, der går langt ud over akademisk og almindelig anstændighed, og det endda fra to professorer fra helt andre fag.
Skyd budbringeren
Koldau har kritiseret humanioras niveau i Danmark, og for begge de to professorer er det magtpåliggende at forsvare humaniora. Det gør de imidlertid ved at nedgøre og mistænkeliggøre budbringeren, som tydeligvis er den svageste part i en tilspidset konflikt. En part, der oven i købet er indvandrer, kvinde og fyringstruet.
Nielsen skriver, at Koldau er »en kollega, der intrigerer i stedet for at samarbejde, og som i sin insisteren på at repræsentere den eneste gyldige musikfaglighed har lammet den musikvidenskabelige afdeling og med fuldt overlæg har forsøgt at undergrave dens omdømme i offentligheden.« Og Nielsen konkluderer: »her måtte ledelsen tage affære for at forhindre smadringen af et fagligt og kollegialt miljø.«(20. februar).
Formanden for det bedømmelsesudvalg, der erklærede Koldau professorkompetent, professor Larsen stemmer i. Koldau er »uden bred international publikationsprofil«, ligesom det ikke fremgår, »hvordan hendes internationale status er i forhold til kollegial anerkendelse«. Larsen konkluderer, at Koldau »hverken (har) baggrundsviden eller international pondus nok til at fælde den dom over mig eller andre.« (22. februar).
At professor Larsen overhovedet går ind i sagen går over min forstand. Jeg kan ikke huske fortilfælde, hvor en formand for et bedømmelsesudvalg er gået ind i en offentlig fejde og har nedgjort en kollega, som vedkommende selv har bedømt kvalificeret.
Hvis professor Larsen har bedømt en ansøger, som han betragter som en international letvægter, professorkompetent, har han ikke levet op til sit ansvar. Alene derfor er det ufatteligt, at han kan få sig til at skrive, som han gør.
Uhørt
Uanset deres intention, giver professorerne de facto opbakning til ledelsens fortolkning af sagen: Det drejer sig udelukkende om en besværlig person, ikke om en faglig konflikt. Selve sagen – altså humanioras kvalitet – gør de to professorer derfor ikke meget ud af at diskutere.
Et godt eksempel på, at man faktisk kan være saglig i denne sag, er AU-professor, Frederik Stjernfeldt. Han påtog sig sidste efterår sammen med David Budtz Pedersen at argumentere for, at Koldau tog fejl ved at henvise til såvel humanioras særlige rolle i national dannelse som til relevant international forskningsstatistik (Politiken, 8. november, 2011). Han forholdt sig til sagen, som det sig hør og bør for professorer.
Egentlig troede jeg, Stjernfeldt havde ret i, at dansk humaniora har det helt fint. Men nu er jeg kommet i tvivl. For det er ganske enkelt horribelt, hvad de to humanioraprofessorer, Nielsen og Larsen har ladet tilflyde medierne. Koldau må virkelig have sat sindene i kog. Set fra sidelinjen forstår jeg bare ikke hvorfor. Hun har uden tvivl ramt et ømt punkt, blot er jeg ikke helt sikker på hvilket.
Heller ikke ledelsen på AU virker helt kølig og velovervejet i denne sag. Dekanen udtaler sig, så det er svært ikke at se en forbindelse mellem de offentlige ytringer og sanktionerne. Og den advarsel, som landede på forsiden af Information 13. februar, må være uden sidestykke ikke bare i dansk universitetshistorie, men også i international sammenhæng. Koldau får sin advarsel som følge af »samarbejdsmæssige konsekvenser«, som hendes »ytringer i medier« har haft for hende og hendes »kolleger«.
En gruppe mellemledere på det tidligere DPU opfordrede 23. februar indtrængende dekanen til at trække advarslen tilbage. Vi fremhævede, at man som universitetsansat forsker har både ret og pligt til at diskutere sit fag såvel internt som i offentligheden. Vi påpegede, at den uddelte advarsel kunne opfattes som en straffeaktion mod åbenmundede ansatte. Det sidste forholdt dekanen sig ikke til, og dermed kommer denne sag til at minde om tidligere sager, som dekanen har behandlet i sin korte tid på AU. Først og fremmest sagen om børnelitteratur og IT-didaktik på det tidligere DPU, der skulle flytte til Aarhus. Heller ikke her ville dekanen forholde sig til de saglige indvendinger.
Retsløse forskere
Nu er Folketingets ombudsmand så gået ind i Koldau-sagen, og tak for det. Forhåbentlig kan dette bidrage til at dæmpe gemytterne på AU og rette op på sagerne. Problemet er imidlertid, at ingen andre statslige institutioner og myndigheder føler sig kaldet til at gribe ind. Ministeriet bakker rutinemæssigt universitetet op, bestyrelsen bakker rektor op, rektor bakker dekan og institutleder op. Man har altid tillid til ledelsen.
Forskeres retsstilling i det danske universitetssystem er så svag, at man skal helt til tops i retssystemet, før retfærdigheden får en chance. Det er ikke blot skandaløst, det vil også tendentielt overbelaste Ombudsmandsinstitutionen. Hvor megen enevældig magtfuldkommenhed, følgagtighed og almindelig demoralisering skal der til, før politikerne kan se, at den enstrengede ledelsesform er en katastrofe for dansk åndsliv og videnskab?
 
 
Asger Sørensen er lektor i pædagogisk filosofi, Institut for Uddannelse og Pædagogik, Aarhus Universitet

