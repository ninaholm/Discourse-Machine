Venstrefløjen huser de sande idioter
Højrefløjsideologier er måske nok de svagere begavedes tilflugssted – men de virkelige idioter findes på den venstrefløj, som afstår fra at yde kompetent modspil


 Selvundskyldende ser de progressive passivt til, mens højrefløjens sociale kirurger skærer det levende samfund i stykker, for at se om dets dele kan overleve enkeltvis. Bundet af tilbageholdenhed og naget af tvivl på sig selv afstår de fra at yde et kompetent modspil! For det ville kræve en selvbevidsthed og en politisk retningssans, som vore dages venstreorienterede ikke har ord for.
Måske er det derfor, at de venstreorienterede kommentatorer ikke har gjort noget større nummer ud af den canadiske undersøgelse, som blev offentliggjort i sidste måneds nummer af Psychological Science (og omtalt i Informations Moderne Tider lørdag, red.). Den afslører, at mennesker med højrefløjsoverbevisninger sandsynligvis er dårligere begavet, end folk er flest. Står undersøgelsen til troende, står vi ikke over for ubegrundede generaliseringer, men over for empiriske kendsgerninger.
Undersøgelsen er på ingen måde den første af sin art. Faktisk viser mængder af forskning, at lav intelligens i barndommen hyppigt disponerer for større fordomme over for personer af forskellig etnicitet eller seksuel observans i voksenalderen. Fordomsfrihed, fleksibilitet og tillid til andre mennesker kræver gode kognitive egenskaber. Forståelse og accept af andre – især de ’anderledes’ andre – fordrer anlæg for abstrakt tænkning.
Den nye undersøgelse trækker på statistisk materiale fra flere tusinde mennesker og er blevet korrigeret for såvel uddannelse og socioøkonomisk status. En afgørende pointe er, at den påviser, at fordomme ikke opstår som direkte følge af lavere intelligens. Snarere er fordommene indbygget i de højrefløjsideologier, som folk med lav intelligens tenderer imod at føle sig tiltrukket af.
Konservative strømninger går fra lav intelligens til racisme. De, som har dårligere kognitive evner, drages mod »højreorienterede ideologier, der vil agitere for sammenhæng og orden« og »lægge vægt på opretholdelse af status quo«.
Dumhed giver bonus
Nu findes der imidlertid adskillige særdeles kløgtige konservative politikere, rådgivere, tænketanke og kommentatorer, der skriver for aviser eller ytrer sig i medier, der har vundet magt og indflydelse ved at udbrede borgerlige eller højreorienterede ideologier.
Men uanset hvor godt begavede det politiske højres førende ånder måtte være, tager denne fløj i stigende grad afsked med enhver form for fornuftsbaseret konservatisme. På begge sider af Atlanten har konservative strateger opdaget, at der ikke findes nogen pøl, som er så lavvandet, at flere millioner mennesker ikke vil drukne i den. Højrefløjspartier appellerer i stigende grad til de tarveligste og dummeste impulser. Uanset om det drejer sig om at udbrede ideen om, at Barack Obama ikke skulle være født i USA, at menneskeskabte klimaforandringer skulle være en øko-fascistisk-kommunistisk-anarkistisk sammensværgelse, eller at de store underskud på statsbudgetter skyldes fattige menneskers grådighed. Og strategerne kan efterfølgende konstatere, at det ikke sjældent giver bonus i meningsmålingerne.
Lyt engang til, hvad to tidligere republikanske strateger, David Frum og Mike Lofgren, fortæller. Frum advarer om, at »konservative ideologer har opbygget deres helt eget alternative videnssystem med egne fakta, egen historie og egne økonomiske love.« Resultatet bliver et »skifte til stadigt mere ekstreme, stadig mere fantasibaserede ideologier« med »ildevarslende virkelige konsekvenser for det amerikanske samfund«.
Lofgren beklager sig over, at de fraktioner, som for to årtier siden blev anset for landsbytosser, i dag er blevet »er blevet det afgørende centrum for Det Republikanske Parti« med dettes »herskende anti-intellektualisme og fjendtlighed over for videnskaben«. Det Republikanske Parti appellerer ifølge ham bevidst til »den uinformerede eller den misinformerede vælger«.
Selv om de republikanske politikere næppe tror et ord af de »tilstræbt reaktionære og paranoide floskler«, som de kolporterer, »nærer de kynisk de værste instinkter i deres bange, vrede og underinformerede vælgerbagland.«
Manipulation
En politisk satsning på konsekvente fordrejninger er selvsagt gefundenes fressen for de rige og magtfulde. Ethvert parti, der vælges af under- og misinformerede vælgere, som man kan bilde hvad som helst ind, er et oplagt redskab for lyssky interesser. På den måde kan en skattelettelse for den rigeste ene procent fremstilles som større frihed for de 99 procent, mens den regulering, der skal forhindre store banker og virksomheder i at udnytte os, kan udlægges som et angreb på den hårdt arbejdende mand og kvinde.
Og vi, som er optaget af at fremlægge fakta om menneskeskabte klimaforandringer kan affejes som verdensfjerne og elitære af politiske modstandere. Fremover må tænketanke finansieret af ExxonMobil eller brødrene Koch anses for at være arbejderklassens autentiske stemmer.
Men jo mere jeg tænker over det politiske venstres intellektuelle og moralske tilbageholdenhed, desto mere bliver jeg i tvivl om, hvem de sande idioter er. Når de møder social utilfredshed i vælgerbefolkningen, tøver de store og engang så progressive partier fra centrumvenstre. De er ude af stand til at levere en sammenhængende analyse af, hvad der gik galt, eller fremlægge en overbevisende vision for social retfærdighed, omfordeling og regulering. De intellektuelle dumheder på højrefløjen modsvares til fulde af de strategiske dumheder på den etablerede ventstrefløj.
Jovist, højrefløjsideologier trives ved lav intelligens og et ringe informationsniveau. Men de politisk progressive på begge sider af Atlanten fortsætter med give efter for dumhedens overherredømme. Måske er sandheden, at der er tåber over hele linjen.
© The Guardian og Information. Oversat af Niels Ivar Larsen.

