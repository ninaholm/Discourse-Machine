Begreber på flugt
Mens syriske flygtninge vandrer over vores flade land for at komme til Sverige, flytter de begreber, vi bruger som koordinator på vores ideologiske landkort, sig også. Hvordan er det eksempelvis gået til, at menneskesmuglere har fået heltestatus?
Da gruppen af motorvejsvandrende flygtninge blev opløst onsdag aften, forsvandt flere flygtninge i privatpersoners biler. Synet på menneskesmugling har været i forandring de seneste uger, mener dagens kronikør.


 KRONIK – I disse dage skrider sproget hurtigere, end jeg selv kunne nå fra Rødby til København i forrige uge. Juridisk har asylbegreberne mistet fodfæste og hjemmel. Vi skrider fra Dublin- til Eurodac-forordningen. Strafferettens paragraf 59 stk. 8 står pivåben for fortolkning. Lars Løkke blev helt stille i frygt for at sige det, han ikke ville. Man bliver nemlig let handlingslam, når begreber skifter farve og ham. En af de måder, vi kan registrere forandring i os selv og hos hinanden er, når de ord, som fungerer som knudepunkter i debatten, pludselig får nye betydninger og dermed også virker tilbage på vores holdninger og i sidste ende vores handlinger.
Selve politikbegrebet er blevet udvidet. Fra Christiansborg til Padborg. Når kriser kommer så tæt på, bliver det tydeligt, at politik ikke kun er lovgivning og finansforhandlinger, men også – når det er bedst – involverer aktive medborgere, der gerne vil hjælpe, ikke kan lade være at dele sine holdninger og organiserer sig på forskellig vis for at gøre en forskel. Byde velkommen, tilbyde husly, blive værge og/eller donere, hvad man kan. Det bedste eksempel på det skred, vi ser og hører, er måske begrebet ’menneskesmugler’. Her har begrebet flyttet sig fra simpel kriminel til modig helt, der udøver civil ulydighed. Indtil for nylig har der nemlig været bred konsensus om, at menneskesmugler er noget af det værste, man kan være. En kynisk opportunist, der udnytter mennesker i sårbare situationer. Sådan er det ikke længere – men hvad skyldes transformationen?
Enlige mødre og revolutioner
Lad os tage et par relevante historiske eksempler på, hvordan andre begreber end ’menneskesmugler’ har ændret politisk karakter og på den måde spejler vores tid: Den enlige mor er eksempelvis gået fra at være en stigmatiseret taber til at være en stærk uafhængig kvinde. Indvandreren er gået fra at være fremmedarbejder til at være dansker med anden etnisk baggrund.
Revolutionsbegrebet er et helt tredje relevant eksempel, som har bevæget sig. Fra at være forbundet med romantik til i dag at være forbundet med rædsel. Som Karl Marx berømt sagde, er revolutionen »historiens lokomotiv«. I Frankrig, USA, Rusland, Kina, Cuba, Iran og Egypten fejrer man med pomp og pragt revolutionen og dermed nationens opståen. Det var en revolutionsbølge, der førte til Danmarks grundlov i 1849. Den politiske modernitet kan ifølge Bjørn Thomassen siges at ånde i et »før« og »efter« revolutionen.
Men revolution som en positiv radikal samfundstransformation er ikke længere indskrevet i noget dansk partis program. Ingen vil selvfølgelig være reaktionær, men selv om man da gerne vil revolutionere energisektoren, bliver man hurtig kørt ud på et sidespor, hvis man i dagens Danmark taler om politiske revolutioner. Revolutionens, mødrenes og indvandrernes grammatik har altså ændret sig.
Men brugen og betydningen af forskellige begreber er selvfølgelig også til en vis grad subjektiv. Det, der for nogen er terrorisme, er for andre frihedskamp. Det, der for Lisbeth Zornig Andersen er næstekærlighed, er for Marie Krarup lovløshed (Deadline, 10. september, 2015).
Tomme ord, ved vi fra sociolog Ernesto Laclau, er kampplads for politik. Hvad betyder ord som demokrati, ytringsfrihed og bæredygtighed egentlig? Hvem tager patent på dem, hvor og hvornår? I Obamas 2008-kampagne udnyttede han for eksempel på effektiv vis håbet som en såkaldt floating signifier – altså et ord, hvis betydning (endnu) ikke er fastlåst. I sin bog The Audacity of Hope skriver han således, »I serve as a blank screen on which people of vastly different political stripes project their own views.«
I krisens overgangsfase er vi selv, vores love og vores sprog mere flydende, før de igen fortøjes. Det gælder i særdeleshed den situation, vi i Danmark står midt i nu.
’Kyniske smuglere’
Og menneskesmuglerne står i kø for at komme i medierne og forsvare deres handlinger. På Facebook ridder de igennem de virale rum på hvide heste med medvind og ranke rygge.
Historien er da også fuld af eksempler på, at ikkevoldelig civil ulydighed kan være med til at skubbe til vores moral og vores lovgivning. Fra Mahatma Gandhi til Martin Luther King og fra anti-atomkraft-aktivister til kirkeasylgruppen herhjemme.
Den amerikanske historiker Howard Zinn definerer civil ulydighed som »det bevidst afgrænsede brud på loven til fordel for et vitalt socialt gode.« Præcis det forsvar, der er blevet brugt til at retfærdiggøre transporten af illegale flygtninge til Sverige.
Men en menneskesmugler hjælper pr. definition stadig andre til ulovligt at komme ind i et land. Nogle indgår i kriminelle netværk og opererer på tværs af grænser. Nogle gør det for egen økonomisk vinding. Men forskning viser, at mange både i Nord og Syd også hjælper af humanitære årsager. Ikke sjældent er de selv flygtninge.
I den offentlige debat har menneskesmuglere været koblet til menneskehandel, slaveri, prostitution, dokumentfalsk, og bestikkelse. Ifølge Rigspolitiets Nationale Efterforskningscenter er det da også en forretning »som ligger på linje med narkotikasmugling« (Politiken, 18. oktober, 2014).
Og på tværs af det politiske spektrum har politikerne været enige om, at en stor del af løsningen på de globale flygtningeproblemer ligger i at gøre mere for at bekæmpe »de kyniske menneskesmuglere«. (udtalt i DR2’s Deadline, 23. april 2015).
Kriser er kreative
Hvordan kan de så lige pludselig få heltestatus? Fordi de nu ligner os selv! Fordi handlingen foregår i nødsporet lige ved siden af os. Fordi konflikten nu er rykket så tæt på, at vi kan få alle de nuancer med, som vi som regel mister på distancen og gennem det mediefilter, som vi oftest oplever den store verden igennem. Det er også netop, når nuancerne kommer i spil, at vores sprog udfordres og de eksisterende begreber ikke rækker. De må enten strækkes, splittes eller emigrere. Heldigvis er det oftest til glæde for den svage part – den enlige mor, aktivisten og asylansøgeren.
Kriser, siges det, er ofte kreative i den forstand, at forandring ofte følger derefter. Krise kommer af det græske ord krinein, som i den antikke lægekunst henviser til adskillelse, afgørelse og diagnose. Gyldendal skriver:
»Ved en ubehandlet sygdom indtræder sædvanligvis den syvende dag krisen, som fører til helbredelse med et såkaldt kritisk, pludseligt temperaturfald til ca. 36 grader, normalt åndedræt og en rolig søvn.«
Krise er altså et afgørende vendepunkt. Og derfor også en mulighed for forandring. Gud velsigner den syvende dag i skabelsesberetningen. I skrivende stund er det syv dage siden, den treårige syrisk-kurdiske dreng Aylan Kurdi skyllede op på en strand i Tyrkiet og stille skreg Europa ind i en ny tid. Han sover den evige søvn. Vi er vågnet op til dåd. Det er ikke kun flygtningestrømmene, der er i bevægelse. En social bevægelse samles i disse dage. Lige nu synes hele vores land faktisk at flyde frit i strømmen af politiske meldinger. Sprogets tvetydigheder gør det svært at navigere, og pludselig er vi på dybt vand. Der er pludselig helt stille midt i al larmen. Lad os håbe, vi ikke kæntrer.
Silas Fehmerling Harrebye er adjunkt ved Institut for Samfund og Globalisering, Roskilde Universitet

