Løsning eller problem?
LEDER


I partitoppen på Christiansborg samles kræfterne bag Pia Olsen Dyhr som ny SF-formand. Én for én melder toneangivende partifæller deres støtte: Holger K. Nielsen, Steen Gade, Pernille Vigsø Bagge, ja selv de bebudede modkandidater, Jonas Dahl og Trine Pertou Mach, bakkede i går op om kåringen af den tidligere trafikminister, der indtil videre stiller op uden modkandidat.Pia Olsen Dyhr forener det grønne med det røde, lyder de politiske analyser. Det er korrekt. Men forener hun også Christiansborg med partimedlemmerne rundt om i landet? Forener hun magtpartiet med meningspartiet? Forener hun venstrefløjens principper med realpolitikkens pragmatik? På Christiansborg er hun løsningen. Men hvad er hun for de mange SF’ere, der ser det kollapsede regeringsprojekt som en partihistorisk fejltagelse? Er hun en del af fejltagelsen?SF står foran et valg, der rækker langt videre end navnet på den næste formand. Partiet skal afgøre med sig selv, om det vil falde tilbage i den velkendte rolle som holdningspartiet, der gør sin indflydelse gældende i fortløbende opposition til den til enhver tid siddende regering. Kan SF i virkeligheden få mere politik igennem uden for regeringen, end det var tilfældet inden for i regeringen?Eller skal SF igen søge regeringsmagt og ministerposter, når – og hvis – muligheden byder sig igen? Umiddelbart er den mulighed ikke nært forestående, men for Pia Olsen Dyhr handler formandsprojektet om atter at komme i regering. Ikke for enhver pris, men under klarere forudsætninger, end det var tilfældet sidst, hvor SF ifølge Pia Olsen Dyhr eksempelvis ikke skulle have accepteret, at regeringsgrundlaget videreførte de borgerliges økonomiske politik »i bredeste forstand«.Den erkendelse er åbenbar, ligesom det synes logisk, at SF igen må række ud efter den regeringsmagt, partiet netop er segnet under vægten af. Hvis et politisk parti af princip undslår sig regeringsdeltagelse, er risikoen for at ende som en protestbevægelse, ingen behøver at lytte til, mere end overhængende.»SF skal være et parti for dem, der har mindst i samfundet,« siger Pia Olsen Dyhr. Det kan således tjene som en velanbragt, forsinket afskedsreplik til en regering, der synes at have fortrængt sin sociale samvittighed i nødvendighedens borgerlige, økonomiske politik. For det er jo ikke korrekt, når finansminister Bjarne Corydon siger, at der findes to veje: Regeringens arbejdsmarkedsreformer med forringelse af dagpenge og kontanthjælp eller forsørgersamfundet med nationaløkonomisk ruin som uomgængelig konsekvens.Regeringen opsætter en falsk modsætning mellem økonomisk ansvarlighed og social anstændighed. Den danske velfærdsstat har historisk magtet netop den balancegang. Derfor lyder det lovende, når Pia Olsen Dyhr i Politiken bebuder kamp om regeringens beskæftigelses- og kontanthjælpsreformer. Det er på høje tid.Sammenbruddet i SF og regeringen blev udløst af salget af DONG-aktier til den amerikanske kapitalfond Goldman Sachs, hvis selskabskonstruktion fortoner sig i skattely. Men DONG-sagen er kun symptom på et dilemma, der stikker langt dybere.Som den norske forfatter Magnus Marsdal formulerer det i dagens Moderne Tider, så er der tale om et ’fundamentalt’ svigt af venstrefløjens ’grundprincipper’, når man forlader tanken om at netop klima og energi skal være på fællesskabsorienterede aktørers hænder.Derfor har sagen efterladt desillusion, fortvivlelse og vrede. Frustrationen har utvivlsomt manifesteret sig kraftigst i SF, men den stikker dybere og langt ind i de tilbageblevne regeringspartiers baglande og folketingsgrupper.Den tilstand kan en ny SF-formand ikke ændre på alene. Men spørgsmålet er, om Pia Olsen Dyhr formår at opstille visioner, der kan erstatte den desillusion, hun selv har medvirket til. Kan hun gøre SF til et troværdigt alternativ til de beslutninger, hun som minister selv var med til at træffe?Kan hun som formand overkomme det, de tidligere formænd faldt på: At forene magtpartiet med meningspartiet?
