Et liv efter Ryanair
LEDER


 Det er blevet udlagt som den helt store katastrofe for de i forvejen trængte provinslufthavne. Og selvfølgelig får Ryanairs beslutning om i går at lukke sin base i Billund Lufthavn konsekvenser for såvel ansatte som flypassagerer. De første risikerer at miste deres arbejde, og de sidste risikerer at miste muligheden for at købe flyrejser til udlandet til usunde spotpriser. Det synes uomgængeligt, og det er alvorligt. Men selv om man kan få det modsatte indtryk af de seneste dages mediedækning, så står og falder dansk luftfart ikke på Ryanairs ruteplaner. Vi behøver ikke nødvendigvis afmontere de løn- og aftalevilkår, vores arbejdsmarked er grundlagt på, for at provinsen kan overleve.
Arbejdsretten har for længst givet den danske fagbevægelse medhold i, at Ryanair – i lighed med ethvert andet selskab – skal have deres ansatte i Danmark på dansk overenskomst. Derfor er de varslede blokader i lufthavnene fuldt lovlige, ligesom Ryanair selvsagt er i deres gode ret til at pakke deres baser sammen og flytte til andre lande. Det betyder imidlertid ikke, at Ryanair indstiller flyvningerne i nævneværdigt omfang fra danske lufthavne. Kun nogle ganske få ruter er foreløbig bebudet nedlagt.
Alligevel har Billund Lufthavns direktør udlagt Ryanairs baselukning som en nærdødsoplevelse. Til Berlingske Business udtalte Kjeld Zacho Jørgensen forleden, at det vil tage op til fem år for Danmarks næststørste lufthavn at komme sig over Ryanairs beslutning.
Læs også: Aalborg Lufthavn klarer sig fint uden Ryanair
Inspiration for de lufthavnsdirektører, der i øjeblikket hænger med skuffen, kan passende søges i Aalborg Lufthavn. Her har lufthavnens ledelse valgt at sige nej tak til Ryanair, og alligevel lykkes det at drive en stadig mere fremgangsrig lufthavn med stor tilfredshed blandt såvel flypassagerer som ansatte.
Direktør Søren Svendsen fortalte her i avisen torsdag, at Ryanairs kritisable løn- og arbejdsvilkår har »spillet en rolle«, men uenighed om det irske selskabs betaling til lufthavnen er den primære årsag til, at Ryanair aldrig er kommet ind i Aalborg. Til gengæld har lufthavnen råd til at tilbyde andre attraktive forhold – bl.a. gratis parkering – så de flyrejsende ikke vælger Aalborg fra.
Når det har været en løsning i Aalborg Lufthavn, må det gode spørgsmål være: Hvorfor kan andre lufthavne så ikke klare sige uden Ryanair?

