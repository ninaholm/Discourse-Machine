Miljøpolitikken ligger brak



 I morgen søndag har Troels Lund Poulsen været miljøminister præcis et år. Hans største præstation i denne periode er uden tvivl ophævelsen af braklægningsordningen. Uden at beskytte naturen på anden måde fjernede regeringen en ordning, der de facto havde fungeret som naturbeskyttelse i mange år. Det resulterede i, at op mod 20 pct. af Danmarks lysåbne natur forsvandt i løbet af meget kort tid.
En lignende handlekraft har vi til gengæld ikke set på ret mange andre områder. Tværtimod er dansk miljøpolitik nærmest blevet lagt brak i Troels Lund Poulsens tid. Ser man på reguleringen af landbruget, var dette året, hvor pesticidforbruget nåede nye højder, kommunernes vandplaner blev udsat igen og vandmiljøplan III slog gevaldigt fejl, da det viste sig, at der ikke bare mangler at blive oprettet 30.000 ha randzoner, men at der i perioden er forsvundet 4.000 hektar. 
I stedet for at gøre noget ved disse sager, har ministeren sparket det hele til hjørne med henvisning til regeringens 'Grøn vækst'-strategi. 
Handling savnes
Det var også året, hvor OECD konstaterede, at over en million danskere lever i uacceptabel luftkvalitet. Og hvad gjorde ministeren? Afviste et forslag fra oppositionen om at påmontere katalysatorer på tungere køretøjer og gik til EU for at bede om udsættelse på fristen for, hvornår Danmark skal leve op til EU's krav for luftkvalitet. 
Derudover venter vi stadig på den bæredygtighedsstrategi, som miljøministeren har lovet Folketinget, siden han kom til for et år siden. 
Når miljøministeren undlader at handle, har det store konsekvenser for mennesker, dyr og planter. Hvert år dør 500 københavnere som følge af luftforurening, samfundsøkonomien belastes af to millioner sygedage og 160.000 astmatilfælde, og et utal af mennesker får forringet livskvalitet. 
Vi har som samfund oplevet et meget stort tab af natur det seneste år. I gennemsnit genopretter Danmark 4.000 hektar natur om året, og oppløjningen af 80.000 hektar brakmarker har i princippet sat os 20 år tilbage med den opgave. Danmark er nu endnu længere fra at holde sit løfte om at stoppe tilbagegangen i arter og biodiversitet inden 2010.
Troels Lund Poulsen har nu fået et år til at vise, hvad han dur til som miljøminister. Fredningen er ophævet!

