Rolf er ren
Alt bliver tilgivet, når millionerne og seertallene ruller. Det samme TV 2, der fyrede Jørgen Leth efter dennes fortællinger om sit sexliv, betragter Rolf Sørensen som ’endnu mere værd’ efter afsløringen af, at Rolf alligevel ikke var ren


Hvis man var i tvivl om sociale mediers gennemslagskraft og satirens indflydelse, så fjernede Rolf Sørensens dopingtilståelse mandag aften tvivlen. Han sagde bagefter til Ekstra Bladet, at &rsquo;Rolf er ren&rsquo;-joken havde påvirket hans beslutning &ndash; den var en latterliggørelse, som han hellere ville være foruden, som han udtrykte det.Folkebevægelsen &rsquo;Rolf er ren&rsquo; startede på satireprogrammetMonte Carlopå P3 og blev til en facebookgruppe, der i skrivende stund har 28.783 medlemmer. Og trods tilståelsen fastholder mange i gruppen, at Rolf stadig er ren, mens andre mener, at gruppens navn nu bør ændres til &rsquo;Rolf er renere&rsquo;.Nu er det vel ikke meningen, at man ligefrem skal have ondt af Rolf Sørensen, fordi han er blevet latterliggjort på Facebook? Det kunne næsten lyde sådan, når man læser om de mange svære år, som &rsquo;Danmarks mest vindende cykelrytter&rsquo; har stået igennem, mens han gang på gang har benægtet at have dopet sig.Nu er Rolfs samvittighed så endelig ren, og medierne kan i nogle dage skrive og tale om Sørensen. Han har givet interview til højre og venstre, kom på tirsdagens forsider og kan fortsætte som cykelkommentator på det dobbeltmoralske TV 2, der i sin tid fyrede Jørgen Leth, fordi den moralske forargelse over hans sexeventyr på Haiti en overgang gik over gevind. Leth er dog atter tilbage på TV 2, som gav ham tilgivelse og syndsforladelse.I Rolf Sørensens tilfælde var en fyring ikke nødvendig. Angeren og de mange svære år var nok for Sørensen, som nu er &raquo;endnu mere værd for TV 2 Sporten som ekspert,&laquo; som sportschef Frederik Lauesen formulerede det. Jeg går ud fra, at Kurt Thorsen efter den beslutning kan indgå i TV 2&rsquo;s finansredaktion som finansekspert &ndash; han er jo ligesom Rolf Sørensen ekspert på sit område og er både slagfærdig og veltalende. Begreber som inhabilitet eller anstændighed kommer ikke i spil, når det handler om seertal.TV 2 Sporten havde &ndash; hvis man kan tro dagspressen &ndash; stillet Rolf Sørensen et ultimatum, efter at &rsquo;Rolf er ren&rsquo;-kampagnen på Facebook tog fart: Tilstå eller bliv fyret.I årevis har Sørensen fyldt os med løgne og fortielser om sit eget forhold til doping. Nu har han tilstået, og så er alt tilsyneladende (næsten) godt.Hans udtalelser om doping har været lige så sprogligt kreative som Bjarne Riis&rsquo; legendariske udtalelse om, at &raquo;jeg er aldrig testet positiv&laquo;.Når fascinationen af sporten kombineres med sponsor- og mediemillioner, sættes normale etiske og moralske regelsæt ud af kraft. I årevis elskede medierne kritikløst cykelsporten, selv om flere sportsjournalister privat omtalte Tour de France som et rullende apotek. Da nogle enkelte fremragende graverjournalister, som f.eks. DR&rsquo;s Olav Skaaning Andersen, afslørede dopingmisbruget, kom der lidt mere fokus på det, selv om det tog år og i sidste instans en omfattende amerikansk dopingrapport, før cykelsportens største stjerne og største løgner, Lance Armstrong, tilstod. I virkeligheden er alle vi tour-seere år efter år blevet snydt og bedraget, samtidig med at vi nød den fede underholdning på skærmen. I dag kan vi konstatere, at det kun er underholdning, og som al anden underholdning i verdensklasse er det milliarder værd. Man kan undre sig over, at doping overhovedet er forbudt. Hvis det havde været rockmusik i verdensklasse, ville der have været masser af doping ind over. Jimi Hendrix og Jim Morrison døde af det.Hvad er forskellen på rockmusik og professionel cykelsport? I denne sammenhæng er der ingen forskel. Det er verdensstjerner, der sælger sig selv til højestbydende. Den dér med en sund sjæl i et sundt legeme og den ædle kappestrid er forsvundet i mediemarkedsmekanismernes jungle. Vi accepterer uden større vrøvl, at musikere dør af dope, fordi der kom fed musik ud af det. Vi bliver forargede, når cykelstjernerne og deres læger sætter det i system.Men Sørensen er nu ren. Og facebookgruppen, der tvang TV 2 og Sørensen selv til at handle, fejrer nye triumfer. I den tid, der gik fra det første til det sidste punktum i denne klumme, steg antallet af begejstrede tilhængere af &rsquo;Rolf er ren&rsquo; med over 1.000 &ndash; fra 28.783 til 29.805. Mig selv indbefattet.Lasse Jensen er mediejournalist og vært på P1-programmet &rsquo;Mennesker og Medier&rsquo;.
