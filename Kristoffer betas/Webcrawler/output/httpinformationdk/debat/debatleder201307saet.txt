Sæt selv foden ned



 
	Oppositionen angreb den forkerte, da flere borgerlige politikere i fredagens Berlingske rettede en uhørt skarp kritik mod Folketingets formand, Mogens Lykketoft (S). Blandt andre Brian Mikkelsen (K) klagede over, at regeringen giver alt for korte høringsfrister, når den fremsætter lovforslag. Et problem, som Lykketoft skulle være medskyldig i, fordi han ikke sætter hælen i over for regeringen.

	Kritikken kan forekomme hyklerisk i lyset af, at VK-regeringen selv notorisk gav for korte høringsfrister. Og det savner mening at bebrejde Lykketoft, der netop ofte har kritiseret de korte høringsfrister, men ikke har beføjelser til at pålægge ministerierne at ændre praksis.

	Ikke desto mindre er det et reelt problem, oppositionen udpeger. Som Information har dokumenteret i en artikelserie i foråret, har regeringen generelt ikke indfriet løfterne fra regeringsgrundlaget om »god regeringsførelse«. Eksempelvis viser en gennemgang af 24 høringer udsendt af Sundhedsministeriet i forrige folketingsår, at ni høringer havde svarfrist på under en uge, mens kun en enkelt levede op til de vejledende regler om fire ugers frist.

	Det er et fundamentalt demokratisk princip, at organisationer og andre høringsparter har mulighed for at kommentere lovforslag. Og at ministerierne vel at mærke kan tage kritik og bemærkninger til efterretning. Enhedslisten foreslår nu, at man lovfæster et krav om minimum fire ugers svarfrist. Som lektor i forvaltningsret Sten Bønsing har påpeget over for Politiken, er det næppe klogt, eftersom man i så fald skal til at gøre undtagelser fra en sådan lov, når visse lovforslag nødvendigvis skal hastevedtages.

	Men hvis de borgerlige partier mener deres kritik alvorligt, kan de sammen med Enhedslisten selv sætte foden ned over for regeringen. Ved ganske enkelt at nægte at lægge stemmer til lovforslag med alt for kort høringsfrist.

