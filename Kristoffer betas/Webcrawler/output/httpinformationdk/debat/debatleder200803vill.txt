Villys balanceakt



 »Demokratiske rettigheder har historisk været vores dagsorden. Og den skal vi genvinde.«
SF-formand Villy Søvndal, til Politiken
IKKE EN DAG uden en ny udvikling i SF-formand Villy Søvndals forvandling fra tossegod humanist til venstrefløjens hardliner i udlændingespørgsmålet. Først var der det fortærskede og fortjente udfald mod det islamiske parti, Hizb ut-Tahrir, med den nok så kendte opfordring til dem om at forføje sig til totalitære himmelstrøg i den arabiske verden. Dernæst var det en noget strammere kurs på det retspolitiske område, inden Villy blotlagde sin to år gamle slingrekurs i sin holdning til Jyllands-Postens Muhammed-tegninger. Først var de nødvendige, så var de stupide, og nu er de så nødvendige igen. Ikke specielt elegant eller troværdigt, men lad nu det ligge.
For ud over stepperne gik det, da Villy Søvndal fredag lancerede det foreløbigt sidste indslag i den kommunikationsstrategi, der i løbet af de seneste par uger kun har båret ham og SF en vej, nemlig opad i meningsmålinger og på popularitetsbarometre.
SOM DET FREMGÅR ovenfor, mener partiformanden, at integrationsindsatsen skal føres som en kulturkamp, hvor det afgørende er de demokratiske værdier. Demokratiet er den afgørende skillelinje, understreger Søvndal. Han går ikke op i etniske eller religiøse skillelinjer. Han går ikke op i halalkød, badeforhæng, tørklæder eller nogen som helst andre religiøse symboler. Om man kan tilslutte sig de demokratiske frihedsrettigheder med alt, hvad de indebærer af ytringsfrihed, ligestilling mellem blandt andet køn og etniske grupper og så videre, er for ham det afgørende.
I og for sig burde der ikke være så meget nyt i det, Søvndal siger, fordi det – i hvert fald når det gælder betoningen af frihedsrettigheder og kulturens betydning for integrationen – burde være naturlige holdninger for venstrefløjen. Men det er nyt, og derfor kan den signalpolitiske værdi af hans udmeldinger næppe overvurderes, hvilket også meningsmålingerne mere end antyder.
Det kan selvfølgelig ændre sig, men Søvndal lader til at have fat i den lange ende. Ikke blot har han indset og forstået, at et umisforståeligt forsvar for frihedsrettigheder og demokrati skal være naturligt for venstrefløjen. Han har også forstået, at der også på venstrefløjen er en stor og politisk hjemløs gruppe, der har haft vanskeligt ved at finde sine ben og sine holdninger i integrationsdebatten. For på den ene side er der åbenlyse problemer, på den anden har man nødigt villet slås i hartkorn med VK og især O, der har kunnet monopolisere og radikalisere debatten. Derfor er man blevet fanget i den kulturalistiske tilgang, hvor kulturelle udtryk er hævet over dom. Men Villy Søvndal har indset, at da det gamle sprog ikke fungerer, må der et nyt til. Et, der efter hans mening er mere i overensstemmelse med virkeligheden og hans parti. Det er et befriende opgør, men det store spørgsmål er, om han kan holde balancen på den knivsæg, han befinder sig på, eller om det blot vil iværksætte en lavine af retoriske overbud fra partierne til højre for SF. For det er der sandt for dyden ikke brug for.

