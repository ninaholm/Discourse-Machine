Krudtugler



 
	Tankeeksperimentet er sjovt: Hvis Emil fra Lønneberg levede i dag og ikke kun var en figur i en børnebog af Astrid Lindgren, så ville han sandsynligvis havde fået en ADHD-diagnose – og måske blive underkastet behandling med Ritalin. Tanken er ytret før, men gennemført af dagens kronikør, Jens Peter Gøtze.

	Speciallæge i børnepsykiatri, Lisbeth Sandal Kortegaard, giver Gøtze ret i, at man sagtens kan forestille sig, at Emil i dag ville være blevet psykiatrisk patient.

	Gøtze er ikke psykiater, men overlæge i blodets sygdomme, så han har ikke direkte adkomst til at stille en klinisk diagnose, men sætter sig her i almindelige forældres situation og simulerer en diagnose ved at konsultere lægehjemmesider.

	Gøtzes kritik er mere end en finurlig iagttagelse i forhold til en elsket børnebog. Det er også en harsk kritik af sygeliggørelsen af vores samfund: Hvor lægevidenskaben har gjort kolossale fremskridt inden for somatisk sygdomsbehandling, så synes psykiatrien at være i færd med at gøre os alle til psykiske tilfælde med en diagnose. Men hvis så mange er syge, lyder kritikken, må det være, fordi det diagnostiske grundlag i for høj grad er præget af samfundets krav om effektivitet.

	Så er vi tilbage i litteraturen. Og Astrid Lindgrens fantastiske univers er et bud på udfoldelsen af et vildt børneliv, uden at der bliver stillet en diagnose. Sådan er det ofte med litteraturen, at den går forud for enhver diagnose.

	Derved kan den også kaste et kritisk lys tilbage på vores liv i dag. Et skud sundt børneliv og tilbage i træerne med børnene i stedet for at sygeliggøre dem, lyder derfor det mere radikale forslag. Emil klarede sig jo godt uden medicin og endte som sognerådsformand.

	I en tid, hvor der med stigende institutionalisering af børnene også følger flere diagnoser, er debatten velkommen.

	Blot skal man i respekt for menneskets komplekse natur havefor øje, at den biologiske fornuft på ingen måde kan erstatte psykiatriens nødvendighed.

