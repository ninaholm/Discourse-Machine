Skoler tilpasses bedst lokalt



 Den nye skolereform har gjort sin entré på de danske folkeskoler. Mediebilledet bugner med alt fra kritiske debatindlæg til tilfredshedsundersøgelser og statistikker omkring læreres sygefravær. En sjælden gang imellem baner en enkel succeshistorie sig også vej gennem muren af kritiske røster, og forældre landet over ånder kollektivt lettet op og udskyder overvejelserne om at flytte deres barn i privatskole en måned mere. Alt imens en meget højtråbende gruppe har travlt med at jagte de dovne og forkælede lærere, drukner desværre en langt vigtigere pædagogisk diskussion om, hvordan man driver god skole.
Det lyder da også umiddelbart meget godt med lektiecafeer, tidlig sprogundervisning samt motion og bevægelse. Så hvad er egentlig problemet med reformen i et pædagogisk perspektiv?
Isoleret set er der ikke noget som helst galt med de enkelte pædagogiske delelementer i skolereformen. Reformens største problem og svaghed er derimod, at den ensretter skolerne og dermed fjerner muligheden for at tilgodese lokale behov. Skolereformen er en one size fits all-løsning, der tager udgangspunkt i, at alle elever på alle skoler har brug for nøjagtig de samme ting.
Ensretning
I DR’s Debatten torsdag den 27. november blev undervisningsminister Christine Antorini (S) spurgt om, hvorfor skolerne ikke bare selv kunne vælge, hvilke af hendes reformtiltag, de ville implementere. Til det var hendes svar, at skolerne så ville gøre det forskelligt, som om det i sig selv var et argument. Men vil ministeren virkelig hellere have 1.300 helt ens, men middelmådige folkeskoler i ensretningens hellige navn?
Heldagsskoler er ikke dårligere end Rudolph Steiner-skoler, skoler med idrætsprofiler eller privatskoler, der lægger vægt på disciplin og traditionelle borgerdyder. Men fælles for alle disse typer af skoler er, at de heller ikke er lige gode for alle. Derfor er det afgørende for fremtidens skole, at den enkelte institution er designet til lige netop de elever, den skal rumme.
Og det gøres naturligvis bedst ude i lokalområderne, hvor erfaringerne, ekspertisen og kendskabet til eleverne findes. Ikke hos reguleringsivrige politikere på Christiansborg.
Louise Amby, Albertslund

