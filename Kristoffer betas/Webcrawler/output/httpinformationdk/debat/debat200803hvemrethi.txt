Hvem har ret til historierne?
De hændelser, som nogen har beskæftiget sig med at gøre rede for i det ene eller det andet øjemed, er jo, når det kommer til stykket, skabt af den, der satte hændelserne i gang


Det verserende skænderi mellem 'Peterne' Øvig og Aalbæk om retten til Blekingegadebandens historie har nogle bemærkelsesværdige forløbere, og det samme har Øvigs og Journalistforbundets krav om akt-indsigt hos Det Danske Filminstitut. Paralleliteten mellem de aktuelle sager og de to fra fortiden, jeg her haler frem, er påfaldende.I 1926 begyndte en kriminalsag i Norge, som i mange år fremover og af flere grunde skulle holde sig som en af de mest omtalte under betegnelsen 'Lensmannsmordene'. Baggrunden var, at et par unge røvere, den ene svensk den anden norsk, under deres fælles færden i de norske skove var blevet arresteret af to lensmænd, som mistænkte dem for en række røverier, der den seneste tid havde plaget egnen. Begge arrestanter var uheldigvis bevæbnede, hvilket kostede begge lensmændene livet, hvorpå svenskeren straks tog sit eget. Så nu stod den unge nordmand alene med, hvad vi på godt dansk ville kalde en lortesag. Han fik tyve år i fængsel, tilbragte sin ungdom og siden den tyske besættelse i sikkerhed og slap ud i 1946 medførende en god håndværkeruddannelse og en ny identitet. Han hed nu Gustav.I 1933 havde den norske forfatter Gunnar Larsen, under titlen To Mistænkelige Personer, skildret historien i en bloddryppende dokumentarroman, længe før Truman Capote opfandt genren.Samme år som Gustav kom på fri fod kastede den norske filminstruktør Tancred Ibsen (1893-1978) sig over denne bog for at lave den til en film. Den ikke længere helt unge, men nu i samfundet velintegrerede, Gustav hørte om filmplanerne og kontaktede sin sagfører for at høre, om det kunne være rigtigt? Det kunne det, men mere skete der tilsyneladende ikke på det tidspunkt. Filmen blev gjort færdig og forberedt til sin premiere under samme titel som bogen. Men dagen før premieren modtog producenten, Norsk Film A/S, efter krav fra Gustav og hans sagfører et fogedforbud mod offentlig visning af filmen. Dette forbud blev i 1950 bekræftet ved byretten i Oslo og i 1952 ved højesteret. Filmen har kun været vist ved enkelte, meget lukkede forestillinger."Begge instanser lagde til grund, at der gjaldt en ulovbestemt regel om personlighedens retsværn, som krævede, at der nu blev draget et glemselens slør over forbrydelsen for at sikre den dømtes genoptagelse i samfundet" (Peter Garde, 'Juristen' 30/9/03 i artiklen 'Den kunstneriske ytringsfrihed og den enkelte.')Selv om norske Gustav ikke krævede penge men blot sin ret til at leve i ubemærkethed, så er der alligevel en parallel mellem denne sag og Blekingegadesagen, idet man heller ikke i det norske tilfælde til fulde fik opklaret, hvem af de to røvere det var, der skød de to lensmænd. I filmen lader Tancred Ibsen den unge nordmand skyde sit våben af op i luften. Måske blev den scene optaget, efter at Gustav i 1946 havde rørt på sig og Norsk Film A/S havde fået den første fornemmelse af, at man var ude på tynd is.Slavernes øerNu springer jeg tilbage til første halvdel af 80'erne og en periode, hvori Palle Kjærulff-Schmidt forberedte en film om den danske farverige guvernør på De Vestindiske øer, Peter von Scholten (1784-1854). Der opstod en situation, som ikke afveg meget fra dagens situation omkring Blekingegadebanden og de aktuelle film- og tv-projekter.Peter Von Scholten havde fået både manuskript- og produktionsstøtte fra filminstituttet. Sven Holm havde skrevet manuskriptet, og Ole Ernst skulle spille hovedrollen. Producent var Nina Crone. Finansieringen var i orden, holdet sat sammen, og afrejsedatoer til de fjerne øer var fastsat, da forfatteren Thorkild Hansen meldte sig med krav på retten til den historie. Thorkild Hansen (1927-1989) var en fortrinlig forfatter med blandt andet bøger som Det lykkelige Arabien, Processen mod Hamsun, Slavernes Skibe, Slavernes Kyst og - den her aktuelle - Slavernes Øer på sin kreditliste. Han beskrev ofte i en 'dokumentarisk' stil virkelige begivenheder eller tilstande, formuleret med en sproglig elegance, man ellers mest oplever i fiktion og kun meget sjældent i journalistik.Men altså - Thorkild Hansen insisterede på, at Peter von Scholten var om ikke hans opfindelse, så en person hvis livshistorie han indgående havde beskrevet og levendegjort ved at have ham som hovedperson i Slavernes Øer. Det ville ikke være muligt at genskabe 'von Scholtens historie' i en film uden at basere sig på oplysninger, som man kunne finde i Slavernes Øer, mente Thorkild Hansen. Det mente Sven Holm nu godt, man kunne, hvorefter Thorkild Hansen forlangte aktindsigt hos Filminstituttet for ved selvsyn at afgøre, om og i hvilket omfang Sven Holm havde baseret sig på Slavernes Øer.Med samme begrundelse, som Peter Øvig og Journalistforbundet for nylig fik Filminstituttets 'nej' til aktindsigt, fik Thorkild Hansen af den daværende bestyrelse afvisning på sin anmodning. En åbenhed på dette område ville formodentlig standse tilstrømningen af originalmanuskripter til Filminstituttet, mente man allerede dengang. Afslaget blev straks anket til statsadvokaten, der gav Thorkild Hansen ret og pålagde bestyrelsen at lade ham få lejlighed til at gennemlæse Sven Holms manuskript. Men bestyrelsen nægtede fortsat at makke ret, og det skruede sig op til en krise mellem institutbestyrelsen, kulturministeriet og statsadvokaturen, en krise, hvori kulturministeriet forholdt sig forbløffende afventende.Løsningen kom fra et helt uventet hold. Det vrimlede med læserbreve for og imod aktindsigt, og Thorkild Hansen kæmpede bravt for sin ret. Men på et tidspunkt blottede han sig ved at påstå, at det, der stod i hans bog, var historiske kendsgerninger. "Man kan da ikke have ophavsret til historiske kendsgerninger," lød det dengang - som nu. Sådan bølgede diskussionen frem og tilbage, indtil en dag et læserbrev med (efter hukommelsen) nogenlunde denne ordlyd dukkede op: "Til min forbløffelse ser jeg, at Thorkild Hansen hævder, at Peter von Scholten tilhører ham. Mærkeligt, for jeg er vokset op med en familietradition gående ud på, at han tilhører vores slægt." Underskrevet af en kvinde med efternavnet von Scholten.Ingen løsningDet blev enden på den sag. Men nogen egentlig løsning på den, som kulturministeriet i dag ville kunne støtte sig til, kom der aldrig.Hvem er det, når det kommer til stykket, der ejer historierne? Er historien fiktion, er det enkelt, for så siger loven, at den tilhører ophavsmanden, forfatteren, og efter hans eller hendes død arvingerne i indtil 70 år.Men hvad så hvis historien er baseret på virkelige hændelser, og en udenforstående blot har skrevet det ned, som en eller flere andre har sat i værk? De hændelser, som nogen har beskæftiget sig med at gøre rede for i det ene eller det andet øjemed, er jo, når det kommer til stykket, skabt af den eller dem, der satte hændelserne i gang, og uden hvis initiativ der ikke ville have været nogen historie - eller hændelse? Måske er det så til syvende og sidst Blekingegadebandens medlemmer, der har ophavsretten til deres egen historie?Henning Carlsen er filminstruktør
