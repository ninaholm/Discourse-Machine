Roskilde Bank på amerikansk
Grøn i hovedet synes kapitalismen at være blevet - Af bankkrak og krav om grøn revolution - Men nu rykker den danske opposition


 Journalistik handler om dagen i dag, men læserne får det først at læse i morgen, tirsdag. Og i morgen véd vi meget mere om, hvordan i første omgang markederne hele kloden rundt reagerer på krakket af USA's fjerdestørste bank, Lehman Brothers. Men umiddelbart før dette mandag eftermidag blev afleveret til Informations redaktionssekeratriat, fortalte medierne i hvert fald, "at Den Europæiske Centralbank sender 30 milliarder euro ud på finansmarkederne - svarende til svimlende 224 milliarder danske kroner. Det sker for at sikre, at bankerne har penge nok til at gennemføre deres almindelige forretninger, for eksempel at låne penge ud, udstede kreditkort til deres kunder og have råd til, at kunderne hæver penge fra deres opsparinger. Det sker efter, at storbanken Merrill Lynch er blevet købt af Bank of America, og Lehman Brothers er gået i knæ og tæt på konkurs. Også den britiske centralbank er på vej med ekstra milliarder. Bank of England planlægger i en tre-dages aktion at pumpe yderligere fem mia. pund (47 mia. kr.) ud på pengemarkederne."
Frelser kapitalismen
Sådan frelser staten med sin ejendomsret til seddelpressen kapitalismen. Hvis galt skal være, bliver kapitalismen også forsvaret af statens skolevæsen og med politiets og militærets hjælp. 
Som den private foretagsomhed med sine pengetransaktioner af enhver art redder den offentlige sektor. Ved at sikre den et beskatningsgrundlag at finansiere sine militære og fredelige aktiviteter på.
Så meget er der under en vis synsvinkel om den meget opblæste modsætning mellem højre og venstre. 
Naturligvis blev det hele mandagen igennem diskuteret, hvorfor den nuværende såkaldte kapitalistiske, højreorienterede amerikanske regering forleden valgte på god socialistisk vis at nationalisere de to lukningstruede, kæmpestore realkreditinstitutter Fannie Mae og Freddie Mac, mens den i dag på lige så god liberalistisk vis lader Lehman Brothers falde. Men ud over at kredit-institutterne kunne have revet hele hele det amerikanske boligmarked og meget mere end det med sig i deres fald, hvad investeringsbanken Lehman Brothers' konkurs trods alt ikke skønnes at gøre, så gælder det i sidste instans i USA som i Roskilde: For længst er det tilkendegivet, at nu skal bankerne og i det hele taget finansverden i Danmark jo ikke tro, at Nationalbanken og dermed staten hver gang rykker ud til støtte for nødstedte private indskydere, lånere, investorer og gedigne spekulanter.
For gjorde den det, var der jo slet ingen kapitalisme tilbage. Hverken i Roskilde eller i USA.
Og er der ingen kapitalisme, er der heller ikke nogen offentlig stat, som vi kender den i den vestlige verden i dag fra Roskilde til New York.
Men naturligvis er det ikke komplet ligegyldigt, om man siger det private lidt eller endda meget mere, end man siger det offentlige. Og omvendt. 
På det opblæses så den store modsætning i åndsliv og politik mellem højre og venstre.
Er allerede kollideret
Men hvis vores situation i dag "ikke er som at være om bord på Titanic, hvor udfordringen er at undgå isbjerget, fordi vi allerede har ramt isbjerget, og vandet strømmer ind under dæk", kan man ikke undgå en gang imellem at få indtrykket af, at stridighederne mellem højre og venstre stort set ikke omfatter andet end placeringen af dækstolene på bemeldte Titanic og valget af dansemelodier i festsalen. 
Påstanden om, at kæmpefartøjet allerede er kollideret, stammer ikke fra en eller anden dommedagsprofet eller undergangs-apokalyptiker, men fra New York Times-kommentatoren og den tredobbelte Pulitzer-prisvinder Thomas L. Friedman. Der i en lige udkommen bog - Hot, Flat and Crowded - Why the world needs a green revolution and how we can renew our global future -- fremfører sin Titanic-lignelse med henvisning til klimaændringerne. Se nærmere omtale af bogen i lørdagsavisen. 
"Tag ikke fejl: Vi fejler netop nu," skriver han, "trods al snak om grøn revolution går det ikke bedre. Det går faktisk værre." I stedet for at indstille os på det nødvendige, forbereder vi os til fest. 
"Problemet er, at nogle ikke ønsker at forlade dansegulvet. Sejladsen skal fortsætte sorgløst," hedder det i referatet af bogen.
Dog, der er håb: "Jytte Hilden, Mimi Jakobsen, Holger K. Nielsen og Marianne Jelved er blandt de prominente navne, der står bag en ny tænketank, som skal udfordre højrefløjens Cepos," lød en anden af mandagens meldinger. "Centrum-Venstre Akademiet, Cevea, har været undervejs i to år og erklærer sig nu klar til at præge den politiske debat. Cevea-direktør Jens Jonatan Steen siger til Jyllands-Posten, at "vi står i en situation, hvor det borgerlige Danmark har oprustet kraftigt, og hvor centrum-venstre har tabt'."
Det skal vendes nu: 
"Formand for Ceveas bestyrelse bliver fhv. kultur- og forskningsminister Jytte Hilden, og foruden de allerede nævnte omfatter bestyrelsen blandt andre den tidligere S-formand Mogens Lykketoft, HK's formand Kim Simonsen og forfatteren Hanne Vibeke Holst."
Ja, der er virkelig håb.


