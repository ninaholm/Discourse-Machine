Vreden voksede sig stor og stærk, mens jeg blev lille og forkert
Ingen undrede sig over min vrede, min voldelige adfærd eller mit omfattende misbrug. De skældte ud i stedet for at forstå. I mere end 30 år måtte jeg bære rundt på efterveerne af barndommens overgreb helt alene
Det har taget dagens kronikør 30 år at komme over de overgreb, hun oplevede i sin barndom.
 Illustration: Andrè Leit/iBureauet


 
	For nylig var jeg på kursus i Huset Zornig. Det handlede om alkoholproblemer, psykisk sårbarhed og seksuelle overgreb. Jeg var der for at få nye perspektiver på mit studie i pædagogisk sociologi og havde den studerendes briller på, lige indtil vi tog hul på det tredje emne. Pludselig dukkede en gammel kending fra barndommen op: Vreden.

	Der er tumult i skolegården, to piger står og slås. De er mine bedste venner. Vi er der altid for hinanden. Men i dag kæmper vi hver især for at overleve. Jeg står sammen med resten af skolen i en stor rundkreds og hepper på pigerne. Som deres ven kender jeg deres svage punkter og råber: »Slå hende på næsen, det kan hun ikke tåle.« En lærer stopper slagsmålet, men ikke før den ene står tilbage med en blødende næse. Takket være mig. Der er gået 30 år siden den dag i skolegården, men i mit indre kan jeg stadig mærke denne vrede, som vil ud. »SLÅ HENDE PÅ NÆSEN!« Slå, så blodet sprøjter, og tårerne triller. Jeg har lyst til at skrige folk op i hovedet: »Fuck dig din svagpisser!«

	Men i virkeligheden er det mig selv, jeg råber af. Min vrede er ikke rettet mod andre, men mod mig selv. Jeg har lyst til at banke hovedet ind i en mur, til blodet strømmer varmt og rødt. Mine hænder er knyttet til store betonnæver, fyldt med had og smerte. Jeg er 12 år igen. Jeg står over for mine forældre og føler afmagt. Der er ingen, som forstår mig. Der er ingen, der tror på mig. Jeg er helt forkert og fyldt med en vrede, jeg ikke får lov at være i. Endnu engang har jeg siddet ved rektors runde bord. Min opførsel er ikke acceptabel. Hvad vil naboerne ikke sige? En røvfuld og stuearrest står på menuen. Vreden som følgesvend

	Vreden er der stadig. Den er blevet stor, ligesom jeg selv. De sidste 30 år har mine tro følgesvende været vrede, afmagt og følelsen af at være forkert. I mine håndflader kan jeg mærke, hvordan vreden maser for at komme ud.

	Jeg prøver på at bekæmpe den. Buddhistisk mantra, yoga, fysisk udmattelse. Vreden lader sig bedøve en smule for en tid, men så dukker den op igen. Tilsyneladende stærkere end nogensinde. Jeg kan mærke, hvordan hele kroppen higer efter at få lov til at skrige den ud. Giv mig bare én god undskyldning for at smadre dig. Jeg har brug for det. Min vrede slår mig ihjel.

	Hvor fanden kommer denne enorme afmagt og altædende vrede fra? Jeg ved det godt, for jeg har set vrede og afmagt vokse sig store og stærke, mens jeg blev lille og forkert. Der er aldrig nogen, der har prøvet at se bag mine ord, bag mine voldelige handlinger. Havde de det, havde de set en lille pige, der var ked af det. En lille pige, der savnede et kys på panden. En lille pige, der savnede at blive lyttet til og troet på.

	Den lille pige blev stor, men savnet er det samme. Vreden er blevet fodret med svigt og skuffelse. Afmagten er blevet en indgroet og fundamental betingelse for mit liv. Men inderst inde sidder der stadig den lille pige og venter på den kærlige omfavnelse og de trøstende ord, som aldrig kom dengang for over 30 år siden.

	Siddende i en gryde, der er krydret med afmagt, vrede og en dyb smerte, koger jeg inde med mine frustrationer og mine uforløste drømme.

	 

	Ulige kamp mod tomheden Hele mit liv har jeg jagtet noget, der kunne fylde tomrummet efter den kærlighed, jeg savnede så meget. Hvis dette tomrum kunne fyldes, ville vreden forsvinde, tænkte jeg.

	Først forsøgte jeg mig med rusmidler. Vreden blev sat i bero af hashpiben på sengekanten, piller i alle regnbuens farver blev spist som bolsjer, jeg sniffede alt i lange baner. Med junkiens arrogance gik jeg rundt på en lyserød sky af ligegyldighed, helt i stil med Christiane F. Lovlig, ulovlig – al medicin, jeg kunne komme i nærheden af, blev knust til pulver og røget i hjemmelavede cigaretter.

	Derefter prøvede jeg lykken med de flydende rusmidler. Det første halvandet år på gymnasiet var jeg til undervisning til ved middagstid. Derefter tog jeg på det lokale værtshus, hvor man ofte kunne møde en af dansklærerne, der suttede på sin øl. Snaps direkte fra flasken, ølkonkurrencer, bacardi-fester. Ingen lagde åbenbart mærke til min usunde livsstil.

	Alt kan jeg vende til afhængighed og misbrug. Selv et harmløst spil som Monsterworld på Facebook kunne tage styringen fra mig. Jeg kunne sidde til forelæsning og blive helt desperat ved tanken om, at mit monster skulle have mad, for ellers ville det ødelægge min høst.

	I sidste ende vender vreden tilbage. Stærkere end nogensinde før. Den har hvilet sig og samlet energi. Jeg ønsker, at den bare vil forsvinde, men jeg ved, at det kan den ikke. Ikke så længe jeg ikke har fundet den rette måde at bekæmpe vreden på. Ikke før jeg har set uhyret i øjnene og råbt det lige i fjæset: »Fuck af din svagpisser, nu er det mig, der styrer showet!«

	Men måske er det heller ikke den rette vej? Måske kan uhyret kun slås ihjel med et smil, varme, forståelse, anerkendelse, kærlighed?

	Ingen lyttede

	Imens en af casene på kurset fortalte om sine livsvilkår og konstaterede, at sådan var det jo bare, sad jeg i et hjørne og kunne mærke tårerne brænde. Hun fortalte om de svigt, den smerte, den forkerthed, jeg oplevede i min barndom.

	Ingen troede på mig – eller rettere: Ingen ville have troet på mig, hvis jeg havde sagt noget. Ingen spurgte ind til, hvad der lå bag mit oprør. Ingen undrede sig over min pludseligt opståede manglende hygiejne. Ingen spurgte, hvorfor jeg igen sad ved rektors runde bord efter en slåskamp ude i skolegården. Ingen så bag om de åbenlyse problemer. Hvorfor skulle de dog det? Jeg kom jo fra en familie, hvor begge forældre arbejdede, mine storebrødre var gode elever i skolen, og der var en god kontakt mellem skolen og hjemmet. Det var jo bare mig, der var problemet. Mig skulle de nok få sat på plads.

	Nu 30 år senere er jeg selv ved at få det hele til at falde i hak. Jeg bruger min historie til at gøre noget godt. Jeg stempler mig selv som et brændt barn. Et voksent brændt barn, der har oplevet overgreb. Jeg deler mine følelser med en barndomsveninde, som var til stede, da det skete. Hun husker den dag endnu bedre end jeg.

	For et års tid siden læste jeg bogen Zornig – vrede er mit mellemnavn. Jeg kendte den vrede. Det blev begyndelsen på min rejse. Den har vækket min vrede, men jeg har været ledsaget af en inspirerende person, der har set igennem min facade, set min styrke og min svaghed. En, der har åbnet sig for mig, og fået mig til at åbne mig for andet end smerten.

	Jeg tænker ofte over, hvad der ville være sket, hvis nogen havde spurgt mig, hvad der var galt dengang for mange år siden. Jeg tænker ofte over, hvorfor min venindes forældre så hende, mens mine overså mig. Jeg føler mig svigtet og vred. Det er noget, jeg må lære at leve med.

	I dag er jeg ved at lære, hvordan jeg kan bruge min vrede, godt hjulpet på vej af venner, der giver mig kærlighed, forståelse, anerkendelse og ikke mindst en tiltro, jeg aldrig før har oplevet. I dag kan jeg bruge min vrede til at gøre en forskel for andre brændte børn. I dag er jeg stærkere, fordi jeg langt om længe er blevet set. Men vreden, smerten og svigtet er her stadig. Nu er den blot rettet mod de tabte år. De år, der gik, før der var en, der så bag facaden.

	Der er en hel del, vi må gøre anderledes, så andre børn ikke skal vokse op med en vrede som min.

Ilona Gondesen er studerende

