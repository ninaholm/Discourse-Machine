Frygten for en transatlantisk frihandelsaftale er stærkt overdrevet
En frihandelsaftale mellem EU og USA vil hverken svække forbrugerbeskyttelsen eller nationale lovgiveres mulighed for at indføre regler. Til gengæld vil den rette op på mangler i nuværende aftaler


 
	En række artikler i Information har kritiseret den frihandelsaftale, der i øjeblikket forhandles mellem USA og EU. Det er fint med debat, men da dette er et vigtigt initiativ for vækst og beskæftigelse, vil vi gerne korrekse nogle misforståelser: Forhandlingerne kritiseres for hemmelighedskræmmeri. Det er jo de færreste forhandlinger, der foregår i fuld offentlighed, men EU-Kommissionen har faktisk været meget åben om denne aftale. Udover alt materialet på internettet og regelmæssige pressebriefinger, har Kommissionen holdt to høringsrunder og fem møder med et bredt spektrum af civilsamfundet – det seneste med 350 deltagere fra fagbevægelser, ngo’er og erhverv.

	Kommissionens møder med erhvervslivet kritiseres også. Men det er jo erhvervslivet, der handler over Atlanten, og det ville være absurd at forhandle en frihandelsaftale uden at vide, hvad dens effekt bliver i den virkelige verden. Derfor fører vi en åben dialog med alle parter, inklusive forbrugerorganisationer, interessegrupper og erhvervsliv.

	De økonomiske effektberegninger kritiseres også. De er dog baseret på en anerkendt modeltype, der anvendes af analytikere verden over – også i Danmark. De er ikke perfekte og kan altid diskuteres, og hvis nogen har bedre modeller, vil vi gerne høre om det.

	Forbrugerbeskyttelse intakt

	Det er dog de færreste økonomer, der mener, at frihandel skader vækst og beskæftigelse. Den danske Produktivitetskommission støtter f.eks. også frihandelsaftaler. Frihandel øger konkurrencen, ansporer innovation, presser priserne ned og skaber handel og arbejdspladser.

	Det er en misforståelse, at aftalen vil undergrave EU’s forbruger- og miljøbeskyttelse. Kommissionens forhandlingsmandat, der er vedtaget af medlemslandene, præciserer, at aftalen skal overholde miljø-, forbruger- og arbejdsretsstandarder og fremme beskyttelse af dem.

	Kommissionen vil ikke fremme handel eller investeringer ved at sænke standarderne. Aftalen skal derimod afskaffe told og unødigt bureaukrati og gøre det lettere for virksomhederne at overholde de givne standarder. Det kan gøres ved at acceptere hinandens tekniske undersøgelser, så dobbeltarbejde undgås. Begge sider beholder retten til at regulere miljø-, sikkerheds- og sundhedsanliggender.

	Den endelige aftale skal godkendes i Europa-Parlamentet og af EU-medlemmernes 28 demokratisk valgte regeringer. Hvordan tænker man sig, det kan lade sig gøre, hvis Kommissionen kommer med en aftale, som ikke lever op til mandatet?

	Mangelfulde aftaler

	Inkludering af investeringsbeskyttelse i aftalen kritiseres også, og Information fremhæver nogle kontroversielle retssager, som er rejst af investorer mod stater i forbindelse med andre handelsunioner.

	Men investeringsbeskyttelsesaftaler er ikke noget nyt. Samlet har EU-landene siden 1960’erne indgået 1.400 af den slags aftaler. Danmark har selv 45 – og der er over 3.000 på verdensplan. Hensigten har været at sikre firmaer nogle grundlæggende rettigheder (såsom beskyttelse mod diskrimination og ret til kompensation ved ekspropriering), når de slår sig ned i fremmede lande.

	Disse aftaler har ikke forhindret indførelse af nye standarder i EU og i Danmark på miljø- og forbrugerområdet. Og de forhindrer ikke regeringerne i at vedtage love, ligesom de ikke fører til ophævelse af love. De kan højst føre til udbetaling af erstatning.

	EU-Kommissionen er fuldstændig enig med kritikerne i, at det nuværende system skal forbedres. Manglende præcision i de eksisterende investeringsaftaler har givet anledning til utilsigtede sager – f.eks. de seneste om tobaksregulering i Australien og udfasning af atomkraft i Tyskland.

	Der har også været kritik af den måde, internationale voldgiftsretter fungerer på, især af manglen på gennemsigtighed og mulige interessekonflikter blandt voldgiftsmænd. Det er netop det, Kommissionen vil gøre op med og forbedre i aftalen med amerikanerne.

	Der skal strammes op

	Kommissionen vil i aftalen stadfæste parternes ret til at regulere på forbruger- og miljøområdet, så længe de ikke diskriminerer udenlandske virksomheder. Denne ret skal gå forud for investors økonomiske interesser. Det vil konkret sige, at et amerikansk firma, der lægger sag an imod Danmark, ikke kan få kompensation, bare fordi dets profit har lidt skade ved indførelsen af ny lovgivning, med mindre der er tale om skjult diskrimination.

	Det skal være helt klart, at ingen investor kan tvinge en stat til at ophæve eller ændre sin lovgivning. Og investorerne skal fremover betale alle omkostningerne ved tabte sager – inklusiv for staten – så deres incitament til at rejse spekulative sager fjernes.

	Derudover skal der strammes op på voldgiftsretterne. De skal være uafhængige, de skal sikres mod interessekonflikter, alle dokumenter skal være offentligt tilgængelige, og alle relevante ngo’er skal have mulighed for at blive hørt. Kommissionen arbejder på, at disse principper skal sætte nye og højere standarder på investeringsområdet. Forbedringerne er allerede indført i den frihandelsaftale, EU har indgået med Canada.

	EU-Kommissionens repræsentation i Danmark agter i øvrigt at indkalde interesserede til et møde om aftalen i det nye år for at komme rundt om disse og andre emner. Vi håber, at et sådant arrangement kan hjælpe til at rydde misforståelser af vejen.

Ulrik Bützow Mogensen er økonom på EU-Kommissionens repræsentation i Danmark

