Duellen: 'Stigmatisering er et ekstremt effektivt forebyggelsesværktøj'
Oplysningskampagner mod alkoholmisbrug har utvivlsomt en positiv virkning. Men der skal også skal andre indsatser på bordet for at mindske antallet af alkoholmisbrugere i Danmark, mener Mette Wier, Formand for Forebyggelseskommissionen


 I sidste uge blev københavnere på vej over Dronning Louises Bro mødt af  synet af én meter høje oppustelige plastikflasker med teksten »alt for stiv - 100 % lam«.
Mette Wier synes, den slags kampagner er en god idé, fordi den ikke løfter pegefingre.
»Kampagnen snakker til de unge i de unges sprog og forsøger således at stille nogle normer op på deres præmisser. Man forsøger at gøre det  utjekket at være meget fuld. Men stadig med et glimt i øjet,«  påpeger Mette Wier.
Den slags budskaber er især stærke, fordi de rummer en form for stigmatisering, vurderer hun.
»Der ligger en forhånelse i at sige, at hvis man er for fuld, er man taberagtig. Formuleret i de unges sprog er det et ekstremt effektiv virkemiddel,« siger Mette Wier og peger på en tilsvarende effekt på rygeområdet:
»Du vil ikke se en gravid ryge i det offentlige rum i dag, uden hun møder misbilligende blikke på gaden.«
Mette Wier erkender, den form for social fordømmelse ikke altid er et godt virkemiddel, fordi folk befinder sig i forskellige situationer og derfor har forskellige forudsætninger for at holde op med at drikke eller ryge.
»Men som værdibærer er det ekstremt effektivt,« mener hun.
Ikke enten eller
- Eva Thune Jacobsen, kultursociolog på Institut for Sundhedsvæsen, påpeger, at kampagner til forebyggelse og oplysning om alkoholmisbrug ikke fører til en egentlig holdnings-ændring i befolkningen. Var det ikke en bedre idé med f.eks. forebyggende samtaler hos lægen?
»Jeg er ikke helt enig i den vurdering. For jeg tror ikke på en enten-eller præmis. Der er brug for hele pakken af forebyggelsesværktøjer. Altså lige fra tilbud om rådgivning til informationsindsatser, der typisk virker på de højtuddannede, mens de går hen over hovedet på de lavest uddannede og unge. Omvendt viser erfaringen her, at tilgængelighedspolitikker virker. Altså aldersbegrænsninger på køb af alkohol, lukketider, ringere eksponering af alkohol i butikker og så videre. Og så virker prisstigninger på alkohol på alle grupper. Det er en effektiv strukturel mekanisme, der nedsætter forbruget, særligt i de grupper, der ellers er svære at nå. Det er veldokumenteret på verdensplan.«


