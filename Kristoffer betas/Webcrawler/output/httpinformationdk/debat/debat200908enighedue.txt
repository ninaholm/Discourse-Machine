Om enighed og uenighed i PET-Kommissionen



I deres 'påtale' til Preben Wilhjelm i anledning af hans kritik af PET-Kommissionen anfører Morten Heiberg og Regin Schmidt (22.-23. august), at Preben Wilhjelm har overset, at »både flertallet og mindretallet i Kommissionen mener, at PET har efterlevet regler og retningslinjer ved at følge notatet af 14. september 1968, og at der derfor ikke kan udtales kritik af PET«. Herefter bemærker de: »Kommissionen har derimod delt sig i spørgsmålet om regeringserklæringens juridiske eller politiske status.«Direkte i stridDette er ikke dækkende, hverken for uenigheden i Kommissionen eller for min opfattelse som mindretal med hensyn til regeringserklæringen og dens gennemførelse. Det, Kommissionen har delt sig i, er spørgsmålet om regeringserklæringens juridiske status, et spørgsmål der blev sat på spidsen af det hidtil hemmeligholdte notat af 14. september 1968 fra Justitsministeriet. Som det fremgår af Kommissionens beretning er det min opfattelse, at PET's registreringer - i et uvist, men næppe helt ubetydeligt omfang - i tiden efter regeringserklæringen af 30. september 1968 var enten i klar uoverensstemmelse eller i tvivlsom overensstemmelse med regeringserklæringen. At dette skete med henvisning til 14. september-notatet, gør ikke i sig selv disse registreringer holdbare, netop fordi regeringserklæringen ikke blot kunne fraviges ved en sådan intern, fortrolig instruks. Efter min juridiske vurdering har PET altså ikke efterlevet regler og retningslinjer ved at følge dette notat.Når jeg samtidig finder, at der ikke kan rettes kritik mod PET herfor, skyldes det, at kritikken efter min mening må rettes mod Justitsministeriet som udsteder af instruksen og mod de justitsministre, som har undladt at orientere Folketinget om de foretagne afvigelser fra regeringserklæringen. Det er således ikke udryk for, at jeg anser disse PET-registreringer for lovlige.Ud over de problemer, der udspringer af 14. september-notatet, har jeg i Kommissionens beretning givet udtryk for den opfattelse, at den interne PET-notits af 19. december 1968 - et dokument, hvis afsløring i høj grad var medvirkende til Kommissionens oprettelse - var i direkte strid med regeringserklæringen. Endvidere har jeg fundet, at Justitsministeriets fortrolige retningslinjer af 7. februar 1983 vedrørende PET's efterforskning på det politiske område på et centralt punkt var uforenelige med regeringserklæringen.Det er vigtigt at fremhæve, at der i Kommissionen har været enighed om den faktiske udvikling i PET's registreringspraksis. Men det er også vigtigt at fastholde, at der har været ganske vidtgående uenighed om den juridiske vurdering af denne praksis.Jens Vedsted-Hansen er professor, dr.jur. ved Aarhus Universitet og medlem af PET-Kommissionen
