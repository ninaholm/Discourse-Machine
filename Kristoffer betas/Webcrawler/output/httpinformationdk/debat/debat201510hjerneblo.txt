Hjerneblødning i sundhedssystemet
De selvmordstruede, jeg vejleder over telefonen, har noget til fælles med mine patienter på hospitalet, som bliver opereret i hjernen: De er syge i hovedet. Men der er desværre en verden til forskel på, hvordan deres helbredelse bliver prioriteret af sundhedsvæsnet


 På min afdeling kæmper vi hver dag for at redde mennesker, hvis fysiske forandringer i hjernen kræver øjeblikkelig og ofte længerevarende hjælp. En hær af sygeplejersker og læger står hver eneste morgen klar til at pleje og behandle patienterne, hvis skader skyldes alt fra en spontan hjerneblødning til et trafikuheld. Jeg er pavestolt af mine dygtige, hårdtarbejdende kollegaer.
Men lige så stolt jeg er over vores sundhedsvæsen, når vi spenderer hundredetusindevis af kroner på patienterne, lige så bekymret kan jeg blive, når jeg oplever, hvordan systemet underbehandler og undervurderer psykiske lidelser og sygdomme.
I min fritid er jeg telefonrådgiver på Livslinien, hvor vi udfører selvmordsforebyggende arbejde og yder psykisk førstehjælp til dem, der måtte have brug for det.
At være selvmordstruet bliver af sundhedsvæsnet ikke betragtet som en sygdom i sig selv, men anses for at være et symptom på, at man som menneske er så presset, at den eneste udvej, man kan se, er at tage sit eget liv. Fælles for alle brugere på Livslinien er, at de har brug for hjælp til at komme tilbage til livet. Fuldstændig ligesom vores patienter på hospitalet.
Ingen ved med sikkerhed, hvor psyken bor, men hvis vi antager, at den tager residens i hjernen, så har patienterne på min afdeling og brugerne på Livslinien det til fælles, at de er syge i hovedet. De er i en tilstand af ubalance og skal have behandling for at komme tilbage til sundheden.
Derfor er det umådeligt hårdt at være en del af et sundhedsvæsen, der så åbenlyst favoriserer kroppens problemer. Underbehandlingen af psykiske lidelser og sygdomme går mod alle de lighedsprincipper, jeg har lært på sygeplejeuddannelsen.
Sygdom og død
De nyeste opgørelser viser, at 603 mennesker i 2013 begik selvmord. For hvert selvmord bliver der registret minimum 10 selvmordsforsøg, men reelt dokumenteres de fleste selvmordsforsøg ikke, og det vurderes af eksperter på området, at det samlede antal selvmordsforsøg er mellem 6.000 og 12.000 om året. Det betyder, at et menneske én gang i timen hver eneste dag året rundt forsøger at tage sit eget liv.
Til sammenligning omkom 185 mennesker i trafikken 2013.
Ingen fortjener mindre end at leve et langt og lykkeligt liv, men hvorfor er der så stor forskel på, hvordan vi oplever sygdom og død? Hvorfor er det så nemt at snakke om ulykker i trafikken og så svært at snakke om selvmord? Tænk på, hvor meget kampagnerne om trafiksikkerhed fylder.
Jeg husker selv historierne, fra da jeg var lille. Rådet for større færdselssikkerhed havde Max og Antoinette, som lærte mig, at det var vigtigt at passe på i trafikken. Men hvor var de små kære maskotter, som skulle lære mig om mental sundhed?
I min optik er en af de vigtigste opgaver for velfærdstaten Danmark at sikre alle borgere en hurtig og omfangsrig hjælp, når vi er syge, så vi hurtigst muligt kan vende tilbage til det liv, vi ønsker at leve. Det betyder en god og kompetent behandling, uanset hvor gammel du er, hvor du kommer fra, din økonomiske formåen, og hvad du fejler. Sådan er det bare ikke.
Hvordan kan vi som samfund tillade, at nogle sygdomme prioriteres usædvanlig højt og nærmest får tildelt ubegrænsede ressourcer, mens andre patienter stort set må klare sig selv.
Ingen at snakke med
Hver gang, jeg besvarer et opkald på Livslinien, møder jeg et menneske, som har alvorligt brug for hjælp. De mennesker, som ringer til os, har hundredevis af forskellige grunde til at kontakte os, men fælles for dem er, at problemerne i deres liv er så altoverskyggende, at de overvejer selvmord som udvej.
På Livslinien møder jeg mennesker i deres livs værste krise. Det kan være teenageren, der er blevet taget i at ryge, den depressive bankdirektør, for hvem livet ikke længere giver mening, eller voldtægtsofferet, som ikke kan leve med skammen. Der findes ikke det køn, den aldersgruppe eller socialklasse, som ikke ringer til os.
Objektivt set kan man mene, at nogles situation er værre end andres, men arbejdet på Livslinien har lært mig noget andet. For menneskers liv og smerte kan ikke ses i relation til andres.
For nylig talte jeg med en ung mand. Han havde masser af venner, en god uddannelse og et velbetalt job, men ingenting betød det, for han havde ingen, han kunne snakke med, ingen som ville kunne forstå ham, og derfor ringede han til mig.
»Jeg har ikke lyst til at leve mere. Jeg hader mig selv mere end noget andet. Verden vil blive et bedre sted, hvis jeg forsvinder herfra,« sagde han.
Ingen indsamling
For godt en måned siden var det såkaldt World Suicide Prevention Day. Men i de danske medier var stilheden selvfølgelig øredøvende. Tænk, hvis dagen i stedet blev fejret på samme måde, som når TV 2 sender deres ’Knæk Cancer’-show, og millionerne ruller ind. Så kunne det være, vi kunne tage første skridt i retningen mod at bryde det kæmpe tabu, selvmord fortsat er. Så kunne vi måske hjælpe de mennesker, der har så utroligt meget brug for det.
Vi er alle sammen forskellige, har levet forskellige liv og oplever derfor alting forskelligt. Det er et grundvilkår for sygeplejen. Men i et sundhedsvæsen, hvor alting behandles som produktionsenheder, hvor patientforløb og behandlingspakker standardiseres i et væk, kan man nogle gange glemme mennesket bag sygdommen.
Hver gang jeg lytter til et menneskes barske historie, går det op for mig, hvor mange mennesker der bliver ladt i stikken i vores fællesskab.
På Rigshospitalet, hvor jeg arbejder til daglig, bruger vi hver dag millioner af kroner på at redde menneskeliv. En hjerneblødning, et nyt hjerte eller en dødelig infektion. Ingen udfordring er for stor, og ingen udgifter bliver sparet, når vi kæmper med blod, sved og tårer for at redde menneskeliv. Bagefter kan patienterne berette om kampen, de vandt over sygdommen. Med stolthed i stemmen kan de fortælle, at de med støtte fra venner og familier vandt kampen.
Sådan ser verden ikke ud for størstedelen af Livsliniens brugere i dag. De bliver mødt med en mur af tavshed, når de forsøger at snakke om eller få hjælp til at bearbejde deres psykiske traume. Det håber jeg, vi kan lave om på.
DR3 har heldigvis været modige nok til at åbne døren på klem. I september sendte kanalen dokumentaren ’Vil du gerne dø?’ – gør dig selv en tjeneste og se den.
Theis L. Smedegaard er sygeplejerske og frivillig rådgiver på Livslinien

