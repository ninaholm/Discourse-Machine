2. runde: Bilister slipper for billigt!
Bilerne beskattes og pålægges grønne afgifter, men er det overhovedet tilstrækkeligt, hvis man sammenholder alle konsekvenser ved bilismen - og hvad er løsningen?  Teknik- og miljøborgmester Ayfer Baykal og Venstres hovedstadsordfører Martin Geertsen fortsætter debaten om trafikvisioner for København i anden runde af læsernes trængselskommission. 


 2. runde - oplæg fra moderator:
Bilister slipper for billigt! Bilister betaler ganske vist skatter og grønne afgifter, men slet ikke en tilstrækkelig pris, når man tager de negative eksternaliteter i betragtning. Trængslen koster hvert år borgere og samfund arbejdstimer, mens forureningen tærer på sundhedssystemet. Er det statens rolle at sikre at prisen på bilismen reguleres, så det stemmer overens med de reelle markedsomkostninger? (Læs mere om oplægget og forløbet for debatten på journalen “Læsernes trængselskommission”)
 
Københavnerne skal vælge bilen fra
Kære Martin
I dit sidste indlæg, spørger du mig, hvorfor jeg har brug for at tale om trafik- og miljøproblemerne i København. Jeg skal svare kort: Fordi jeg modsat dig ikke er gået ind i politik for at lukke øjnene for problemerne men for at løse dem.
Jeg kan forstå på dit indlæg, at du gerne vil skabe alternativer til bilen. Hvorfor blev du og resten af Venstre så i hængekøjen, da regeringen lavede en aftale med Enhedslisten og Dansk Folkeparti om at finde penge til bedre og billigere kollektiv transport?
Jeg synes dit udsagn klinger lidt hult, når man ser på den måde, den borgerlige regering forvaltede den kollektive transport. Mens I sad ved magten steg taksterne i hovedstadsområdet med 54 %. Samtidig malkede I DSB for et samlet overskud på 5,7 mia. kr. og førte pengene tilbage til statskassen. De penge kunne være gået til bedre og billigere kollektiv transport. Venstre vil altså godt acceptere, at det bliver dyrere at være dansker, så længe det er brugerne af den kollektive transport, der betaler gildet.
I København skal vi gøre, hvad vi kan for at få københavnerne til at vælge bilen fra. Med det seneste parkeringsforlig i København banede et flertal uden om SF vejen for flere biler, ved at oprette flere parkeringspladser og dermed give københavnerne pasningsgaranti til deres biler. Den beslutning mener jeg, vi er nødt til at gøre om. Når vi appellerer til regeringen om at hjælpe os med at nedbringe trængslen blandt andet ved at investere i mere Metro, så skal vi ikke føre en politik, der medfører flere biler. Til gengæld vil jeg gerne se på, hvordan vi kan fremme brugen af delebiler.
Højt på min ønskeseddel står også en skærpelse af ren lufter zonerne i København. Det vil mindske luftforureningen, der i dag overskrider EU’s grænseværdier. Endnu et problem den borgerlige regering lukkede øjnene for. I dag er kun tunge lastbiler omfattet af kravet om partikelfiltre. Jeg vil også have lette lastbiler og varevogne omfattet af dette krav. Og så kommer vi til at se på, om det er nødvendigt at kopiere den tyske model, hvor personbiler af ældre dato får forbud mod at køre inden for ren luft zonerne.
Og Martin, nu er jeg spændt på at høre, hvad du vil gøre. Dit sidste indlæg brugte du på at angribe min politik. Du har haft fire måneder i hængekøjen til selv at udtænke forslag. Hvis du ikke er kommet frem til løsninger, så kan jeg forstå på en artikel i Berlingske, at Kristian Pihl Lorentzen (V) har lavet et katalog med forslag, der kan bekæmpe trængslen. Må vi så ikke blive indviet i de ideer?
Med venlig hilsen
Ayfer Baykal (SF), Teknik- og miljøborgmester i København
 
"Vi har verdens største skattetryk på biler"
Kære Ayfer,
Sjovt, som du anklager mig for at ligge i hængekøjen, mens du selv som borgmester for trafikken i København har valgt at stå uden for det seneste P-forlig. Et forlig, som vel i virkeligheden kun retter op på det faktum, at Københavns Kommune i den grad skylder efter at have nedlagt p-pladser på gadeplan i stor stil igennem de seneste mange år. Det er vist det, man kalder en ren tilståelsessag.
I det hele taget er det med VK-regeringen og hængekøjen jo noget pjat. Prøv imellem dine mange møder at gå et smut ned på Rådhuspladsen og konstater, hvilket kvantespring den kollektive transport tog under VK-regeringen. Et meget bredt politisk flertal sørgede nemlig helt tilbage i 2005 for at beslutte en udbygning af den københavnske metro. Jeg håber, at du glæder dig til at tage en tur som en af de første og ved samme lejlighed sender en venlig tanke til den tidligere regering. Jeg håber også, at du ser frem til virkningen af de mange og store investeringer, som blev resultatet af det seneste store trafikforlig i 2009. I alt 94 mia. blev her fordelt på store og små projekter herunder også en del i Hovedstaden.
Til gengæld tror jeg, at du skal være noget varsom med at ønske, at borgerne i København og alle mulige andre steder skiller sig af med deres biler. Din egen partikollega, skatteministeren, oplyste således forleden, at de danske bilejere årligt lægger i alt 43 mia. kr. i statskassen. For det beløb kan du få to (2!) metro-city-ringe om året. Synes vi i Venstre, at det er for lidt? Nej, vi har verdens højeste skattetryk på biler. Men det kunne da være interessant at høre, hvordan dit regnestykke ser ud, når du har fået jaget befolkningen ud af deres biler og over i tog og busser?
Med hensyn til dit angreb på den tidligere regering, som du beskylder for at lade hånt om billetpriserne i den kollektive trafik, så indførte vi i 2007 sammen med Dansk Folkeparti – og sjovt nok også det nuværende regeringsparti de radikale – et såkaldt takstloft i den kollektive trafik.
Ja, vi sagde så nej til at deltage i den nuværende regerings fuldkommen paniske aftale på bagsmækken af betalingsringen. Af to grunde. Dels fordi finansieringen var helt hul i hovedet og i øvrigt i modstrid med regeringsgrundlaget, hvor der står, at regeringen vil ”omlægge” bilafgifterne - ikke lade dem ”stige”. Med den øvelse har I givet fået skubbet godt gang i brugtvognsmarkedet til skade for miljøet. Men også fordi I afsætter en halv milliard til takstnedsættelser, selvom I udmærket ved, og alle undersøgelser peger i retning af, at ingen vælger bussen eller metroen til på grund af priserne på billetter. Er det i øvrigt ikke korrekt, at I tilmed risikerer at få cyklisterne til at tage bussen i stedet for cyklen? Ren panik og velsagtens et halvdyrt forsøg på at få Villy ud af betalingsringsklemmen.
Så nævner du DSB, som skulle være blevet malket for penge igennem de ti år, vi havde regeringsmagten. Skal vi ikke lige blive enige om, at DSB næppe er eller har været verdens mest veldrevne virksomhed, og at DSB lever og ånder af offentlige tilskud som supplement til billetindtægterne. Derfor er det vel også kun rimeligt, at statskassen og dermed skatteyderne får pengene tilbage igen, når det rent faktisk viser sig, at DSB har lavet bare en lille smule positiv forretning. Personligt så jeg i øvrigt gerne, at DSB fik endnu mere konkurrence fra nogle af de internationale tog-operatører, som står på spring for at køre tog i Danmark.
Du tilskriver i det hele taget den tidligere regering mange onder. Men så må det jo, hvis din retorik skal holde vand, også være den tidligere regerings skyld, at antallet af ultrafine partikler ifølge Nationalt Center for Miljø og Energi på Århus Universitet er reduceret med omkring 50 procent i den seneste halve snes år. Eller sagt på en anden måde: Det passer jo ikke, når du påstår, at byens sande tilstand bare bliver værre og værre.
Her til sidst: Det forbløffer mig, at du slet ikke forholder dig til det, jeg gjorde opmærksom på i sidste brevveksling, nemlig at der er færre biler i København i dag end i 2006, og at trængslen i København er klart reduceret i samme periode. Der er måske slet ikke brug for, at du centralstyrer vores hverdag så benhårdt. Har du tænkt den tanke?
Med venlig hilsen
Martin Geertsen (V), hovedstadsordfører

