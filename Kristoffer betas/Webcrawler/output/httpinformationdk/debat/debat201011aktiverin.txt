Aktivering forlænger ledighed

Regeringens forsøg på at piske ledige i gang ødelægger deres mulighed for hurtigt at få job.


 MA er en forkortelse for Magistrenes A-kasse. Men vi får mere og mere brug for at ændre det til MA - Medlemmets Advokat. Vores ledige medlemmer oplever nemlig, at deres ufrivillige arbejdsløshed fyldes op med regelrytteri, meningsløs aktivering og pisk.
Tag f.eks. Mette Andersen. Hun bliver færdig som biolog til januar. Hun er 26 år og topmotiveret for at komme ud på arbejdsmarkedet, bruge sine kompetencer og afprøve sin markedsværdi. Hun har allerede forestillingen om sit drømmejob i det private erhvervsliv, og hun har faktisk haft studiejob undervejs, der måske nok har forlænget hendes studietid, men til gengæld skaffet hende værdifuld praktisk erfaring. Det ved hun, virksomhederne vurderer som afgørende, når hun stiller op i ansøgerfeltet.
Men her er den virkelighed og det regeltyranni, regeringen synes, Mette skal møde: Efter blot 13 ugers ledighed er det ud i aktivering i seks måneder! Mette ville hellere bruge tiden på at kvalificere sin jobsøgning, finde nicherne, måske afprøve en iværksætterånd eller opsøge virksomhederne uopfordret. Men nej, det er der ikke tid til. De private firmaer, der lever af at have Mette på kursus og får bonus for at sende hende ud i et løntilskudsjob, skal tilgodeses først. Også selv om Det Økonomiske Råd har påvist, at aktivering i offentlige løntilskudsjob snarere vil fastholde Mette i ledighed. Et privat løntilskudsjob kan Mette først få efter seks måneders ledighed. Det siger EU-reglerne nemlig. Og det til trods for, at alle erfaringer viser, at det er den mest effektive form for aktivering.
Mod bedre vidende
Mette kunne måske få brug for kvalificeret efteruddannelse på et tidspunkt. I ledighedscirkusset hedder det 'seks ugers selvvalgt uddannelse'. Fornuftigt nok - bortset fra, at regeringen nu vil skære i de kurser, der virkelig batter. Det hed Ebberød Bank i gamle dage.
På beskæftigelsesministerens bord er landet en undersøgelse, der viser, at før regeringen i 2009 valgte den hovedløse og bremsende aktivering af unge akademikere, kom 25 pct. af de nyuddannede i arbejde efter 17 ugers ledighed og 50 pct. efter 25 ugers ledighed. Ganske pæne tal i en finanskrisetid. Ved egen hjælp og med vejledning fra a-kassen fandt de nyuddannede deres første job og fik fodfæste på arbejdsmarkedet.
Mette behøver ikke regeringens pisk. Hun er topmotiveret og skal nok piske sig selv. I 1951 fyldte ledighedsreglerne 421 sider. I dag er vi oppe på 22.408 sider.
Kære Inger Støjberg. Afskaf de mange regler, der alene tager udgangspunkt i mistillid til og overvågning af de ledige og hjælp Mette i arbejde i stedet.
Frederik Dehlholm er formand for Magistrenes A-kasse

