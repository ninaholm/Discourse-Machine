En misforståelse?
LEDER


 
	Endnu er Lars Løkke Rasmussen ikke sluppet fri af GGGI-sagen.

	Siden sit famøse pressemøde tidligere på måneden har det stået klart, at Løkke ikke alene har brugt hundredetusinder af bistandskroner til egne rejser på første klasse. På pressemødet måtte han også erkende, at GGGI i sommeren 2012 har betalt 27.000 kr. for at befordre hans datter fra Chicago til Rio.

	Løkke hævdede, at det havde været hans plan selv at betale sin datters rejse, men at der var sket »en misforståelse« mellem GGGI og unavngivne folk i Venstre, som angiveligt havde fået til opgave at sørge for betalingen. Og siden havde Løkke ifølge sin forklaring ikke undret sig over, at de 27.000 kr. aldrig blev hævet på hans konto – selv om han ellers er kendt som nøjeregnende i pengesager.

	Under pressemødet kaldte generaldirektør i GGGI Howard Bamsey organisationens betaling af billetten til Løkkes datter for et »rimeligt kompromis«: Løkke skulle på ferie med sin datter, men GGGI ville have ham til topmøde Rio og betalte derfor hendes rejse. Det strider imod Løkkes forklaring om en misforståelse, men Bamseys kommentar blev ikke uddybet.

	Efterfølgende har medierne så forsøgt at hitte rede i forvirringen. Løkke har siden sit pressemøde ikke ønsket at uddybe sin forklaring, men i går kunne Politiken referere en mail fra GGGI’s kommunikationschef, der uden videre forklaring skriver, at Bamseys kommentar om et »kompromis« er baseret på »uformelle samtaler, som åbenbart har fundet sted om emnet«, ligesom kommunikationschefen anfører, at han ikke kender »til nogen henvendelse fra hr. Rasmussen eller hans medarbejdere angående betalingen for hans datters billet«.

	Over for Politiken afviser Løkke endnu en gang at forklare sig. De nye oplysninger sår imidlertid yderligere tvivl om hans udlægning, og hvis venstreformandens fortælling om åbenhed i forhold til sagen ikke skal fremstå fuldstændig forloren, må han nu svare for sig. Vælger han fortsat at tie, må det opfattes som en tilståelsessag.

