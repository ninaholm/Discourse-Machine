Fordi vi ved
LEDER
 Måske det allersværeste er at finde ud af, hvordan vi hver især skal ændre vore vaner og leve mere i overensstemmelse med det, vi i dag godt ved. ’Dankortet glødede i december’ lød overskriften på en artikel om danskernes juleindkøb for 30 mia. kr.


 2015, det varmeste år i målingernes historie, slutter for vildt. Voldsomme storme og oversvømmelser har i juleferien ramt det nordlige England og tvunget tusinder fra hus og hjem.
Tornadoer og massiv regn har sat de amerikanske stater Alabama, Mississippi, New Mexico og Missouri i undtagelsestilstand.
Efter mere end tre års nedbørssvigt lider halvdelen af Californien netop nu under ’exceptionel tørke’. Fra Argentina over Uruguay og Paraguay til det sydlige Brasilien er omkring 170.000 mennesker drevet på flugt af voldsom nedbør og massive oversvømmelser.
På det afrikanske kontinent hærger tørke i Sydafrika såvel som i Etiopien. I det vestlige Australien oplevede man i mandags 45 graders varme og blev dermed det aktuelt varmeste sted på kloden.
Ekstreme vejrforhold udløst af menneskeskabte klimaforandringer suppleret af det aktuelle El Niño-fænomen. En påmindelse til verden om, at klimatruslen ikke blev afmonteret med Paris-aftalen fra COP21-mødet i starten af december.
Som det før er beskrevet på denne plads, er den såkaldt forpligtende klimaaftale fuld af svagheder og ikke-forpligtende hensigtserklæringer.
Læse også: Regeringen er ved at køre elbilen i grøften
Når Paris-mødet alligevel sluttede i en historisk stemning af lettelse og håb, er det, fordi enhver tilstedeværende kunne fornemme en ny, global besindelse på situationens alvor. Som den svenske professor i miljøvidenskab Johan Rockström forleden skrev i Dagens Nyheter:
»Det var, som om verdens lande tænkte, at når nu verden er så skrøbelig og turbulent, med sociale, økonomiske, etniske og økologiske chok, så må vi ganske enkelt tage os sammen og i det mindste minimere risikoen for en planetær økologisk krise.«
Det nye, som Paris afspejlede, er, at vi ved. Selvfølgelig er der fortsat mennesker på kloden, som ikke ved, ligesom der er aktører, som af ideologiske eller økonomiske grunde ikke vil vide og lever i fornægtelse.
Men i dag ved de store nationers ledere ligesom store dele af erhvervslivet, de store byers myndigheder, store institutionelle investorer og såkaldt almindelige mennesker overalt på kloden, at den hidtidige model for samfundets, økonomiens og tilværelsens indretning må ændres.
Vi ved, at planeten har et CO2-budget, som meget snart er opbrugt, hvis der skal være en chance for at bremse temperaturstigningen inden de to grader, der kan udløse katastrofale klimaforandringer.
Vi ved – som professor Myles Allen, leder af klimaforskningsprogrammet på University of Oxford, skriver på World Economic Forums hjemmeside – at nul – »zero, none, nada« – er den »nettomængde CO2, vi kan udlede, hvis vi nogensinde skal kunne stabilisere planetens temperatur på noget niveau«.
Vi ved derfor, at det haster voldsomt med at afvikle brugen af de fossile brændstoffer. Vi ved, at det følgelig ikke går at øge væksten i vores bilkørsel, flyrejser og anden transport, så længe den drives af fossil energi.
Vi ved, at en livsstil og fødevareproduktion baseret på et stadigt voksende kødforbrug kolliderer med ikke blot klimaet, men også vandmiljøets, naturens og den frugtbare jords bæreevne.
Vi ved, at det ikke går at skrue op for det materielle forbrug baseret på knappe ressourcer og lineære produktionsprocesser. Vi ved – eller aner – derfor, at vi står foran et opbrud i værdier, vaner og spilleregler for økonomien.
Alt dette eksisterer i dag som en ny kollektiv bevidsthed eller – mere nøgternt anskuet – underbevidsthed. En dirrende fornemmelse i tiden, en vedvarende murren i baghovedet.
En sådan fornemmelse eller vished om, at det er slut med at lade som ingenting og slut med forestillingen om, at det går over, er ikke ensbetydende med, at vi ved hvordan.
Der er ikke nogen simpel måde at få verdens regeringer til faktisk at gøre det, de lovede i Paris – tag vor egen regering som eksempel – ligesom det er vanskeligt at få pensionskasser, virksomheder og lokale myndigheder til at rykke tilstrækkelig hurtigt.
Måske det allersværeste er at finde ud af, hvordan vi hver især skal ændre vore vaner og leve mere i overensstemmelse med det, vi i dag godt ved. ’Dankortet glødede i december’ lød overskriften på en artikel om danskernes juleindkøb for 30 mia. kr.
Mange nye tanker, initiativer og eksperimenter bobler ved indgangen til 2016. Noget nyt og spændende og vanskeligt er ved at begynde. Det både lokker og skræmmer.

