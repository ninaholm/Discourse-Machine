Naiv eller farvet?



 Indlandsredaktør Anton Geist skriver i sin analyse af Venstres udlændingepolitik den 14. august, at Venstres synspunkt, nemlig at regeringens lempelser har betydning for tilstrømningen af asylansøgere, er »forsimplet« og »uden hold i de foreliggende facts«. Analysen kommer oven på en artikel, der afslørede, at antallet af asylansøgere i Europa har betydning for, hvor mange der kommer til Danmark. Det svarer altså lidt til at afsløre, at temperaturen har betydning for, om det regner eller sner.
Selvfølgelig har antallet af asylansøgere i Europa en betydning. Hvis antallet af asylansøgere i Europa var nul, så kom ingen til Danmark. Når der kommer flere asylansøgere – for eksempel i forbindelse med krigen i Syrien – kommer der også flere til Danmark. Det er en del af forklaringen – men ikke den hele.
Det er et faktum, at asylansøgere under denne regering har fået bedre vilkår – også de afviste. Hvis man får asyl, betyder afskaffelsen af blandt andet starthjælpen, at gevinsten ved en opholdstilladelse er større end før. Information har tilsyneladende den opfattelse, at flygtninge ikke er underlagt almindelige økonomiske grundforudsætninger om at søge dertil, hvor gevinsten er størst. I 2001-02 strammede VK-regeringen udlændingepolitikken. Antallet af asylansøgere faldt med 52 procent. I Europa faldt det med 2,5 procent. I 2011-12 lempede SRSF-regeringen udlændingepolitikken, og antallet af asylansøgere steg med 61 pct. I Europa steg det med ni procent.
Politiske indgreb
Selv Information må vel konstatere, at ændringer i udlændingepolitikken betyder noget? Som Dansk Flygtningehjælps Andreas Kamm sagde i P1 Morgen 13. august: »Hvis man undersøger, hvad der får folk til at tage bestemte steder hen, så kan man godt konstatere, at meget massive og velkommunikerede politiske indgreb har en vis betydning.« Netop.
I 2013 strømmede serbiske asylansøgere til Danmark. Ifølge den serbiske konsul i Danmark vidste de, at deres ansøgning ville blive afvist, men der havde spredt sig et rygte i Serbien om, at asylansøgere fik et større beløb for at rejse hjem. Justitsministeriet satte dem på en kostordning, så de ikke længere fik kontante ydelser. Det gjorde Justitsministeriet med deres egne ord for at gøre det »mindre attraktivt for serbiske asylansøgere at komme til Danmark«. Antallet af serbiske asylansøgere faldt. Men de læser jo heller ikke Information i Serbien.
Martin Geertsen, integrationsordfører for Venstre

