Læserbreve



 Terror er terror – også i Gaza
Jack Eg Nielsen, Bagsværd
Statsminister Helle Thorning-Schmidt (S) kneb en tåre, da et af de to uskyldige ofre for den nylige terror i København, vagtmanden ved den jødiske synagoge i Krystalgade, blev begravet. Fair nok – indlevelse og empati er fine menneskelige egenskaber. Men hvorfor er Israels terror ikke tårer værd?
Sidste sommer blev 800 palæstinensiske børn i Gaza ofre for terror. Israelsk statsterror i form af tæppebombning af tætpakkede boligkvarterer, skoler og sygehuse. De blev dræbt, mens de sov, spiste eller legede som for eksempel de fire 11-12-årige drenge, der spillede fodbold på stranden.
De blev dræbt af et israelsk flådefartøj – det var ikke et uheld. Den første granat blev brugt til at skyde sig ind, den næste ramte præcist og dræbte de fire drenge.
Men her var der ingen tårer fra statsministeren – nej, hun ville ikke engang fordømme eller tage afstand fra den terror, som dræbte de 800 børn og endnu flere voksne.
Her havde statsministeren ellers muligheden for at bruge sin ytringsfrihed og slå fast, at terror er terror – uanset hvem der begår den.
SF er alene om grøn omstilling
Margrete Auken, MEP for SF
Onsdag valgte EU-Kommissionen at droppe pakken om cirkulær økonomi. Det er en skræmmende udvikling. Pakken om cirkulær økonomi er grundlaget for fremtidens bæredygtige vækst.
Det kasserede forslag skulle skabe 580.000 grønne arbejdspladser. Og det var ikke mindst Danmark, der ville score kassen, da vi er førende indenfor ressourceeffektive teknologier.
Denne elendige beslutning blev truffet i stilfærdighed bag støjen fra den opreklamerede udmelding om EU’s Energiunion. Men netop i den foreslår Kommissionen fremover at satse på energi fra affaldsforbrænding.
Er alle andre trygge ved den udvikling, eller er det kun SF og De Grønne, der har opdaget det? Støtter Socialdemokraterne, Radikale Venstre, Venstre, Konservative og Dansk Folkeparti mon Kommissionens iver efter at brænde affaldet af i stedet for at fastholde ressourceeffektivitet som et vigtigt middel til den grønne omstilling i Danmark – ja i hele EU? Så sig det klart, eller hjælp os med at stoppe Kommissionen!
Straf påvirkede chauffører
Jesper Hansen, Bagsværd
Politianklager Palle Lyngsø finder det hårdt at frakende en person kørekortet i en periode, hvis rusmiddelkoncentrationen i vedkommendes blod er over en fastsat grænseværdi. Det hævdes angiveligt, at man på denne måde anvender færdselsloven til at ændre folks hashrygningsvaner.
Det lyder nu noget selvmodsigende, når samme Palle Lyngsø sammenligner med overtrædelse af bagatelgrænsen for alkohol i blodet. Efter samme logik bør man tilsvarende lempe reglerne for spritkørsel – færdselsloven skal jo ikke bruges til at påvirke folks drikkevaner. Det er nemlig Sundhedsstyrelsens opgave.
Og hvor må det være trist for en privat, bilafhængig næringsdrivende at miste sin indtjening i tre år, hvor vedkommende måske er frakendt kørekortet grundet en lidt for høj alkoholpromille i blodet – ikke mindst hvis han selv vurderede, at han sagtens kunne køre bil på en ’lille efterbrænder’.
Der er også mange, der ignorerer sikkerhedsrisikoen ved at tale i håndholdt telefon under kørsel – her kunne man efter tilsvarende logik lempe reglerne og ophæve paragraf 55a, som jo tilsyneladende kun er utidig opdragelse af travle mennesker.
Det er helt fint, at man vil fastsætte nogle videnskabeligt baserede grænseværdier for hashkørsel, men kære politikere: Husk den veldokumenterede Soderupulykke i 2009, inden I laver ’hovedet under armen’-lempelser. Varevognschaufføren, som var skyld i Soderupulykken, havde også en rusmiddelkoncentration ’lidt over’ bagatelgrænsen.
Uden ledige job, intet arbejde
Reza Javid, Odense
Politikere – især fra Liberal Alliance og Radikale – taler ned til og tegner et negativt billede af ledige medborgere. Det er trættende.
Ifølge FN’s Verdenserklæring om Menneskerettighederne, artikel 23, har enhver ret til arbejde, til retfærdige og gunstige arbejdsvilkår og til beskyttelse mod arbejdsløshed. Ifølge grundlovens paragraf 75, stk. 1, bør det til fremme af almenvellet tilstræbes, »at enhver arbejdsduelig borger har mulighed for at arbejde på vilkår, der betrygger hans tilværelse«.
Så længe politikkerne ikke kan leve op til hverken menneskerettighederne eller den danske grundlov – og så længe vi ikke kan finde ud af at styre samfundet på en måde, hvor alle arbejdsduelige borgere har mulighed for at arbejde – bedes de holde deres giftige udtalelser om de ledige for sig selv.
Kære politikere. Vær jeres ansvar og opgave som valgte politikere voksen, og se om I kan skaffe flere arbejdspladser til de tusinder af medborgere, som brænder for at komme i arbejde.

