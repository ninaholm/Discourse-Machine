Landbrugsrådet har sin egen minister
Det virker til, at Eva Kjer Hansen er landbrugsrådets helt private minister


 Det har været tankevækkende at følge debatten mellem journalist Kjeld Hansen (i Inf. 10. oktober, Landbrugsrådets kommunikationschef Klaus Nørskov (Inf. 14. oktober) og fødevareminister Eva Kjer Hansen (Inf. 13. oktober) om Landbrugsrådets og fødevareministerens håndtering af landbrugets kritikere.
Jeg er én af de fem debattører, der beredvilligt stillede op til et interview i Landbrugsrådets magasin FoodCulture nr. 26, der udkom 15. september 2008 med et temanummer om "Landbrugets revsere". Det fortryder jeg på ingen måde, for jeg står naturligvis ved mine synspunkter, og jeg finder det vigtigt at opretholde en konstruktiv dialog med landbruget. Erhvervet lægger beslag på næsten tre fjerdele af Danmarks areal. Derfor er landbrugets adfærd, og de lovmæssige rammer erhvervet må udfolde sig inden for, afgørende for Danmarks natur.
På grund af blandt andet brakstoppet har udviklingen i landbruget i 2008 påført Danmarks natur uhørt alvorlige ødelæggelser. 20 pct. af Danmarks lysåbne natur er pløjet op på bare ét år! Derfor er den offentlige kritik af landbruget og navnlig regeringens landbrugspolitik massiv, udbredt og stigende. Nu har selv Det Økonomiske Råds Formandskab meldt sig blandt de kritiske røster.
Imidlertid vil jeg opfordre enhver til at læse, hvordan Landbrugsrådet og fødevareministeren forsøger at bagatellisere og marginalisere kritikken. 
Jeg er simpelthen rystet over Landbrugsrådets og FoodCultures primitive forsøg på at marginalisere kritikken og endnu mere rystet over fødevareministerens medløb. For mig at se lyser temanummeret af FoodCulture langt væk af, at Eva Kjer Hansen er landbrugsrådets helt private minister.
På ministeren bord er der efterhånden er lang række af sager, der råber på handling: Skandalen om regeringens brakhandlingsplan, lanceringen af regeringens projekt "grøn vækst" som en direkte "copy-paste" model af landbrugsrådets vækststrategi for 2022, stigningen af pesticidforbruget, landbrugets manglende udlæg af randzoner, landbrugets manglende naturpleje, landbrugets dyrkning af raps til biodiesel (klimaskadelig afbrænding og uetisk brug af mad til én million mennesker årligt) osv.
Der er altså nok af problemer (udfordringer!) tage fat på for både Landbrugsrådet og fødevareministeren. Det er muligvis forståeligt (men på langt sigt en dårlig strategi), at Landbrugsrådet bruger alle kneb til at feje problemerne ind under gulvtæppet.
Men at fødevareministeren gør det, er skrupforkert. Hun er ikke ansat af Landbrugsrådet. Det er bare alt for tydeligt, at Landbrugsrådet har hende i sin hule hånd. Rådet har reelt sin egen minister. Det er helt galt. Eva Kjer Hansen bør holde op med at agere landbrugserhvervets forlængede arm. Hun bør træde i karakter som minister og vise bred ansvarlighed. Hun kunne f.eks. starte med at flytte sig til fordel for den nationale naturplan, der bør afløse regeringens skandaleombruste brakhandlingsplan.
Danmark skal sikre de stumper natur, der er tilbage, og genoprette de værdifulde arealer, der nu - stik mod regeringens officielle intentioner og erklærede mål - er blevet pløjet ned.

