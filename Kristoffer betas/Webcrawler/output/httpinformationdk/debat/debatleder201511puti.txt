Putins doktrin
LEDER


 Vladimir Putin siger, at han er parat til at samarbejde med den amerikanskledede internationale koalition om at bekæmpe Islamisk Stat (IS) i Syrien. Han foretrækker en FN-ledet koalition, men som sagerne står, samarbejder han gerne med den vestlige alliance. Ifølge den russiske præsident er det Vesten, som ikke er parat til at samarbejde, mens Putin fremhæver, at han allerede har vist sin gode vilje med den samarbejdsaftale, som han indgik med Frankrigs præsident, François Hollande, i den forløbne uge. Den aftale har endnu ikke stået sin prøve, og franske kommentatorer tvivler på, at Rusland faktisk vil rette al sit skyts mod IS og standse angreb på de vestligt støttede syriske oprørere, sådan som Putin lovede Hollande.
Men samarbejdes skal der, hvor der samarbejdes kan, så er det muligt, at opgaven i Syrien kan normalisere relationerne mellem Rusland og Vesten, så det bliver til reelt samarbejde? Det er næppe sandsynligt.
Den største forhindring for det er stadig en realitet, som der ikke er rokket ved trods langvarigt vestligt pres på Rusland: Moskvas støtte til Syriens diktator, Bashar al-Assad. Putin kan vel tænkes at opgive Assad, hvis modydelsen er stor nok, men det har endnu ikke været tilfældet. Og der er en række geostrategiske og indenrigspolitiske grunde til, at Putin holder Assad på fode.
Det handler om et meget stort regnskab, som Putin vil have gjort op med Vesten. Han ser det som sin guddommelige mission at generobre de økonomiske, politiske og geostrategiske positioner, der blev tabt ved Sovjetunionens sammenbrud. Den såkaldte Putin-doktrin går netop ud på at gøre op med alle de ydmygelser, som sovjetsammenbruddet efter hans opfattelse påførte Rusland.
Mod slutningen af sin første præsidentperiode havde Putin opnået en stor del af sine hjemlige mål, da han havde sikret sig kontrol med domstole, politik og tv-mediet samt udraderet det meste af oppositionen. Men det var først, da han vendte tilbage til præsidentposten i 2012, at han satte turbo på sin geostrategiske dagsorden.
Først kom annekteringen af Krim og krigen i Ukraine, fordi landet havde forsøgt at vriste sig ud af Ruslands ’interessesfære’. Så kom det russiske engagement i krigen i Syrien, en fortsættelse af Putin-doktrinen med forsøg på at genetablere Sovjetunionens position som nøglespiller og kongemager i Mellemøsten.
Syrien huser Ruslands eneste flådebase i Mellemøsten og en nyerhvervet luftbase. Støtte til Assad har været vejen til de mål. Men der er også en måske mere magtfuld grund til Putins støtte til Assad, som er indenrigspolitisk.
Både Ukraine og Syrien viser, at Putin – i fravær af vilje til økonomiske og politiske reformer – har taget den beslutning at ændre grundlaget for sit regimes popularitet fra konstante velfærdsforbedringer til patriotisk mobilisering.
Mobiliseringen fremmes af landsdækkende tv, som Kreml jo kontrollerer. Tv-kanalerne har gjort udenrigspolitik til en lind strøm af fortællinger om fantastiske russiske initiativer og succeser ude i verden. Det store flertal af russere har tv som eneste daglige nyhedskilde. Her fortælles de, at Rusland er kommet på fode igen, og Vesten derfor fører en uerklæret krig imod landet blandt andet med økonomiske sanktioner. Men befolkningen beroliges samtidig med, at Rusland, selv om det er truet fra alle sider, er godt i gang med at generobre Sovjetunionens status som frygtet og derfor respekteret.
Det primære mål for Rusland i Syrien har aldrig været at slå Islamisk Stat, men at stive Assads regime af. Putin sagde i sidste måned til russisk tv, at hovedformålet er »at stabilisere den lovlige myndighed« i Syrien. For den russiske offentlighed er Assads overlevelse blevet endnu et bevis for Putins uovervindelighed og regimets legitimitet i en tid, hvor økonomiske vanskeligheder forværres. Støtten til Assad er således dybt forankret i både den geostrategiske og hjemlige side af Putin-doktrinen.
Vestens eneste valgmuligheder er at give efter for Moskvas krav om, at Assad bliver en nøglefigur i en løsning i Syrien, eller at opgive en anti-IS-koalition med Rusland.
Her er det sidste selvfølgelig at foretrække for både Vestens og syrernes skyld.

