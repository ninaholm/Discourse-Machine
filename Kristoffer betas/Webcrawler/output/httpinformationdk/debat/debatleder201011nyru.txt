Nyrup
Man skal ikke have nogen stor fantasi for at forestille sig, hvor gale i skralden de er i toppen af Socialdemokraterne efter gårsdagens melding fra tidligere partiformand og statsminister Poul Nyrup Rasmussen. Han mener fortsat, at Dansk Folkeparti ikke er stuerent, og at Socialdemokraterne må sætte hælene i over for de nye udlændingestramninger fra VKO


 Man skal ikke have nogen stor fantasi for at forestille sig, hvor gale i skralden de er i toppen af Socialdemokraterne efter gårsdagens melding fra tidligere partiformand og statsminister Poul Nyrup Rasmussen. Han mener fortsat, at Dansk Folkeparti ikke er stuerent, og at Socialdemokraterne må sætte hælene i over for de nye udlændingestramninger fra VKO. Man kan næsten høre dem fnyse: »Hvem i alverden er han, der tabte magten i 2001 på den forkerte udlændingepolitik - at belære os, efterfølgerne og de nye generationer af socialdemokrater om, hvordan det skal gøres. Klap dog i, Nyrup,« siger de til hinanden.
Modsat SF er Socialdemokraterne er et parti, som historisk og i sin egen selvforståelse er skabt til at have magten. Hvis partiets politik står i vejen for at nå magten, så må man ændre politikken. Sådan er tankegangen, og det er i det lys, man skal se det store ryk mod højre i udlændingepolitikken. Den nuværende ledelse vil ikke under nogen omstændigheder igen tabe et folketingsvalg på en for slap udlændingepolitik, dertil er det overordnede mål for vigtigt. Og derfor får Nyrup og borgmestrene fra Vestegnen en ualmindelig kold skulder.
Men presset fra baglandet er stort og voksende i begge partier. Derfor går opgaven ud på at finde en vej til at sige nej til regeringens stramninger uden af signalere slaphed, og før den strategi kan lægges, må man se, hvad der kommer på bordet i detaljen. Der findes to måder at argumentere imod pointsystem: Den radikale, som handler om, at man ikke skal lovgive om menneskers kærlighed, og så den, som Villy Søvndal lagde an til, nemlig at man med pointsystemet er ved at etablere en helt urimelig forskelsbehanling mellem mennesker. Et A-hold, som med penge, uddannelse, erhvervserfaring og de rette forbindelser kan få familiesammenføring - og så alle de andre, som ikke kan. For venstrefløjen er der musik i den sidste, men holder det hele vejen? For det næste spørgsmål kommer hurtigt derefter: Vil S og SF rulle stramningerne tilbage, hvis de kommer i regering? bew

