Britisk EU-exit vil slippe en kaskade af reaktioner løs
Det nationalistiske højre har længe sat dagsordenen i Storbritannien. Labour burde støtte forslaget om en EU-afstemning og bruge det som afsæt for progressive forandringer


De britiske konservative har nu i efterhånden en hel generation udvist en fascinerende selvudslettende drift i relation til Europa. Ligegyldig hvilken aftale, der indgås, eller indrømmelse, der bliver gjort, kan man stole på, at det ikke holder. I januar skulle David Cameron have taget luften ud af UKIP (United Kingdom Independence Party) med sit løfte om en afstemning i 2017 for eller imod medlemskab af EU.For 14 dage siden lykkedes det så alligevel de højreorienterede anti-Bruxelles-populister at få hver fjerde stemme til lokalvalgene. Downing Street er i syv sind, mens de konservative ministre forbereder sig på at udeblive fra afstemningen om det forslag til en folkeafstemning i 2017, som deres eget bagland har fremsat.Til syvende og sidst vil det blive Labour-lederen Ed Miliband, der trækker Cameron op af det hul, han senest er faldet ned i. Frem for at udeblive og lade Cameron lide et ydmygende nederlag til sit eget parti, har Labours parlamentsmedlemmer fået besked på at stemme imod de konservatives forslag – af frygt for udsigten til stigende opbakning til udmeldelse af EU.UKIP-jokerenDet konservative bagland, der vil have Camerons hoved på et fad, kommer til at slå til igen. Mens to tidligere konservative ministre har tilkendegivet, at de støtter udmeldelse af EU, og de nuværende ministre Michael Gove og Philip Hammond har sagt, at de ville stemme nej, hvis der var afstemning i dag, vokser det konservative pres for udmeldelse til kritiske højder.Det er naturligvis det lille antiindvandringsparti UKIP – der med 18 procent af stemmerne også æder sig ind på den konservative base – som har gjort udslaget. En betydelig andel af UKIP’s opbakning skyldes lige så meget xenofobiske udtryk for magtesløshed og faldende levestandard, som det skyldes modstand mod EU – et spørgsmål, der reelt befinder sig relativt langt nede på de fleste vælgeres prioriteringsliste.I den forstand kommer Storbritannien med opblomstringen af det højrenationalistiske parti blot på linje med normen på kontinentet, og i maj faldt denne udvikling sammen med et fald fra 51 til 43 procent i opbakningen til EU-udmeldelse.Men den offentlige mening er stadig i overvejende grad for en afstemning. Og den eneste årsag til, at den politiske elite tøver med at indvilge i dette, er, som det er tilfældet andre steder i Europa, frygten for, at resultatet ikke vil falde ’rigtigt’ ud. Det er indlysende antidemokratisk sludder, som kun vil tjene til at forgifte den politiske luft.Satser på et jaMens modstanden mod EU er gået på tværs af politiske skel i andre dele af Europa, har den i Storbritannien siden 1980’erne været domineret af falske patrioter på den konservative højrefløj og deres heppekor i pressen.De hævder at forfægte national og demokratisk suverænitet over for et utilregneligt Europa, men har ingen problemer med at underkaste sig USA og London. Hvis Cameron og de konservative således lykkes med at monopolisere kampagnen for et ændret forhold til EU, er der ingen tvivl om, hvad omdrejningspunktet for forhandlingerne bliver.Øverst på listen vil være beskyttelse af de økonomiske interesser, der fik den britiske økonomi til at kollapse, samt at droppe nogle af de ting, de fleste briter faktisk godt kan lide ved EU, såsom beskyttelse af arbejdstid, ansættelsesforhold og retten til ferie.Cameron satser på at få et ’ja’ ved et få indført et par reaktionære forbehold. Det ville være slemt nok, men en succesrig konservativ kampagne for fuld udmeldelse af EU risikerer at frisætte en sand kaskade af reaktioner, antiindvandringshysteri, yderligere angreb på sociale rettigheder og fortsat højreskred.Hvor er de progressive?Det, der har været fuldstændig fraværende i den britiske offentlige debat, er de progressive forslag til grundlæggende forandringer, som har været centrale for kampen om EU og traktaterne i fastlands-Europa. Under afstemningen i 1975 lød venstrefløjens argument mod fællesmarkedet, at det var en koldkrigsopfindelse, der havde til formål at holde udviklingslandene tilbage og forhindre socialistiske reformer. Men det moderne EU har bevæget sig langt videre ved at understøtte den fejlslagne neoliberale udgave af kapitalismen med en traktat, der mejsler deregulering, privatisering og virksomhedsmagt i sten.Påstanden om, at fællesmarkedet ville styrke væksten, har vist sig at være hul. EU’s grundlæggende udemokratiske og dysfunktionelle strukturer er blevet brutalt blotlagt af den nuværende eurokrise og de ødelæggelser, som de Trojka-påtvungne nedskæringer har medført.Eftervirkningerne af den krise vil under alle omstændigheder betyde, at EU må omtænkes. Ud fra de omstændigheder vil det være både principielt forkert og politisk tåbeligt af Labour ikke at støtte en afstemning.Behov for nye rammerMiliband er nervøs for, at en afstemning ville komme til at dominere en eventuel Labour-regerings dagsorden. Men at fratage vælgerne muligheden for at give deres mening til kende vil gøre en Labour-regering så meget desto mere usandsynlig. Labour-formanden har allerede talt for en »samlet« EU-reform, herunder en revision af begrænsningerne for statsstøtte og -indblanding.I regering ville han være nødt til at gå langt videre i brugen af den mulighed, som behovet for omstrukturering af EU giver for at forhandle grundlæggende forandringer igennem – i samarbejde med andre i Europa.Det eneste virkelig fatale ville være at lade stå til, mens det nationalistiske højre fortsat dikterer EU-dagsordenen og pynter sig med demokratiets fjer.Rammerne for diskussionen er nødt til at blive ændret – for både Storbritannien og Europas skyld.&nbsp;Seumas Milne er fast klummist for The Guardian og forfatter til bl.a. ’The Revenge of History: The Battle for the Twenty First Century’ (2012)© The Guardian og InformationOversat af Nina Trige Andersen
