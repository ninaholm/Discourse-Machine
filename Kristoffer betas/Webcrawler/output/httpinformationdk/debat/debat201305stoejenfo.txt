Støjen den fossede ud
Ligheden mellem den herskende politiske retorik og anden muzak


 
	I sin tid når Anders Fogh Rasmussen i egenskab af Venstres ordfører besteg Folketingets talerstol eller viste sig i massemedierne, benyttede han hver gang lejligheden til at repetere sin indstuderede standardformel: Pengene, de fosser ud af statskassen! Netop i den form: pengene, de … Ligesom når medarbejderne i radioen siger: Vejret, det bliver koldere … Børnene, de skal i skole døgnet rundt … Benzinen, den bliver dyrere.

	Men når Fogh Rasmussens penge, de således fossede, så passede det ikke. Mogens Lykketoft, han var nemlig kassemester i de tider, og fra hans kasse fossede pengene sgu ikke nogen steder. Men Fogh med rige evner for det kreative og ikke just hæmmet af skrupler, han gentog uanfægtet: Pengene, de fosser ud af statskassen.

	At den vedvarende indædte mand med det overkomprimerede organ, han lidt efter lidt blev til grin på Christiansborg og omegn, gjorde ikke alverden; vælgerflertallet, der ville have skåret det offentlig ned til sokkeholderne lod sig besnære og valgte de Foghs’ke floskler frem for den Nyrups’ke nøgternhed.

	Kan man således reducere budskabet til det groft forenklet forargede, gør det ikke så meget at det sagte, det er noget vås.

	Venstrefolkene, de har igen fat i en repeterende forenkling af et komplekst fænomen og det et godt stykke over kanten af det hæderlige. Denne gang drejer det sig om regeringens vækstplan, som venstreordføreren, hvis parti for en dels vedkommende er med i projektet, hun ligesom Løkke Rasmussen konsekvent kalder en fin lille plan. Ordet ’lille’ er her afgørende. Lille er ikke nuttet ment, skønt udtrykket i denne sammenhæng er lige så infantilt som udsagnet dengang: pengene de … Lille betyder her: Herregud, kunne det virkelig ikke blive til noget større (end 90 milliarder kroner).

	Arveafgift og sød sodavand

	Man kan mene om planen, hvad man har lyst til, og der et rigeligt af gode grunde til at brokke sig over både det ene og det andet, og hvorfor skal erhvervslivet have skattelettelser, men lille, det er planen i dansk økonomisk optik altså ikke. Venstrefolkene, de ondulerer sagen i bedste tradition fra Foghs dage, så sproget, det bliver – formentlig bevidst – meningsløst.

	Flere har da også spurgt, hvordan en stor plan mon så ser ud? Oppositionsordføreren – blot forsigtigt gået på klingen af de stadig mere varsomme elektronmediejournalister efter at have sagt fin lille plan fem gange i et interview på tre minutter – hun greb i panisk aggressivitet til kravet om endnu billigere sodavand samt fjernelsen af arveafgiften i familievirksomheder. Et arveafgiftsbortfald ved ejerskifte ville ellers være noget at snakke om, såfremt en reform for hurtigere omsætnings skyld samtidig udløste statslige massakrer på den ældre generation af virksomhedsejere.

	Hvad angår sød sodavand medfører yderligere billiggørelse fedme, huller i tænderne, sukkersyge og tidligere død i den generation, der ellers stod til at overtage virksomhederne arveafgiftsfrit. Venstres omtale af den fine lille plan, den er med andre ord retorisk støj der fosser ud af højttalere og tv-skærme – ikke til at holde ud. Venstre, de skulle skamme sig.

	Muzak

	I den forstand minder den form for politisk retorik om muzak, hvor statsministeren også jævnligt forfalder til genren med udsagn som: Hvad danskerne, de vil og ikke vil og danskerne mig her og der. Ren muzak – nu atter efter års pause fast lydtæppe i landets forretnings- og restaurationsmiljøer.

	Muzak er støj, man ikke har bedt om, og for hvilken det er vanskeligt at beskytte ørerne. Hørelsen lader sig som bekendt ikke lukke mekanisk indefra, ikke som øjnene, der jo kun ser aktivt, når lågene er hejset op; eller smagsløgene, der gerne lader én i fred, når man smækker spalten i.

	Det lykkedes engang for mange år siden at blive muzakken kvit. Med brask og bram var den indført i supermarkeder og stormagasiner, restauranter, lufthavne og andre offentlige steder naturligvis uden at spørge dem det gik ud over.

	En ihærdig kamikazegruppe anført af DR-musikproduceren og pianisten Hans Henrik Holm skrev breve og gjorde ved samt klæbede små irritable og irriterende klistermærker op i kølediske, på reolerne med dåsetomater og agurker og på cafeer og spisesteder; kort sagt alle lokaliteter, hvor folk med rette frabad sig at blive overfaldet med uvelkommen og uvedkommende støj. Aktionen lykkedes, muzakken forsvandt.

	Sangerinden Thulla Wamberg er for nylig gået til kamp mod den genoptagne muzakforurening, men få meningsfæller bider til bolle. Der er så meget andet der forstyrrer for tiden, så hvad fanden.

	Ved primitiv rundspørge er det ikke lykkedes at finde nogen, der ønsker denne ustandselige uafviselige underlægningsjammer. Hvad muzak er: et grådkvalt pattebarnsimiterende pigebarn der hulker sig gennem uendeligheder af elektronisk discount, afspillet akkurat så højt, at ingen kan abstrahere fra jammeren, akkurat så lavt at teksten kun fragmentarisk når frem. Men ord som love og baby anvendes lige så hyppigt som Fogh engang sagde »fosser ud« og »statskasse«, og Venstre nu siger »lille, fin og plan«.

	V ved man, hvor man har

	Teorierne er mange, hvad angår muzaks funktion. Nogle sagkyndige er af den opfattelse, at muzakken skal få folk til at føle sig hjemme i butikken og derfor købe mere. Restaurantgæster vælger en ekstra flaske, det koster nok ikke så meget, når mosækken er gratis. Andre mener, at muzakken har den modsatte funktion: at gøre kunderne urolige og få dem gesvindt gennem måltid og butik, så der bliver plads til nye gæster, eller de stressede stakler impulskøber med forstanden koblet fra. Venstre, de har fattet den fidus. Venstre, dem ved man altid, hvor man har.

	 

