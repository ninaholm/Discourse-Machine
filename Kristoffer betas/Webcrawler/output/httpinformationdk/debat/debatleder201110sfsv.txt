SF's værste fjende



Enhver kan se, at SF besværes med at finde sig tilrette i rollen som regeringsparti, og derfor har partiet valgt delvist at forblive i opposition. SF vil fortsætte med at markere sin egen selvstændige politik. Derved vil partiet undgå, at vælgerne kommer til at forveksle SF med en farveløs socialdemokratisk filial, der har fraskrevet sin sociale ansvarlighed i regeringsgrundlaget. Foreløbig har SF ikke haft succes med sin både-og rolle.Først ville SF gøre sig selv til regeringens sociale samvittighed ved at kalde de radikale for asociale. Men SF bliver jo ikke mere ansvarlig af at kalde andre uansvarlige. Tværtimod.kun regeringen selv kommer til at betale regningen for den slags upassende beskyldninger, og prisen er tilsyneladende høj. I de seneste 20 år findes der ingen regering, der på en måned har tabt så stort i meningsmålingerne som den nuværende.Ondt på sig selv gør SF også. Når partiet fortsætter med at tale om millionærskat længe efter, at det slag blev tabt, så beder partiet om at få genspillet sit eget politiske nederlag i langsom gengivelse. Og det var præcis, hvad vi var vidner til, da selv SF's skatteminister onsdag måtte slå partiets egen politiske ordfører hårdt tilbage, fordi han ville bringe millionærskatten ind i de kommende finanslovsforhandlinger.Hvad de flesteanså for at være en smutter fra den politiske ordfører, var ifølge gårsdagens Information et led i en veltilrettelagt melding fra partitoppen. Netop den sociale ansvarlighed skulle pudses af, hvilket den bestemt trænger til. Men en socialt anstændig skattepolitik kan skabes på mange andre måder end ved indførelse af millionærskatter.Som alle andre skal SF bedømmes på politisk indhold og resultater, men når partiet selv ophøjer et symbol som millionærskatten til det politiske mål, kommer de til at stå og falde med gennemførelsen af den. Dermed gør SF sig ikke bare til regeringens, men også sin egen værste fjende.
