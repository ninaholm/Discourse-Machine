Naivt at ville befri verden for religion
Videnskabelige udsagn skal kunne efterprøves og forkastes, hvis ny viden tilsiger det. Det står i grel modsætning til de religiøse dogmer


Lars Qvortrup markerer sig jævnligt med sin særlige 'moderne' religion, senest i Information 21. december. Heri langes ud mod formulerede ateister (vitriol-prædikanter) og refereres til et grundvilkår i naturvidenskaben som 'argument' for religiøsitet.Som ateist finder jeg den seneste tids religionskritik fra blandt andre udviklingsbiologen Richard Dawkins en anelse skinger. Den mission at befri verden for religion er naiv, virkelighedsfjern og formålsløs. Religion er et grundvilkår for det socialt bundne menneske, som har haft og har en stor betydning for samfundsopbygning. Fælles mytologi binder stammen sammen.Religionskonflikten i den globaliserede verden er, at religiøse tilhørsforhold ikke længere adskiller stammer eller samfund men naboer, og derfor fungerer religionen ikke længere som lim men som det modsatte for sammenhængskraften i samfundet. Løsningen må udspringe af det moderne sekulære samfund, hvor den universelle humanisme tilsiger religionsfrihed, gensidig respekt - og at religion ellers er en privat sag.Latterlige sandhederMit religionskritiske ærinde her retter sig imod den del af religionen, som Qvortrup fokuserer på: Beskrivelsen og forståelsen af den virkelige verden. Det er her modsætningen mellem religionen og naturvidenskab står frem. Her forekommer den stædige fastholdelse af religiøse 'sandheder' mest latterlig. Man kan betragte det som folklore, men fra et naturvidenskabeligt synspunkt er det bekymrende, når store dele af befolkningen, især i USA, tror bogstaveligt på bibelske skabelsesberetninger, dommedags snarlige komme og andre oldtidsmyter. Selv i Danmark har vi nyligt været igennem en hovedrystende debat om intelligent design. Den egentlige 'mission' for den ateistiske religionskritik må være at henvise denne del af religionen til der, hvor den hører hjemme; nemlig i litteraturen sammen med havfruer, nisser, Harry Potter og alle de øvrige religioner vi ikke er født ind i.Det, der adskiller den videnskabelige verdensopfattelse og den (eller de) religiøse, er, at den første er empirisk, tværkulturel og fordomsfri. Der findes ingen særlig vestlig, kinesisk, arabisk eller grønlandsk naturvidenskab. Gennem slidsom undersøgelse, hvor teser er fremsat, dogmer forkastet og opdagelser gjort, har vi opbygget forståelsen af universet. At vi i videnskaben også 'tror' på fremsatte hypoteser, er helt forskellig fra den religiøse tro på Vorherre, mirakler eller jomfrufødsler. Videnskabelige udsagn skal kunne efterprøves og forkastes, hvis ny viden tilsiger det. Dette står i grel modsætning til de religiøse dogmer, som per definition ikke kan antastes. Det betyder ikke, at der ikke er områder af virkeligheden, som er uden for naturvidenskabens rækkevidde. Det er et grundvilkår.UfuldstændighedVed en klarlagt årsagssammenhæng vil der være en mere dybtliggende, som så står ubesvaret. Newton fandt, at årsagen til, at et æble falder, og at månen bevæger sig i sin bane om jorden, er at de er påvirket af en og samme tyngdekraft. Dette rejser spørgsmålet om årsagen til tyngdekraften. Dette problem er ikke løst, endnu, men når og vis det løses vil det føre til nye spørgsmål om bagvedliggende årsager og så fremdeles ad infinitum. Dette grundvilkår har intet med religion at gøre.Qvortrup refererer til Gödels ufuldstændighedsteorem, som udsiger, at et logisk system, med styrke til at være selvrefererende og stort nok til at indeholde uendeligt mange udsagn, aldrig er fuldstændigt. Og med fuldstændighed menes, at enhver sand sætning i systemet kan bevises inden for systemet. Det kan populært illustreres med følgende udsagn: "Denne sætning er sand men ubeviselig". Vi kan inden for rammerne af logikken ikke bevise sandhedsværdien af den, hvis den kunne bevises er udsagnet jo falsk. Dette er interessant og vigtigt for matematikkens grundlag, men vel næppe noget at blive religiøs over.De fleste naturvidenskabsfolk vil føle sig fint repræsenteret ved matematikeren og astronomen Laplaces respons til Napoleon, da denne spurgte, hvor Gud passede ind i den himmelmekanik, som Laplace netop havde publiceret: "Det var ikke nødvendigt med den hypotese, Deres højhed". Heller ikke Einstein var religiøs, han erklærede pragmatisk tro på Spinoza's gud, den der satte verden i gang og overladt til sig selv. Spinoza var født ind i det jødiske samfund i Amsterdam og gik efter datidens normer modigt så langt, han turde, i retning af en formuleret ateisme. Tænk bare på hvad et par tegninger af profeten kan afstedkomme i dag. Spinoza blev ekskommunikeret af det jødiske trossamfund i 1654.Peter Ditlevsen er fysiker ved Niels Bohr Instituttet
