Flugten fra folkeskolen
LEDER


 Det er triste, men forudsigelige tal: 5.406 lærere forlod i 2014/2015 folkeskolen til fordel for privatskoler eller andre job.
Det er en stigning på 31 procent i de to år, hvor skolereform og nye arbejdstidsregler har ændret hverdagen markant for lærerne.
Blandt de 35-54-årige er tallet helt oppe på 60 procent, skriver Ritzau om tallene fra kommunernes løndata. En så markant flugt væk fra folkeskolen blandt de mest erfarne lærere, bør få alarmklokkerne til at ringe hos selv de mest ivrige forsvarere af folkeskolereformen.
Tre ud af fire kommuner har i dag problemer med at besætte lærerstillingerne. For eleverne i folkeskolen betyder det et stort antal skiftende lærere og vikarer – som ofte ikke har nogen læreruddannelse – i løbet af et skoleår.
77 procent af lærerne skifter ifølge en undersøgelse fra Danmarks Lærerforening job på grund af arbejdsforholdene i folkeskolen, men det er ikke kun frustrationer over de mange uindfriede ambitioner i reformen, som gør, at lærerne vælger folkeskolen fra.
Opgøret med lærernes arbejdstid, som i foråret 2013 førte til konflikt, arbejdsnedlæggelse og et regeringsindgreb, tvang en afskaffelse af lærernes arbejdstidsregler.
Og det opgør spøger stadig, når de afhoppede lærere fortæller om deres fravalg af folkeskolen. I medierne og i annoncerne fra Kommunernes Landsforening (KL) blev det beskrevet, hvor lidt lærerne arbejdede og hvor nødvendigt et opgør med lærernes arbejdstid var for at redde skolen.
»Hele den måde, man talte om os som lærere på, gjorde, at jeg følte, jeg var under anklage,« som 40-årige Mette Amstrup beskriver det i Berlingske. Derfor skiftede hun i 2014 til en de fri- og privatskoler, som ikke er bundet af arbejdstidsregler eller skolereform.
De 7,5 mio. ekstra timers undervisning om året, som reformen ifølge SRSF-regeringens beregninger ville give, kunne kun blive til virkelighed ved, at lærerne blev tvunget til at arbejde mere. Det gjorde ikke kun lærerkonflikten mere giftig, men også reformen.
Trods stor opbakning til reformens ambition om mere bevægelse, mere lektiehjælpe og mere kreativ undervisning fra både lærere og befolkning, kom hele reformens finansiering til at hænge sammen med det uskønne opgør med de dovne lærere, der bare skulle tage sig sammen og undervise noget mere.
Først da lærerne var tvunget i knæ af et regeringsindgreb, var reformens økonomi sikret. Et mægtig smart træk af daværende finansminister Bjarne Corydon (S) og undervisningsminister Christine Antorini (S), men også for smart. Resultatet ser vi nu.
Frem til 2013 faldt antallet af lærere, der forlod folkeskolen, men efter de nye arbejdstidsregler og skolereformen blev indført samme år, er flugten sat ind. KL’s chefforhandler Michael Ziegler, der i 2013 fik fremstillet sig selv som folkeskolens store redningsmand i kampen mod lærerne, finder sært nok ikke lærerflugten alarmerende.
»Det generelle billede er, at kommunerne ikke har problemer med at besætte de ledige stillinger,« udtalte den konservative borgmester Michael Ziegler i december til folkeskolen.dk. Forvrængning af virkeligheden kan man komme langt med, men det ændrer ikke på den. Hvis de dygtige lærere flygter, vil forældrene flytte deres børn til private skoler, når antallet af vikarer og for lange skoledage vokser børnene over hovedet.
Den udvikling fjerner stille og roligt grundlaget for den gratis og lige adgang til skole og uddannelse. Derfor er der god grund til at tage lærernes flugt fra folkeskolen ganske alvorligt fra politisk hold. Kommunerne har forstået budskabet.
Flertallet har indgået lokalaftaler med lærerne om, at deres arbejde kan foregå andre steder end på skolerne. Også i ministeriet er der forståelse. Hver 20. skole har fået dispensation fra det høje antal timer i reformen. Så hvorfor ikke ændre på fadæsen med de mange ekstra timer, som ifølge forskningen ikke gør vores børn klogere?
Det vil spare ministeriet for en masse dispensationsansøgninger og give skolen tid til at levere mere inspirerende undervisning, god lektiehjælp og bedre inklusion. Og allervigtigst vil det gøre folkeskolen til en langt bedre sted at være både for de nuværende og kommende lærere og elever, som vi har så meget brug for.

