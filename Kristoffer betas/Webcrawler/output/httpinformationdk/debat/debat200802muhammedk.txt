Muhammedkrise - nu igen?
I den seneste uge har der hersket en hidsig debat, efter at PET natten til tirsdag anholdt tre personer i et præventivt indgreb for at forhindre et mord på Muhammed-tegneren Knud Westergaard. Et ikke eksekveret attentat, der både er blevet betegnet som et mord på friheden og en terrortrussel mod alle danskere


 Jyllands-Posten kunne tirsdag berette, at PET havde anholdt tre personer. De havde, ifølge avisen, planer om at myrde tegneren af den mest kontroversielle karikatur - den hvor Muhammed har en bombe i sin turban - Kurt Westergaard. 
"Jeg har vendt frygten," sagde Kurt Westergaard til Politiken. Kurt Westergaard havde vendt sin frygt til 'vrede og forbitrelse' over ikke at kunne få lov til at passe sit arbejde. 
Andre blev også vrede. Kurt Westergaard forklarede torsdag i DR's Ærlig talt fra sin hemmelige adresse, at han, da han i sin tid fik jobbet af Jyllands-Postens kulturredaktør, Flemming Rose, betragtede det som "just another day at the office". 
Tegningen havde taget cirka en times tid at tegne, og det underliggende satiriske budskab var, at visse ekstreme islamiske grupperinger førte krig i deres religions navn. De danske medier har hidtil været splittede i spørgsmålet om tegningerne, men i onsdagens ledere fastslog samtlige aviser, at ingen religiøse fanatikere må få lov til at bestemme, hvad man må tegne eller trykke i Danmark. 
'Mord på friheden'
"Vi må i de danske medier sende et klart og utvetydigt signal til alle, der måtte få samme vanvittige tanke som dem, der ville angribe Kurt Westergaard," sagde Berlingske Tidendes chefredaktør, Lisbeth Knudsen, til jp.dk. Og Tøger Seidenfaden bakkede sin kollega op: 
"Det er rystende og forstemmende, at en gruppe mennesker i Århus øjensynligt har været på vej til at myrde Kurt Westergaard. Det er en lykke, at politiet har slået til i tide. Det viser, at terroren ikke bare er afskyelig - men også i sidste ende magtesløs. I et frit samfund kan vi diskutere, hvordan debatten skal føres, men ikke at den skal føres," sagde han til politiken.dk.
I indslag fra amerikanske CNN og britiske BBC blev der vist billeder af Kurt Wester-gaard, men tv-stationerne viste ikke billeder af Westergaards tegning. De var enten slørede eller forklaret med tekst for ikke at krænke nogens følelser. Fedtede fløjlshandsker mente nogen:
"Planerne om at slå ham ihjel er jo ikke bare en trussel mod ham selv. Det er en trussel mod hver enkelt af os og en trussel mod hele vores samfund. Det er terror af den mest afskyelige og mest effektive art. For hvem vil mon nu driste sig til at offentliggøre en lille, ny Muhammed-tegning?" spurgte teolog Katrine Winkel Holm i Berlingske Tidende.
"Nyheden om mordplaner mod tegneren Kurt Westergaard udgør et chokerende, nyt kapitel i det danske samfunds møde med islamismen, den radikale islam," skrev politisk kommentator Ralf Pittelkow i en kommentar i onsdagens Jyllands-Posten under overskriften "Mord på friheden". 
Jyllands-Postens ledelse har gennem flere måneder med dyb bekymring fulgt Politiets Efterretningstjenestes diskrete bestræbelser for at beskytte Kurt Westergaard mod kon-krete mordplaner. Efter anholdelserne tidligt tirsdag morgen var mordtruslerne afværget:
"Vi valgte at skride ind hurtigt og afværge et mord," sagde Jakob Scharf på forsiden af Jyllands-posten tirsdag. 
Retssikkerhed
Og selv om mange danske aviser bragte karikaturen, kritiserede de samtidig, at PET med regeringens godkendelse vil udvise to af de mistænkte uden retssag.
Jyllands-Posten skrev selv artiklen: Tre anholdt for mordplan, to udvises.
Forklaringen skal findes i Udlændingelovens paragraf 25, hvor "en udlænding kan udvises, hvis 1) udlændingen må anses for en fare for statens sikkerhed, eller 2) udlændingen må anses for en alvorlig trussel mod den offentlige ordens sikkerhed og sundhed". 
Ifølge DR udtalte statsministeren, at han var blevet orienteret af PET om, at efterretningstjenesten havde forhindret et terror-relateret drab. 
"Under alle omstændigheder ser regeringen med stor alvor på ethvert anslag mod ytringsfriheden. I Danmark er der frihed til ikke blot at tænke og tale, men også at tegne, som man vil. Regeringen vil stå vagt om ytringsfriheden, som er selve grundlaget for et frit folkestyre," sagde Anders Fogh Rasmussen, der blev trofast støttet af Socialdemokraternes Morten Bødskov:
"Det er ros til PET for at have grebet hurtigt ind over for disse planer, som tilsyneladende går ud på at myrde Kurt Westergaard. Dette understreger vigtigheden af, at vi, der tror på demokrati, frihed og ytringsfrihed, står sammen i et forsvar for, at man kan tegne og ytre sig, som man vil," siger næstformanden i Socialdemokraternes folketingsgruppe. 
Den mistænkte 40-årige dansk-marokkaner er allerede på fri fod, da anklagemyndigheden ikke ønsker at føre retssag mod ham. Imens står to tunesere midt i 20'erne til en såkaldt administrativ udvisning, da PET og integrationsminister Birthe Rønn Hornbech (V) anser dem for en fare for rigets sikkerhed. 
Men ministeren bag udvisningen bryder sig ikke om, at mennesker udvises fra Danmark uden at komme for en dommer, skrev Politiken torsdag morgen: "Jeg var ikke særligt begejstret for udvisningsbestemmelserne i 2002, og jeg er ikke blevet mere begejstret siden. Jeg har jo ikke ændret mening om retssikkerheden, bare fordi jeg er blevet minister.
Den udtalelse passede imidlertid ikke regeringstoppen, og få timer efter de konservatives partileder, Bendt Bendtsens, indirekte kritik af integrationsministeren meldte Birthe Rønn Hornbech sig på banen med en kortfattet udtalelse, der flugtede med vicestatsministerens synspunkter.
"I fortsættelse af presseomtalen af udvisningssagen skal jeg bekræfte, hvad jeg allerede har udtalt over for dagbladet Politiken, at regeringen ikke har planer om at ændre udlændingelovens bestemmelser om adgang til administrativ udvisning," forklarede Birthe Rønn Hornbech i en skriftlig udtalelse.
Et retfærdigt retssamfund
I et læserbrev her i avisen skrev Asmaa Abdol-Hamid (EL), at "ligesom vi skal holde fast ved ytringsfriheden, er det også vigtigt at holde fast på principperne i et retfærdigt retssamfund". 
Selv om mindst 17 aviser onsdag valgte at trykke en tegning af Muhammed med en bombe i turbanen i forbindelse med, at tre personer, ifølge PET, havde planer om at dræbe manden bag stregerne, fik det ikke islam-forsker og professor ved Københavns Universitet Jørgen Bæk Simonsen til at forudse en international krise.
"Det vil ikke blive en gentagelse af Muhammed-krisen for to år siden med omfattende boykot af danske varer og angreb på danske ambassader," sagde han til Århus Stiftstidende. 
"Der er selvfølgelig nogle, som vil forsøge at fiske i rørte vande. Men forudsætningerne for en krise som den, vi så for to år siden, er ikke til stede," udtalte forskeren og pegede på, at der både i Pakistan, Egypten, Palæstina og Saudi-Arabien var forhold, som betød, at sagen kom 'belejligt' for myndighederne. Derfor havde flere lande dengang interesse i, at sagen eksploderede. 
Og ganske rigtigt er Dannebrog kun blevet opslugt af ganske få flammer i Pakistan under en demonstration i Islamabad. I Danmark derimod har vi set både afbrændte biler og containere flere steder i landet. Men årsagen er ikke åbenbar - de unge siger, at det er politiets hårdhændede indsats i visitationszoner, politiets gisninger går på øgede indgreb i hashhandlen, mens medierne gætter på, at Muhammedtegningen står bag. 


