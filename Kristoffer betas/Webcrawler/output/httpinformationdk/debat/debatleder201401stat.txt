Statsløse igen igen
LEDER


 
	Først var der sagen, hvor statsløse unge i strid med to FN-konventioner i årevis fik afslag på statsborgerskab, selv om de var født og opvokset i Danmark, og selv om man i Integrationsministeriet kendte til de statsløses rettigheder. Den sag kostede Birthe Rønn Hornbech posten som integrationsminister.

	I kølvandet kom endnu en sag, nemlig om forkert registrering af flygtede kurdere fra Syrien. Selv om kurderne havde dokumenteret, at de var statsløse, registrerede danske myndigheder i årevis hundrede af statsløse kurdere som syrere. I praksis betød det, at deres børn født i Danmark ikke var omfattet af FN-konventionernes beskyttelse af statsløse.

	Nu viser det sig, at myndighederne i årevis har stillet endnu en gruppe unge, der også er født og opvokset i Danmark, i en umulig situation: For at blive danske statsborgere og dermed få pas, stemmeret og mulighed for f.eks. at studere i udlandet skal unge danskere med vietnamesiske rødder først løsnes fra det vietnamesiske statsborgerskab, som de har ’arvet’ fra deres forældre.

	Selv om det for flere af de unge ikke kan lade sig gøre, fordi deres forældre ikke har de nødvendige papirer, har Justitsministeriet, som Information kunne berette lige før nytår, ikke andre råd til de unge end bare at klø på. Bortset fra Enhedslisten har ingen partier i Folketingets Indfødsretsudvalg fundet anledning til at tage sagerne om de unge danskere med vietnamesiske rødder op til en nærmere diskussion, selv om det af Informations aktindsigt i tre sager fremgår, at Indfødsretsudvalget flere gange har modtaget henvendelser fra de unge eller fra danske bekendte og familiemedlemmer, der har gjort opmærksom på det åbenlyse problem.

	Ifølge eksperter bør de unge danskere med vietnamesiske rødder anerkendes som reelt statsløse og derved få dansk statsborgerskab, når de er født og opvokset i Danmark. Når det ifølge grundloven er Folketinget, der tildeler dansk indfødsret, må flere partier end Enhedslisten tage ansvaret på sig og hurtigst muligt finde en løsning på den situation, de unge danskere med vietnamesiske rødder er bragt i.

