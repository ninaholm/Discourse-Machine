1813-ordning er et frontalangreb på folkesundheden
Det er nu et år siden, vi praktiserende læger afstod fra at gå i konflikt med regionerne. Siden har dele af sundhedssystemet været præget af manglende faglighed, og vi er løbende blevet intimideret af regionerne. Især indførelsen af 1813 har skadet folkesundheden
Med indførelsen af 1813-ordningen valgte regering og Region Hovedstaden i en nøje planlagt operation at tromle de praktiserende læger, som oven i købet blev udsat for en mediehetz. Nu ser man de dramatiske konsekvenser for borgernes sundhed, skriver dagens kronikør.


 Forestil dig, at du indlægges med symptomer på tarmslyng. I stedet for en kirurg er det en sygeplejerske, der skal træffe beslutning om, hvorvidt du skal opereres. Og hvis du skal opereres, skal du ikke opereres af en kirurg, men af en tilfældig specialiseret læge.
Din region er kommet på kant med kirurgernes fagforbund og har valgt at ansætte sygeplejersker og tilfældige speciallæger i stedet for kirurger på kirurgiske afdelinger. Til at lede regionens kirurgi har man ansat en almenmedicinsk speciallæge.
Den konstruktion ville nok få politikerne på Christiansborg, patientorganisationerne og borgerne i regionen op af stolene få dem til at kræve kirurgerne tilbage. Man ville næppe acceptere, at regionspolitikerne på den måde tilsidesatte patienternes sikkerhed.
De almenmedicinske speciallæger er ikke specialiseret i kirurgi, men i at finde de syge individer blandt mange raske borgere, der henvender sig med forskellige klager og symptomer, som forsvinder af sig selv. For at udøve denne krævende disciplin, som kaldes visitation, skal lægen have kendskab til alle diagnoser inden for alle lægespecialer. Ingen andre sundhedspersoner har denne kompetence, men for speciallægen i almen medicin er det en spidskompetence, der har kostet 12-13 års uddannelse.
På tværs af alle lande og kulturer er det påvist, at denne funktion er helt nødvendig for et velfungerende og kosteffektivt sundhedsvæsen. De syge skal i prioriteret rækkefølge videre til yderligere undersøgelse eller behandles med det samme. De raske skal ikke sendes videre til dyre undersøgelser og behandlingsforsøg, som kan ende med at gøre mere skade end gavn.
Fejl på fejl
Region Hovedstaden kom på kant med de almenmedicinske lægers fagforbund og valgte at organisere visitationen selv. Den nedlagde uden varsel lægevagten, nægtede at forhandle med almenmedicinerne og indførte sygeplejersketelefonen 1813. Sygeplejerskerne fik seks ugers kursus i at give råd og beslutte, om du skal tale med en læge og hvornår, og man ansatte tilfældigt specialiserede læger til at støtte dem. Den faglige chef er speciallæge i anæstesiologi.
Den konstruktion skulle have fået politikerne på Christiansborg, patientorganisationerne og borgerne i regionen op af stolene for at kræve speciallægerne tilbage. Man skulle ikke tro, at vi som samfund ville acceptere, at politikerne tilsidesatte patienternes sikkerhed. Alligevel er det sket.
Den normale almenmedicinske filtrering til i forvejen travle sygehuse er fortsat på sjette måned ude af drift. Gennem dyre vikarbureauer og til overpris har man ansat de læger, man kunne få, heriblandt læger, som var bortvist fra den gamle lægevagt pga. inkompetence, kirurger, anæstesilæger, og andre specialister uden de nødvendige kompetencer. Hospitalspersonalet presses af en arbejdsbyrde udløst af unødvendigt indlagte patienter.
1813 førte til en eksplosion i antallet af såkaldt utilsigtede hændelser, heraf flere alvorlige. Hver dag bringer nye eksempler på alvorlig fejlbehandling, mangel på faglig kommunikation med resten af sundhedsvæsnet og alt for mange indlæggelser.
Sundhedsstyrelsen lader 1813 fortsætte, ligesom man har godtaget, at ordningen nu evaluerer sig selv i et usagligt setup med for lille budget. Sundhedsstyrelsen er underlagt Sundhedsministeriet. Forklaringen på, at Region Hovedstaden har kunnet sætte det mest relevante lægespeciale uden for akutberedskabet uden modstand, skal altså også findes i magtens centrum. Regionen har nemlig massiv politisk opbakning.
Regeringen havde på forhånd i samarbejde med Venstre sikret opbakning til 1813-ordningen som led i en større plan for at kunne sikre magten over det primære sundhedsvæsen. Embedsværket ønskede at fratage de almenmedicinske speciallæger indflydelse på både faglige og organisatoriske beslutninger i fremtiden. Dokumentationen herfor er utvetydig.
Af en aktindsigt i ministerielle papirer fremgår, at 1813 er en del af en samlet strategi, der skal fratage lægerne indflydelse på deres opgaver. Planen er døbt Captia PLO. Ud over at legitimere og bane vejen for 1813 er Captia PLO også drejebog for, hvordan man fratager lægerne indflydelse på deres daglige arbejde, og grundlaget for, at lægerne i sommeren 2013 fik en sundhedslov i stedet for en forhandlet aftale med Regionerne, sådan som man tidligere har haft.
Imens Danske Regioner foregav at forhandle, planlagde Sundhedsministeriets embedsmænd et forhandlingssammenbrud, og regeringen lavede en aftale med Venstre. Captia PLO indeholder et manuskript med replikker, så både SF’s Astrid Krag og Venstres Sophie Løhde flere måneder før loven blev fremsat kunne øve sig på, hvad de skulle sige på selve dagen. Sundhedsloven gav ministeren hele magten over det primære sundhedsvæsen. 1813 er kun en forsmag på, hvad der venter forude af teknokratiske løsninger på problemer, som burde løses med lægefaglige prioriteringer som det vigtigste.
Smædekampagne
En mediekampagne sværtede i samme periode systematisk de almenmedicinske speciallæger til som grådige, ineffektive, usamarbejdsvillige og fagligt inkompetente. Der var tale om et karaktermord på et fag.
Senere brugte Region Hovedstaden utallige millioner på en usmagelig kampagne for en ’bedre’ akutbetjening, skønt der var rigeligt med kunder, som ikke havde noget valg.
Da 1813 straks fik problemer, fik de grådige lægers kritik skylden for vanskelighederne. Da det så gik rigtigt dårligt, fandt spindoktorerne i 1813 på en historie, som stort set hele pressen købte: Ventetiden skyldtes, at de praktiserende læger havde organiseret en blokade af 1813-telefonen med »chikaneopkald«.
Men lægernes opkald havde en naturlig forklaring: De første 10 dage med 1813 fik de praktiserende læger ingen tilbagemeldinger og måtte ringe til 1813 for at få information om deres patienter. Regionen betegnede opkaldene fra patienternes egne læger som chikaneopkald. Reelt havde nogle få lægers opkald i alt taget mindre end tre minutters taletid fra 1813, for de kunne jo heller ikke komme igennem.
Man hængte navngivne læger ud, råbte op om sabotage og sagsanlæg - uden dokumentation.
Region Hovedstaden opgav at forfølge sagerne, men trak aldrig beskyldningerne tilbage. Selv efter at Lægeetisk Nævn har frikendt lægerne, holder regionsdirektør Hjalte Aaberg fast i, at det var chikane. Alle regler for god opførsel er suspenderet i Region Hovedstaden. Hvor der er politisk vilje, er der en vej, uanset prisen for de mennesker, som de falske beskyldninger gik ud over. Danmarks Radio måtte forleden ud at berigtige og beklage, at man havde bragt oplysningerne videre.
Nødtvungent indrømmer regionen, at 1813 nok ikke var forberedt godt nok, men de største problemer tilskrives fortsat de praktiserende læger, der »ikke vil være med«. Sandheden er, at man ikke vil give lægerne nogen faglig indflydelse, ikke vil lave en aftale med deres fagforbund, og at 1813 er så stort et prestigeprojekt for Captia PLO-planen, at selv Sundhedsstyrelsen bliver bedt om at se den anden vej og faktisk gør det ved ikke at gribe ind.
Hvis speciallægerne igen skal være med til at tage ansvar for akutbetjeningen i Hovedstaden, er det helt nødvendigt, at den almenmedicinske visitation varetages af almenmedicinere. Borgerne i Region Hovedstaden bør, ligesom borgerne i resten af landet, have ret til at tale med en specialist, når de bliver syge uden for egen læges åbningstid. Lige nu udsættes de for et politisk motiveret storskalaeksperiment.
Man må håbe borgerne vil råbe op, for politikere og embedsmænd kan desværre ikke længere nås med faglige argumenter.
Anders Beich er praktiserende læge og formand for Dansk Selskab for Almen Medicin i Hovedstaden

