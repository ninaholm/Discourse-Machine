Det er let at sige 'nej tak'
Ann Busch skriver i Information i går, at hun finder det besværligt at tilmelde sig de nye ordninger om 'Reklamer - Nej tak'
Det er nu nemt nok at tilmelde dig -nej tak--ordningen hos Post Danmark. Ingen afsender eller distributør af reklamer har interesse i at aflevere reklamer til folk, der ikke ønsker dem. Arkiv


 Ann Busch skriver i Information i går, at hun finder det besværligt at tilmelde sig de nye ordninger om 'Reklamer - Nej tak'.
Baggrunden er, at det i forbindelse med forbrugerombudsmandens nye ordninger har været nødvendigt at opdatere databasen over tilmeldinger, så vi var helt sikre på, at alle var registreret korrekt. Vi har derfor sendt et brev til samtlige 600.000, som var tilmeldt. De 500.000 har fået en frankeret svarkuvert, som de blot skulle returnere for at være tilmeldt en af de nye ordninger. Dem som ikke nåede det inden fristens udløb, har fået en reminder med opfordring til at returnere svarkortet eller tilmelde sig på vores hjemmeside. 
De sidste 100.000 - herunder Ann Busch - har modtaget et brev, hvor vi gør opmærksom på, at deres adresse var tilmeldt 'Reklamer - Nej tak', men at vores data var ufuldstændige. 
Vi har fra 1. april lettet mulighederne for at tilmelde sig de nye ordninger. Nu kan man sig på nettet via ePosthuset.dk, men man kan også fortsat gå på posthuset og udfylde en blanket.
Og så åbnede vi ekstraordinært for, at Ann Busch - og de 100.000 andre i samme situation - kunne tilmelde sig via telefonen. I de første dage efter at brevet var sendt ud, kunne der være en del ventetid, men heldigvis blev tilbuddet brugt af rigtig mange alligevel.
Det har været vigtigt for Post Danmark, der skal administrere ordningerne, at kunderne fik let adgang til at tilmelde sig en 'nej tak'-ordning, og sådan er det blevet. Lige så let er det at ændre sin tilmelding eller helt fortryde.
Derfor lægger vi også vægt på, at det skal være let for alle parter, når vi om to år skal forny tilmeldinger. Er man tilmeldt via ePosthuset modtager man en e-mail. Vil man fortsætte med samme ordning, bekræfter man blot sin tilmelding.
Vi respekterer 'nej tak'
Ann Busch mener, at de nye ordninger er udtryk for, at reklamebranchen vil gøre det så besværligt som muligt at være tilmeldt 'Reklamer - Nej tak'. Det er imidlertid ikke tilfældet. Ingen afsender eller distributør af reklamer har interesse i at aflevere reklamer til folk, der ikke ønsker dem. Det er på enhver måde et spild.
Ordningerne er blevet til på initiativ af forbrugerombudsmanden, og i forhandlingerne har bl.a. Forbrugerrådet, afsendere og distributører siddet med. Ordningerne bakkes op af en samlet branche, og i modsætning til den tidligere ordning har alle forpligtet sig til at respektere 'nej tak'. 
Søren Ravn Jensen er vicedirektør i Post Danmark

