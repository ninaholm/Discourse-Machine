Om kunst, humor og hvorfor Pia K. burde elske lort på dåse
Slangudtryk, vittigheder og kunstværker er konstrueret på samme måde - de udfordrer folks virkelighedsopfattelse og kan virke krænkende og ubehagelige. Men de gør virkeligheden større
Pia Kjærsgaard burde indse, at slangudtryk, vittigheder og kunstværker er konstrueret på samme måde, og har til formål at gøre virkeligheden større. De provokerer folks virkeligheds-opfattelse og det kan virke krænkende og ubehageligt. Men det er nu engang prisen for den demokratiske ytringsfrihed.  Arkiv


 Pia Kjærsgaard har tilbudt sig som dansk kulturminister i en kommende regering. Hun opfatter sig som repræsentant for det flertal, der synes, at noget, der er ubehageligt og uskønt, ikke kan være kunst. Derfor bør det ikke støttes af det offentlige.
Hendes kunstopfattelse harmonerer jo med den gængse kunstopfattelse, hvor begrebet 'det skønne' spiller en stor rolle.
En helt anden tilgang til en kunstdefinition kan man finde hos den franske maler Fernand Léger. Han pegede på slægtskabet mellem kunst og slang. Og alle ved, at slang og vittigheder kan være grove, platte og provokerende:
»Det er menigmand, som skaber den bevægelige og altid nye form: folkesproget  Igennem alle aldre har folket opfundet sit sprog, som er dets egen form for virkelighed. Sproget er uendeligt rigt på substans. Slang er den smukkeste og mest vitale form for poesi, der findes.«
Hvis Légers slangudtryk og vittigheder er en form for poesi eller kunst, er det værd at se nærmere på vittighedens anatomi. Vittigheden er mere overskuelig end kunstværket, og hvis man kan finde ud af det, der gør vittigheden til vittighed, kan resultatet måske bruges til at finde ud af, hvad der gør visse installationer til kunstværker. Så kan man forklare, hvorfor lort på dåse og guldfisk i blendere er kunstværker, selv om de er grove og provokerende og ikke falder i Pia Kjærsgaards smag.
Kisteglad bedemand
Sætningen: 'En kisteglad bedemand, der er inde i en død periode' er et eksempel på en vittighed. Hvorfor er den en vittighed? Det er ikke sætningens bestanddele, ordene 'bedemand', 'kisteglad', 'død periode', der taget hver for sig er sjove. 'Bedemand' betyder 'begravelsesentreprenør'. 'Kiste' foran 'glad' kan oversættes til ethvert andet forstærkende udtryk fra 'særdeles' og 'overmåde' til 'pave'- eller 'skide'-. En 'død periode' er det samme som en 'stille periode'. Det er ord fra hverdagssproget, og de er ikke morsomme - isoleret set.
'Kisteglad' og 'død periode' er eksempler på slangudtryk, der med tiden har mistet deres vitalitet og er blevet til hverdagsord. Kister kan ikke være glade, og perioder kan ikke være døde, men når man anvender kombinationerne på trods af logikken, bliver de forenede udtryk mere udtryksfulde. Den kiste, der indgår i udtrykket kisteglad er i øvrigt dårekisten eller galeanstalten. Den anonyme forfatter har brugt dårekiste sammen med ordet glad for at beskrive, at en person er skør af glæde. Den døde periode var oprindelig et malende udtryk for en periode, hvor der er stille som i en grav. Nu tænker ingen på begrebets kreative oprindelse.
Hvis man tager hele sætningen efter sit pålydende kan den oversættes til: 'En munter bedemand, hvis forretning er inde i en stille periode'. Det er et udsagn fra hverdagslivet og ikke nogen vittighed.
Da det hverken er sætningens enkelte bestanddele eller dens indhold, der gør den humoristisk, må det være sætningens form, der giver den status af vittighed.
I sætningen defineres bedemanden som indbegrebet af bedemand. Det er en følge af de beslægtede begreber 'kiste'(glad) og 'død' (periode), der begge associerer til død og begravelse. Omvendt bidrager den redefinerede bedemand til at definere begrebet (kiste) 'glad' som alvorsmandens modsætning: begrebet 'overmåde glad'. Dermed opstår paradokset 'en lystig bedemand'.
Fan'en til forskel
I udtrykket 'kiste-glad' figurerer to udtryk, der redefineret står i grel modsætning til hinanden og udgør et nyt paradoks. Vittigheden sætter ordet 'kisteglad' under lup og tvinge læseren til at overveje, hvorfor i alverden det hedder kisteglæde.
Den redefinerede bedemand opløser stereotypen 'død periode' i sine oprindelige bestanddele 'død' i bogstaveligste forstand og 'periode' i betydningen 'tidsrum'. Det revitaliserer slangudtrykket og opfordrer læseren til at overveje poesien i udtrykket.
Denne simple vittighed udgør således et system af begreber med betydninger, der forstærker og redefinerer hinanden på uventet måde. Systemet skaber paradokser, som appellerer til tankevirksomhed og tilbyder ny betydning. Joken er skabt af en person, der er åben for det danske sprogs finurligheder, og tilbyder andre tilsvarende oplevelser.
En vittighed kan således defineres som et system af meningsfulde modsætninger og ligheder, sat i spil på uventet måde. Når spillet lever op til disse krav, har man ret til at kalde det samlede resultat en vittighed. Ikke nødvendigvis en god vittighed, men alligevel en vittighed.
Det er ikke alle, der har de forudsætninger, der gør dem i stand til at deltage i løjerne.
Den, som ikke behersker det danske sprog, får ingen fornøjelse af vittigheden.  I den danske ordbog bliver kisteglad og død periode oversat til trivielle og umorsomme hverdagsord.
Der verserer en anekdote om en afdød kongelig person, der morede sig over svaret på spørgsmålet om forskellen mellem en vagtparade og et ligtog: Der er fan'en til forskel! Men da han skulle genfortælle vittigheden, sagde han: der er satan til forskel! Han kunne altså ikke fatte, at ligheden mellem ordene 'fanen' og 'fan (d) en' var omdrejningspunktet i vittigheden. Sans for betydningernes nuancer er et must for den, som vil forstå en vittighed.
En vittighed er spildt på den, der ser på vittigheden med prosaiske briller og tager sætningen for pålydende. Et katastrofalt eksempel på mangel på denne sans kender vi fra den muslimske verdens reaktion på Muhammedtegningerne, der bliver opfattet helt bogstaveligt som et angreb på den muslimske verden. Men reaktionen kendes også fra kunstens verden: En husmoderforening opfattede præsentationen af rådnende lig - et eksistentielt budskab om livets forgængelighed - som vigtig information om korrekt opbevaring af madvarer. Den var ude af stand til at se på værket med andre end hverdagens øjne.
Humoristisk sans består i evnen til at se på omgivelserne med den distance, der gør det muligt at hæve sig over hverdagen. Det er en særlig oplevelsesmodus, der adskiller sig fra det, man kan kalde hverdagsmodus. 1800-tals filosoffen Immanuel Kant beskæftigede sig med kunstoplevelse og omtalte metoden som 'uinteresseret velbehag', hvor beskueren må slippe sin hverdagsmodus og indstille sig på at opleve værket som et helt særligt system, hævet over dagligdagen.
Kunst og vittigheder
At have humoristisk sans betyder ikke nødvendigvis at mangle kritisk sans. Man kan synes, at en vittighed er dårlig, flad og ligegyldig. Bedemandsvittigheden er ikke særlig interessant, i hvert fald ikke så interessant som Kurt Westergaards tegning af Muhammed med en bombe i turbanen, der stiller relevante spørgsmål om forholdet mellem religion og politik. Men selv en dårlig vittighed har krav på at blive kaldt vittighed, hvis den opfylder visse formelle krav.
Meget tyder på at kunstværker er opbygget over samme læst som slangudtrykket og vittigheden. De er betydningsspil, der omfatter forskelle og ligheder, der redefinerer spillets brikker.  I den forkætrede guldfiskeblender definerer fisken blenderen som et fængsel, fængslet definerer guldfisken som en fange, og on/off-knappen inddrager tilskueren i fængselssystemet som herre over liv og død. I værket kunstnerlort på dåse definerer dåsen lorten som bevaringsværdig. Dåsen definerer kunstneren, der er lortens ophavsmand som en unik person. Det harmonerer fint med den gængse opfattelse af, at kunstnere har særlige, næsten guddommelige evner. Om disse evner skal tages så bogstaveligt, at de omfatter alle kunstnerens efterladenskaber, er det spørgsmål værket stiller. Dermed anfægter værket blandt andet mediernes trang til at tillægge kunstneres mening større vægt end almindelige mennesker. Værket et kunstværk, hvis budskab egentlig burde falde i Pia Kjærsgaards smag.
Slangudtrykket, vittigheden og kunstværket er konstrueret på samme måde, og har til formål at gøre virkeligheden større. De provokerer folks virkelighedsopfattelse og det kan virke krænkende og ubehageligt. Men det er nu engang prisen for den demokratiske ytringsfrihed.
Leif G. Larsen er jurist og forfatter. Seneste udgivelse er webbogen: hvaderkunst.dk

