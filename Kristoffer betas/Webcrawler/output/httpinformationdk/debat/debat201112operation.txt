Operation Glemsel
Trods den nye regering er næsten alt som før i Italien. Den eneste forskel er, at Silvio Berlusconi nu slipper for kritik af sin interessekonflikt


 At se billederne af Silvio Berlusconi ved disken på en lille bar uden for retsbygningen i Milano, alene og forladt, uden at nogen taler til ham, beder ham om en autograf eller om at fortælle en vittighed, eller råber Meno ’male che Silvio c’è’ (Vi har da i det mindste Silvio, red.) vækker ømhed. At høre ham svare på et spørgsmål om beskatning til en af AC Milans hjemmekampe med, »at jeg ikke ved noget, jeg betyder jo ikke noget mere«, vækker næsten medlidenhed.
I hvert fald hos dem, der ikke kender ham. Det er Il caimano (et reptil i krokodillefamilien, der som øgenavn for Berlusconi blev introduceret af juristen Franco Corderò og siden brugt som titel på Nanni Morettis film om den tidligere italienske regeringsleder, red.) — sidste maske er den harmløse pensionist, den afdankede gamle mand ved karrierens afslutning. En person, man bør lade være i fred, som man faktisk bør ignorere, for nu må vi se fremad, uden hævngerrighed, ja, endda med en smule taknemmelighed for alle de ofre, han har bragt for, ikke mindst hans tilbagetræden, som var en ekstremt udtryk for »kærlighed til Italien«, der desværre blev fejlfortolket af de sædvanlige »hadefulde demonstranter«.
Operation Glemsel svarer til den strategi med at gå under jorden, som mafiabossen Bernardo Provenzano fik gennemtvunget, efter at hans forgænger, Totò Riina, i 1992 havde angrebet på staten med bombeattentater. Det er en ny version af det eviggyldige napolitanske ordsprog ’chiagni e fotti’ (tud og snyd, red.), der snart vil munde ud i en valgkamp, baseret på gamle og nye offermyter: De stærke kræfter, i såvel indland som udland, euroen, den bredrøvede tysker (Berlusconi har angiveligt i aflyttet telefonsamtale betegnet Angela Merkel som »bredrøvet og ikke værd at kneppe«, red.), Louis de Funès fra Frankrig og de sædvanlige kommunistiske dommere, som kan bruges til enhver lejlighed. Og til sidst, når utilfredsheden med Monti-regeringens nedskæringer bliver tilstrækkelig stor, kan han lave en flot piruet og foregive, at han altid har været modstander af dem og fremsige sin sædvanlige remse om venstrefløjens mani med skatter og afgifter.
Tud
I ventetiden, mens den tidligere justitsminister Angelino Alfano spiller rollen som den partiformand, der taler i vildelse ved kongresser og primærvalg, som om han virkelig var leder for Berlusconis parti, Popolo della Libertà (Frihedens Folk), tænker dværgkrokodillen på sine egne interesser.
Mario Montis viceministerpræsident, Antonio Catricalà, er en klon af Berlusconis stedfortræder, Gianni Letta. Catricalà har allerede bevist sit værd som formand for monopolnævnet, hvor han undlod at påtale Mediasets (Berlusconi medievirksomhed, red.) monopol på kommercielt tv og de deraf følgende interessekonflikter. Som ansvarlig for telekommunikationsområdet har vi nu Corrado Passara, der (som tidligere administrerende direktør for Banca Intesa Sanpaolo og dermed långiver til Berlusconis virksomheder, red.), forstår sig på interessekonflikter og derfor ikke vil lave nogen ballade. Den nye justitsminister, Paola Severino, er tidligere advokat for Fininvest (Berlusconis investeringsselskab, red.). Det statslige radio- og tv-selskab, RAI, er fortsat i gode hænder, og Augusto Minzolini (glødende Berlusconi-tilhænger, red.) fortsætter ufortrødent som ansvarlig for den vigtigste tv-avis.
Alt er som før, men blot med en lille ekstra fordel: Ingen angreb, ingen kontroverser, alt er glemt. Og hvis nogen vover at påpege, at Berlusconi valgte at gå af som ministerpræsident netop på grund af sin interessekonflikt — koncernens aktier styrtdykkede, så Ennio Doris (administrerende direktør i banken Banca Mediolanum, der har Berlusconis Fininvest som hovedaktionær, red.) ringede til ham og sagde:»Drop regeringssamarbejdet med Lega Nord, tænk på virksomheden«, hvilket Umberto Bossi (Lega Nords leder, red.) forleden bekræftede med sin udtalelse om, at »Berlusconi gik af, fordi hans virksomheder pressede ham til det« — istemmer Berlusconis slaver det sædvanlige omkvæd: ’Se, Berlusconis modstanderne kan kun tale om ham, de bange for at blive arbejdsløse.’
Snyd
Mens ’tuderiet’ sørger for den generelle glemsel, står Mediaset for ’snyderiet’. Det er nyheden om, at Mediaset har valgt at anlægge endnu en af sine utallige erstatningssager mod en journalist, der nægter at bøje sig i støvet: Michele Santoro havde den 1. juli vovet at lufte hypotesen om, at der bag tv-kanalen La 7’s uforklarlige beslutning om, at de alligevel ikke ville sætte en ugentlig udsendelse med ham på programmet, lå »en intervention udefra med henblik på at forhindre opkomsten af en tredje pol på tv-markedet, som ville kunne sprænge RAI og Mediasets duopol«.
Og han havde sat navn på den intervention udefra: »Interessekonflikt, politisk og industriel. En virksomhed, Mediaset, har besat regering, parlament, tilsynsmyndigheder og Rai, og fordrejer alt til egen fordel.«
Men så skal Mediaset altså også sagsøge den fyr, der i 2000 sagde: »Hvis Berlusconi ikke var gået ind i politik, ville vi i dag have sovet på gaden eller siddet i fængsel for mafiakriminalitet.« Og som i 2010 tilføjede: »Interessekonflikten er nu en indgroet del af systemet: Hvis man vælger Berlusconi, må man tage det hele med.« Og også ham den anden, der, efter at Berlusconi havde vundet af valget i 2008, sagde: »Mediaset klarede med nød og næppe frisag, Prodi-regeringens planlagte medielovgivning var en farce,«. Og som i 2010, da Gianfranco Fini (Berlusconis tidligere allierede, red.) fremsatte en mistillidsdagsorden mod Berlusconi-regeringen, hvilket fik Mediasets aktier til styrtdykke, sagde: »Den politiske udvikling har større indvirkning på virksomhedens aktier, end krisen har.«
Den første hedder Fedele Confalonieri og er bestyrelsesformand i Mediaset. Den anden hedder Piersilvio Berlusconi og er næstformand i Mediasets bestyrelse. Æres-krænkere!
 
Marco Travaglio er forfatter og lederskribent ved avisen Il Fatto Quotidiano © Il Fatto Quotidiano & Information 2011 Oversat af Mads Frese

