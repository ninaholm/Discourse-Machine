Et usmageligt landbrug
Problemer med fattigdom og sult løses ikke ved stædigt at fremme et landbrugssystem, der har forarmet de fleste og beriget de forkerte
I dag producerer landbruget ikke mad til mennesker, men derimod råvarer til industri,' skriver dagens kronikør og fortsætter: 'Frø fra kålplanten raps, der dyrkes på store dele af det danske landbrugsareal, presses, raffineres og deodoriseres til en billig vegetabilsk olie, det er lykkedes at bilde befolkningen ind er sund for dem.'


 I anledning af, at verdens befolkning for nylig rundede syv milliarder mennesker, forekommer det naturligt især at adressere spørgsmålet om at mætte alle maver.
I en kronik i Information den 31. oktober forsøger Poul Vejby-Sørensen (PVS) at vise, hvorfor det landbrugssystem, der i dag dominerer, er godt for miljø, klima, menneskers sundhed, dyrevelfærd og for de mennesker, der har alt for lidt.
PVS glemmer i sin kronik to centrale forhold i diskussionen om, hvilket landbrugssystem, der bedst sikrer nok fødevarer.
Det første handler om, at sult og underernæring ikke i hovedsagen er udtryk for en utilstrækkelighed af fødevarer. Sult er et strukturelt problem og handler om adgang til mad.
Den anden vigtige dynamik, som PVS fuldstændig overser, handler om, hvad der driver befolkningstilvæksten. Bestemte episoder i menneskehedens historie har øget klodens kapacitet til at brødføde mennesker. Fundamentalt står landbrugsrevolutionen for omkring titusind år siden. Og for i hvert fald den europæiske befolkning var 'opdagelsen' af det amerikanske kontinent vigtig, fordi kontinentet rummede enorme 'uudnyttede' ressourcer i form af jord. I denne sammenhæng er det den såkaldt 'grønne revolution' i 50'erne og 60'erne, der er mest interessant, fordi den på dramatisk vis forøgede jordens bæreevne for mennesker.
Den grønne revolution
PVS omtaler i sin kronik Haber-Bosch-metoden (opfundet af ikke én, men to mænd; Fritz Haber og Carl Bosch), der står helt centralt i den grønne revolution. Med metoden blev det muligt at udnytte atmosfærisk kvælstof som gødning til afgrøder. Tidligere var landbrugsudbyttet begrænset af den mængde kvælstof, der kunne tilføres den opdyrkede jord primært i form af husdyrgødning. Eftersom husdyrene krævede græsningsarealer var der grænser for mængden af gødning. Med Haber-Bosch-metoden overskred vi denne ældgamle begrænsning. På vigtige afgrøder (især hvede, majs, ris og soja) blev produktionsudbyttet med denne revolution fordoblet, i nogle tilfælde tre- eller firedoblet.
Siden 1960'erne er verdens befolkning vokset fra tre til syv milliarder mennesker; en udvikling muliggjort af tekniske landvindinger som Haber-Bosch-metoden. At italesætte den grønne revolution som en historisk hændelse, der har »reddet milliarder af mennesker«, som PVS anfører, forekommer at være en eufemisme.
Mere nuanceret kan man sige, at udviklingen muliggjorde et liv på et eksistensminimum for en stor gruppe mennesker (inklusive de 1,7 milliarder mennesker, der estimeres at leve i absolut fattigdom, og den milliard, der estimeres at være kronisk underernærede). For denne gruppe tilvejebringer det højtydende moderne landbrug lige netop føde til at sikre deres overlevelse, indtil i hvert fald reproduktion har fundet sted.
For os i den industrialiserede del af verden muliggjorde det, at de fleste i dag ikke kender til andet end livet som urbanit. Landbefolkningen skrumper stadig; færre og færre menneskehænder tilvejebringer i dag kalorierne i form af råvarer til den globale fødevareforsyning.
For hele menneskeheden betød revolutionen, at vi udskød tidspunktet for den store befolkningskorrektion. Gødningen, der på nuværende tidspunkt opretholder den enorme landbrugsproduktion, kræver ikke blot tilførsel af atmosfærisk kvælstof, men også hydrogen, som oftest udvundet fra naturgas. Antages det, at naturgas på et tidspunkt i fremtiden vil slippe op i det mindste som økonomisk rentabel ressource, må det erkendes, at vi står med store problemer i at opretholde det globale landbrugsudbytte på et niveau svarende til nuværende. Og til den tid vil befolkningstallet sandsynligvis være mindst tre gange større end i perioden, inden landbrugsproduktet kunstigt og midlertidigt forøgedes.
Og endelig betød det, at landbrugs- og fødevareindustrien kunne vokse sig til i dag at kontrollere det globale fødevaresystem. Inden den grønne revolution havde landbrug og industri været klart adskilt. Med revolutionen smeltede de to mere eller mindre sammen; landbruget blev afhængigt af gødningsmidler og kemisk 'plantebeskyttelse' fra industrien og maskiner overtog for alvor menneskers arbejde på landet. Her kommer vi til noget helt centralt, nemlig det første PVS overså, da han anbefalede det »effektive« moderne landbrug som svaret på sultende menneskers nød.
Der produceres råvarer
Kun meget lidt af det samlede landbrugsprodukt, der hvert år tvinges ud af de opdyrkede arealer i vores del af verden, er mad til mennesker. I dag producerer landbruget ikke mad til mennesker, men derimod råvarer til industri. En stor del af landbrugsproduktet forarbejdes og raffineres til ingredienser til brug i den fødevareindustri, hvortil vi har overladt ansvaret for at ernære vores familier. Nordamerikansk, genetisk manipuleret majs forarbejdes til glukosesirup; et usundt, men ekstremt billigt sødemiddel, der findes i de fleste af supermarkedernes forarbejdede produkter. Frø fra kålplanten raps, der dyrkes på store dele af det danske landbrugsareal, presses, raffineres og deodoriseres til en billig vegetabilsk olie, det er lykkedes at bilde befolkningen ind er sund for dem.
Listen over afgrøder, der dyrkes i den vestlige verden, er ikke lang: udover majs og raps kan tilføjes hvede, soja og bomuldsfrø. Til gengæld dækker disse få afgrøder hovedparten af det opdyrkede areal i form af enorme, kemisk 'beskyttede' monokulturer.
Hvad der ikke bliver til fraktionerede ingredienser i supermarkedernes sortiment af 'produkter', forarbejder industrien til såkaldt kraftfoder til husdyr, hvis gødning ikke længere er nødvendig på markerne, og som derfor henvises til betonstalde som nummererede kød- og mælkeproduktionsenheder.
Som en sidste, mindre profitabel udvej, dumpes overskuddet af industrilandenes subsidierede landbrugsprodukt i tredjeverdenslande til en pris under produktionsomkostningerne. Den horrible effekt for lokale bønder i udviklingslandene er, at de mister deres eksistensgrundlag og drives med den håbløse strøm af fattige mennesker mod de slumbyer, der er blevet karakteristisk for mange tredjeverdenslande.
Definitionen af vanvid
Jeg er af den opfattelse, at samtlige af PVS' kritikker af økologisk landbrug kan tilbagevises med såvel videnskabelige data som fornuftige argumenter; det gælder både økologiens positive effekt på muldjorden, vandmiljøet, global opvarmning, dyrevelfærd og menneskers sundhed. Men at fremføre, at det moderne, kemisk intensive landbrug hjælper de fattige med tomme maver, er decideret usmageligt. Vanvid kan defineres som at blive ved med at gøre det samme og forvente et nyt resultat. Problemer med fattigdom og sult løses ikke ved stædigt at fremme et landbrugssystem, der har forarmet de fleste og beriget de forkerte.
Meget apropos kunne man i Information for nylig læse, at forskere havde identificeret omkring 1.300 transnationale koncerner, som tilsammen kontrollerede 80 pct. af verdensøkonomien.
Ét sted, hvor vi kan give dette hegemoni et stød og trække magten tilbage fra disse koncerner, er ved at gøre os uafhængige af den globale fødevareindustri:
- Kræv vores dyrebare jorder dyrket med mad til mennesker og stop strømmen af billige input til et destruktivt industrielt kompleks, der omdanner det uspiselige til supermarkedsprodukter for profit.
- Kræv ophøret af landbrugssubsidier og den medfølgende kroniske overskudsproduktion, som i sin forarbejdede form forceres ned i halsen på både dyr og mennesker, og som fastholder mennesker i udviklingslande i fattigdom.
- Gør dig bekendt med de positive virkninger af dyr på græs.
- Bliv ven med en samvittighedsfuld landmand, hvis jords frugtbarhed sikres med gødningen fra de dyr, der med års mellemrum får lov at afgræsse arealet og lad landbruget blive uafhængigt af kunstgødningsindustrien.
- Kræv adgang til mad, der dyrkes med omsorg for mulden og dens mikrober, vandet og floderne, tamme og vilde dyr, mennesker og deres børn og oplev positiv forandring i problemer med sult og fattigdom, jorderosion, folkesundhed, global opvarmning og forurening af vores vand- og havmiljø.
 
Aske Tøgern Wissum er studerende ved statskundskab på Københavns Universitet

