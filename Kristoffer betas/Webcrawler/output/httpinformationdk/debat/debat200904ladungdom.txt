Lad en ungdomskommission gennemtrawle uddannelserne



Antallet af unge, der dropper ud af ungdomsuddannelserne stiger støt, og det på trods af en lang række initiativer for at holde dem i gang med uddannelse. Samtidigt er der en øget risiko for, at frafaldet vil gentage sig gang på gang, når den enkelte unge først en gang er droppet ud af en uddannelse. Derfor er det, set med vore øjne, stærkt nødvendigt med en gennemgribende undersøgelse af årsagerne til, at de unge falder fra uddannelserne.Regeringens målsætning er, at 95 procent af en ungdomsårgang skal have en ungdomsuddannelse i 2015. Det er et væsentligt mål, for uddannelse danner den enkelte både som individ og som samfundsborger. Men for at få alle unge i uddannelse og for at vende den negative udvikling på feltet, så er vi nødt til at tænke nyt. Vi er nødt til grundigt at analysere og undersøge relevante faktorer inden for området.Børne- og Kulturchefforeningen har foreslået regeringen at nedsætte en ungdomskommission, der skal definere en ungdomspolitik med klare mål for, hvad vi tilbyder de unge.Det forslag støtter Uddannelsesforbundet.En ungdomskommission skal dække hele ungdomsområdet, den skal inddrage de unge selv, og den skal bidrage til det helhedssyn på ungdomslivet, som vi mangler i dag.Kommissionen kunne få til opgave at undersøge, hvordan vi bedst bærer os ad med at vejlede de unge, så de bliver i stand til at gennemføre en uddannelse. Den kunne også undersøge, om strukturen i ungdomsuddannelserne er overskuelig for de unge og deres forældre, og om de eksisterende uddannelser overhovedet er attraktive for de unge. Derudover kunne kommissionen se på, om der findes barrierer for samarbejde på tværs af uddannelsesinstitutioner, og, i givet fald, hvilke barrierer det drejer sig om. Endelig kunne en ungdomskommission kigge nærmere på de faktorer, som, hvis de er tilfredsstillende, skaber grundlaget for et godt ungdomsliv. Det er faktorer som: boligforhold, kulturelle forhold, retspolitiske forhold, sundhed, samt idræt og øvrige fritidstilbud.Indsatsen for de unge skal samles og koordineres. Det er nødvendigt at udvikle ideer og forslag, som bryder med eller nytænker de tilgange, vi i dag anvender over for de unge. En ungdomskommission kan være rammen for et sådant projekt, og i Uddannelsesforbundet bidrager vi gerne med den viden og de erfaringer, som vi har.
