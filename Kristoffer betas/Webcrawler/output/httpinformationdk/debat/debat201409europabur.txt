Europa burde takke USA
Den fjendtlighed mod Vesten, som før var lokal, er blevet international, mobil og radikaliseret. USA er tvunget til at handle, og havde vi ikke USA, måtte vi selv gøre det


Verden skrumper. I globaliseringens tidsalder findes der ikke længere afkroge, hvor man kan vide sig alene eller krybe i skjul. Sådan er det blevet for små som for store, for Osama bin Laden som for verdens eneste supermagt, USA. Forsøg på at holde verden på afstand er ikke længere mulige. Den luksus, som i amerikansk politisk tradition kendes som isolationisme, findes i dag kun som retorisk figur og nostalgisk ønsketænkning. For i den verden, som er skrumpet, er alle afkroge også blevet amerikanske interesseområder. Grunden er ikke så meget, at USA er vokset i styrke. Den er, at verden er krøbet stadig tættere på sin eneste supermagt.Og verden viser sig ikke så sjældent fra ondskabsfulde sider. Vi ved alle, hvor dødbringende følger den dramatiske krympning af verden kan få. Terrorangrebene 11. september 2001 viste, at en fjendtlighed over for USA og Vesten, der førhen plejede at være lokal og slumrende, i dag er blevet international, mobil og radikaliseret. Af ren og skær selvopholdelsesdrift er USA ganske enkelt dømt til at se hele verden som sin baghave.Jeg vil hævde, at vi som europæere bør være uhyre taknemmelige for det.Symbolik og prestigeDog kan USA&rsquo;s verdensomspændende engagement skabe problemer, når de amerikanske vælgere og skatteydere skal overtales til at finansiere det. For som enhver regering i Washington må gøre sig klart, henlever en majoritet af amerikanerne stadig deres tilværelse i provinsiel uvidenhed. Enhver, der har prøvet at bo i &rsquo;det rigtige USA&rsquo;, det vil sige i den del af landet, der ligger uden for New York og de kystnære storbyer, ved, hvor let og hvor praktisk det her er at leve, som om resten af verden ikke eksisterede. Amerikanere ejer ofte ikke noget pas og kan ikke skelne mellem Australien og Østrig, endsige udpege dem på en globus. Ofte glider deres provinsielle uvidenhed ligefrem i ét med en art storhedsvanvid, hvor USA bliver synonym med verden &ndash; en solipsisme, der giver sig komisk absurde udslag, som når en sport, som næppe nogen uden for USA&rsquo;s grænser fatter interesse for, bliver ophøjet til World Series (baseball).Men fandtes USA ikke, måtte vi europæere opfinde det. Alternativet ville jo være, at vi skulle sætte skik på vores eget hus og selv tage livtag med de farer, som truer os direkte i dagens globaliserede verden. Men hvad skulle vi dog stille op over for al-Qaeda eller Hamas? Eller Putin og IS? Svaret er: sandsynligvis ingenting. Opgaver af den art har vi uddelegeret til USA. Vi går simpelthen pr. automatik ud fra, at amerikanerne gør arbejdet for os. Nok kan Storbritannien og Frankrig involvere sig marginalt i sådanne bestræbelser, men siden Suezkrisen i 1956 er den militære effekt ikke prangende. De forhenværende stormagter agerer primært ud fra symbolske og prestigemæssige hensyn. Vi har i realiteten gjort os afhængige af en amerikansk politik, som i sidste ende dikteres ud fra amerikanske og ikke europæiske interesser. Vi skal være glade for, at disse interesser som oftest er sammenfaldende.Ingen fælles udenrigspolitikEn mere aktiv rolle for Europa (læs: EU) afviser europæerne i reglen selv som urealistisk. Det ville jo kræve en ganske anden ressourceallokering. Ikke fordi ressourcerne ikke er der, men vi europæere foretrækker andre prioriteringer. Der er jo så meget andet, som det er langt mere behageligt at bruge pengene på, hvorfor vi helst viger bort fra for alvor at konfrontere de problemer, der har med demografi, energi, forsvar og sikkerhed at gøre.EU&rsquo;s største og rigeste land, Tyskland, bruger end ikke de to procent af sit BNP i forsvarsudgifterne, som NATO ser som en slags minimum. Faktum er, at Europa ikke selv er i stand til at sikre eksempelvis handelsruter eller olieforsyningen til vores kontinent fra nærområder, der bliver stadig mere fjendtlige. I stedet defineres det energifattige Europas energipolitik ud fra nationale snæversyn. Miljø og klima går forud for hensyn til forsvar og sikkerhed &ndash; en kobling, der for det meste ignoreres. At en fælles udenrigspolitik ikke kan fastlægges under sådanne konditioner er på denne baggrund simpel logik snarere end brist eller undladelsessynd.Kurre på trådenI hvad der er et europæisk &ndash; ikke et amerikansk &ndash; nabolag er kurdiske peshmergaer med amerikansk flystøtte nu tvunget ud i et felttog mod IS, Islamisk Stat, der er lige så barbarisk som terroristisk og i fuld færd med at udslette de grænser, som europæiske imperialister for små 100 år siden trak i sandet med stor arrogance. Men i en krympet verden forbliver Irak såvel som Ukraine og Israel europæiske nærområder. Afstanden fra Stockholm til Erbil er rent virtuel.Og hvad med europæerne? Franskmændene sender våben og briterne tørmælk. Det er al ære værd, at de giver USA en håndsrækning, men på egen hånd ville de være magtes- løse. Og hvad gør vi andre? Så lidt som muligt, så vidt jeg kan se. I Sverige fik Folkpartiet i al fald ikke andet end protesthyl og nedadvendte tommelfingre ud af et forslag om at sende våben til brug for kampen imod IS.Den 11. september rystedes amerikanerne i deres naive tro på, at verden var noget, man kunne lukke af for efter behag. Fjenden stod med ét i deres midte. Fra den ene dag til den anden så verden helt anderledes ud.Indimellem spekulerer jeg på, hvad der overhovedet vil kunne ryste os europæere: Hvordan ville vores 11. september se ud? Den russiske annektering af Krim? Nej, blot en kurre på tråden, og Ukraine ser vi næppe som del af Europa. Bådflygtningene på Middelhavet? Nej, deres vanskæbne er snarere som en naturkatastrofe end beviser på verdens ondskab og farer.Når Putin drejer hanen om for gas og olie? Eller måske ikke før London Bridge eller Eiffeltårnet er blæst i småstykker med tusinder af døde?Richard Swartz er svensk forfatter og journalist.&copy; Richard Swartz og Information.Oversat af Niels Ivar Larsen
