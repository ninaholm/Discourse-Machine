At kalde en spade for en spade



I næste uge sparer Aarhus 6 millioner kroner på landets mest udsatte børn. Kommunerne sparer sig til billigere anbringelser ved at placere i plejefamilier i stedet for institutioner. Igennem de seneste år er antallet af institutioner på landsplan halveret, og børnene i stedet placeret hos plejefamilier. Familier som knækker nakken, fordi de i mange tilfælde ikke får den fornødne viden og hjælp fra kommunerne til at tage sig af eksempelvis alkoholskadede børn.Men de har nemt kunne undskylde sig, kommunerne. For når de udskifter de tre gange så dyre institutioner med plejefamilier, har det passet perfekt ind i den henstilling, partierne bag den nu halvandet år gamle reform Barnets Reform præsenterede. Reformen talte lige ind i vore alles hjerter, og med kortsluttet logik proklamerede den, at varme hænder og store hjerter var, hvad langt de fleste børn havde brug for.Det er ikke kun farligt for de udsatte børns fremtid. Det lignede mest af alt en forklædt sparemanøvre uden hensyn til hverken empiri eller fagfolks advarsler, der bebuder større ekspertbehandling af de sværeste børn. Meget peger desuden på, at prisen bliver større i sidste ende. For hvis børnene i tidlig alder ikke modtager den rette behandling, giver det varige men – med tiden forværres skaderne – og de ender med at være endnu dyrere for samfundet.Når Aarhus Kommune 1. august skærer to tredjedele af pladserne, sker det på bekostning af tre succesfulde institutioner. Herunder fra den anerkendte institution Bethesda, der i sin tid råbte landet op i deres kritik af Aarhus Kommunes behandling af brødrene Jørn og Mads. De lægger sig derved i forlængelse af den udvikling, der langsomt afspecialiserer området og efterlader landets mest udsatte uden kvalificeret hjælp.I det mindste kalder de da en spade for en spade og dækker sig ikke ind bag halve sandheder, om at alle børn alene har brug for kærlige kram, men siger det i stedet, som det er: vi har ikke råd til at bruge de specialiserede institutioner.
