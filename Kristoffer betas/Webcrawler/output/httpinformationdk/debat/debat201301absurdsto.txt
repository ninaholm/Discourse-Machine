Absurd støtte til elspild



 Regeringen og partierne bag finansloven har valgt at bruge penge på at reducere afgifter til elvarme. Det er helt absurd – skulle vi ikke investere i energibesparelser og CO2-fri energikilder?
I stedet for et planlagt tilskud til energibesparelser, som skulle have erstattet boligjobordningen, har partierne bag finansloven valgt at nedsætte afgiften på elvarme med 40 procent.
Det koster staten over 300 millioner kroner om året i støtte til en af de mest CO2-forurenende og ineffektive opvarmningsformer vi har. En milliongave til elspild.
Hensigten er at reducere afgiftsbelastningen på elvarme til samme niveau, som hvis man opvarmer med fossile brændsler. Det skulle gøre det mere attraktivt at udskifte oliefyr med varmepumper.
Men det er kun en god idé, hvis man udskifter oliefyret med en effektiv luft-vand-varmepumpe eller et godt jordvarmeanlæg. Afgiftsændringen har den modsatte effekt, da den i højere grad vil gavne fortsat brug af elvarme samt billige, ineffektive varmepumper.
Det er meget logisk: jo billigere el, jo mindre incitament til at investere i energibesparende anlæg som for eksempel effektive varmepumper.
Fremmer elspild
Det store problem med elvarme er, at næsten halvdelen af Danmarks el produceres på kulkraftværker, der har energisektorens største energispild.
Det er grunden til, at elvarme har omkring dobbelt så stort CO2-udslip som opvarmning med naturgas eller fyringsolie.
Vi håber, at CO2-udslippet for elproduktion reduceres med den kommende udbygning med vindmøller med mere, men klimaet har ingen glæde af, at vi fremmer elvarme med lave afgifter, før vi har reduceret elproduktionens CO2-udslip. Rækkefølgen er simpelthen forkert og vil fremme elspild i de danske hjem.
Det er glædeligt, at Danmark har en ambitiøs klimapolitik, men kun hvis vi også følger den. At gøre en forurenende energikilde billigere og reducere indsatsen for energibesparelser, gør det sværere at nå målene.
Gunnar Boye Olesen, Vedvarende Energi, Kim Ejlertsen, NOAH Energi og Klima

