Dansen om Berlingske Media
Berlingske Media skal sælges i noget, der mere og mere ligner et brandudsalg fra britiske Mecom. Det kan betyde alt fra monopoldannelse over nyt liv til uafhængige, lokale medier til konkurs for flere af mediehusets dele


 
	Så er Danmarks største medie-udsalg i gang. Berlingske Media, der engang kæmpede med JP/Politikens Hus om at være landets største dagbladskoncern, er begyndt at sælge ud. Planen om at sælge hele koncernen blev droppet for et par uger siden. Ingen kom med fornuftige bud. I stedet har den nødlidende britiske mediekoncern Mecom indledt, hvad der begynder at ligne et brandudsalg af koncernens mange dele.

	Med 2.100 medarbejdere, en omsætning på 2,76 milliarder kroner i 2012, tre landsdækkende aviser (BT, Berlingske og Weekendavisen), seks jyske dagblade, fire trykkerier, 39 ugeaviser, andele i radio 24syv, POP-FM, Bladkompagniet, Infomedia og Scanpix samt 12-15 websites. Der er nok at tage af. Og i går købte en af dansk dagspresses mest erfarne virksomhedsledere, Sjællandske Mediers Torben Dalby Larsen, tre af de sjællandske ugeaviser for 37 millioner. I handlen indgik også, at Larsen solgte sin fjerdel af aktierne i et trykkeri til Berlingske, der nu ejer 100 procent. »Det gør det lettere at sælge«, sagde koncernchef Lisbeth Knudsen, hvilket hun formelt har ret i – bortset fra, at det formentlig bliver meget svært at sælge et trykkeri i krisetider, hvor der er massiv overkapacitet på området.

	En anden skive af Berlingske-kagen er på vej ind i munden på mediegruppen Den Sydvestjyske Venstrepresse, der ventes at overtage 100 procent af Jydske Vestkysten i stedet for at dele ejerskabet med Berlingske Media. I denne handel indgår syv sydjyske ugeaviser, dagbladet Ringkøbing-Skjern og et trykkeri. Dermed vil Den Sydvestjyske Venstrepresse eje stort set alle private medier i Syd- og Sønderjylland.

	Opsplitningen åbner op for alle mulige – og måske umulige – scenarier. Landets anden store aviskoncern JP/Politiken opgav på sekunder sin politik om overhovedet ikke at være interesseret. Koncerndirektør Lars Munch har ikke aktuelle planer, »men vi afviser aldrig muligheder på forhånd«, som han sagde. Måske står JP/Politiken en skønne dag som ejer af en eller flere vigtige dele af den fine, gamle Berlingske-koncern. Tanken om at bladkoncernen på Rådhuspladsen kan sidde på samtlige landsdækkende danske dagblade med undtagelse af Information, Børsen og Kristeligt Dagblad er foruroligende for nogle – måske også for Konkurrencestyrelsen.

	Dansen om Berlingske Media bliver ikke nogen dans på roser. Alle mulige kombinationer kommer i spil, når købere koncentrerer sig om de gode forretninger som Weekendavisen, og de måske acceptable forretninger som den 264 år gamle morgenavis og BT, der trods alt er en skarp journalistisk konkurrent til Ekstra Bladet trods en langt mindre (og dermed billigere) redaktion.

	Lisbeth Knudsen og Mecom har givet grønt lys for, at de enkelte jyske dagblades ledelser kan undersøge, om det lokale erhvervsliv vil investere i en lokal avis. Hvis det lykkes i byer som Viborg, Holstebro, Lemvig, Århus og Randers kan vi måske se – for første gang i mange år – en genopstandelse af uafhængige lokale medier. Demokratisk og journalistisk spændende, men økonomisk svært.

	Det er et meget kompliceret puslespil, der er i fuld gang. En række af de strukturændringer, som Lisbeth Knudsen og Berlingske Media har foretaget, gør det ekstra svært. Sporten.dk og business.dk udgør koncernens fælles sportsredaktion og erhvervsredaktion. Pressefotograferne er samlet i Scanpix, så teoretisk kan en køber af f.eks. BT risikere at eje en avis uden fotografer, sports- eller erhvervsjournalister. Radio 24syv finansieres af licensmidler og Radio og Tv-nævnet skal godkende en ny hovedaktionær. Berlingskes Nyhedsbureau forsyner alle koncernens virksomheder med nyheder. Der er en omfattende intern handel og gensidig journalistisk afhængighed mellem mange af koncernens enheder. Det bliver ikke let. På et tidspunkt risikerer Berlingske Media at stå med helt usælgelige dele, der så risikerer konkurs. Man kan spekulere sig til døde, men en ting er helt sikker: Når processen er færdig, vil det det danske medielandskab se radikalt anderledes ud.

Lasse Jensen er mediejournalist og vært på P1-programmet ’Mennesker og Medier’.

