Opmærksomheden, der forsvandt
Vores tilværelse foregår i et højere og højere tempo med stadigt flere ting, der kæmper om vores opmærksomhed. Men hvad sker der med fantasien, når det er meget lettere at spille et krigsspil på computeren end at lege røvere og soldater? Og hvad sker der med fordybelsen, når selv professorer synes, at bøger over 400 sider er for lange?   
Det offentlige – virtuelle såvel som fysiske – rum er plastret til med reklamer. Med baggrund i psykologisk forskning konstrueres reklamerne, så de mest effektivt går uden om bevidsthedens parader.


 Hvis du læser dette, er det lykkedes os at fange din opmærksomhed. Måske var det artiklens overskrift, der gjorde dig interesseret? Vi kunne dog sagtens have valgt voldsommere virkemidler – som f.eks. overskriften ’Statsminister torturerer spædbarn’ – men dels vil vi så nødig forskrække dig, og dels må vi erkende, at vi ikke har kendskab til statsministre, som har behandlet spædbørn uretmæssigt. Ikke desto mindre er det nødvendigt med voldsomme midler for at fange din opmærksomhed. For der er mange om buddet. Flere end nogensinde konkurrerer om netop din opmærksomhed. Opmærksomheden er nemlig penge værd. Vi håber, at du vil holde opmærksomheden fæstnet på nærværende kronik indtil det sidste punktum. Ikke for vores pengepung, men for din opmærksomheds skyld.
Opmærksomhed var engang noget, man ’gav’ hinanden. Eller frabad sig, som i annonceteksten ’al opmærksomhed i forbindelse med min fødselsdag frabedes’. De sidste 50 år har en forholdsvis ny industri taget til i vækst. En industri af folk – lad os kalde dem opmærksomhedsfangere – der har en økonomisk interesse i din opmærksomhed. De er ansatte i reklameindustrien. En industri med det erklærede formål at fange din opmærksomhed. Det offentlige – virtuelle såvel som fysiske – rum er plastret til med reklamer. Med baggrund i psykologisk forskning konstrueres reklamerne, så de mest effektivt går uden om bevidsthedens parader. Ofte er du slet ikke selv klar over det. På internettet sporer særlige algoritmer din søgehistorik, så reklamerne skræddersys til din opmærksomhed.
Det er blevet vanskeligt at være selvstændig opmærksomhed i dag. Så vanskeligt, at det er blevet en af de mest udbredte sygdomskategorier at være opmærksomhedsforstyrret. Reklameindustrien er imidlertid langtfra den eneste bejler. Idealer om skønhed og sundhed, som bliver markedsført af reklamer og sundhedsapostle, holder dagligt folks opmærksomhed beskæftiget. I USA har det kulmineret i bevægelsen the quantified self, hvor medlemmerne bruger en enorm del af deres vågne tid på at overvåge og optimere deres egen sundhedstilstand. Se blot de seneste diskussioner her i bladet om unge menneskers angst for fællesbad. Det fylder enormt i unges bevidsthed, og det tyder ikke på, at det er et særlig behageligt sted at have sin opmærksomhed rettet.
Tempoet koster i skolen
En anden opmærksomhedsforstyrrer skal findes i produkter som mobiltelefoner, bærbare computere mv. Her tilbydes opmærksomheden en sammensætning af pixels og fart, som den nonteknologiske virkelighed langtfra kan leve op til. I det øjeblik man vender opmærksomheden bort fra de teknologisk skabte apparater, effektmættede biograffilm eller blot en almindelig nonkommerciel tv-avis, begynder opmærksomheden med det samme at kede sig. Verden uden for de kunstigt skabte medier foregår i et helt andet tempo. Det er forklaringen på, at en større australsk undersøgelse med 1.237 børn fandt en signifikant association mellem tid foran tv’et og opmærksomhedsproblemer i klasseværelset. Det bliver simpelthen mere vanskeligt at fastholde opmærksomheden i mere almindelige dagligdags aktiviteter som eksempelvis skoleundervisning. En anden undersøgelse bekræfter opmærksomhedens ringe forfatning. Her erkender amerikanske engelsk-studerende og professorer samstemmende, at de ikke længere orker at læse bøger på mere end 400 sider.
Fordybelsen til forskel
Vi har mistet herredømmet over opmærksomheden i en sådan grad, at vi ikke længere evner fordybelsen; den vedvarende opmærksomhed. Vores opmærksomhed er blevet en flygtig størrelse. Og det bliver den nødt til at være, i hvert fald hvis man orienterer sig i daglige medier. Når husalteret kører med Go’ Morgen Danmark som taffelmusik til morgenmaden, bliver vi gelinde præsenteret for historier om vanrøgt af børn á 5 minutters varighed og så videre til, hvordan Nikolaj Kirk tilbereder en vegetarsandwich. Det påvirker selvfølgelig vores bevidsthed og hjerne. Vi når ikke refleksionen eller eftertanken, som alvorlige emner i den grad kalder på. En kortvarig følelse af foragt og lækkersult er, hvad vi når at registrere. Hvor ofte har sådanne følelser vist sig at være løsning på noget som helst? Medierne træner på denne måde vores opmærksomhed i ikke at fordybe sig. Vi bliver derimod trænet i nødvendigheden af at kunne navigere hurtigt i en hastigt skiftende, men mættet informationsstrøm. Det har naturligvis konsekvenser.
Fantasiens værste fjende
En mor fortalte os forleden, at Alle vi børn i Bulderby er blevet for langsom for moderne børn. Det keder dem. Der sker simpelthen ikke nok. En anden ’sandhed’, vi ofte støder på, er, at børn skal stimuleres. Denne stimulering bliver tilsyneladende bedst varetaget af forskellige elektroniske medier. Men hvad gjorde børn, dengang sådanne stimulikilder ikke fandtes? Led de da af understimulering? Nej. De fandt dem i sig selv ved at tage fantasien til hjælp. Fantasien bliver således forbrugersamfundets værste fjende, fordi fantasien kan få uendelig meget ud af meget lidt. Vi finder også bekæmpelsen af fantasien i sproget: »Du har vel nok en livlig fantasi« betyder underforstået; lidt for livlig. Man håber heller ikke, at ens forslag bliver døbt ’fantasifoster’.
I dag bløder fantasien, fordi den ikke kan finde sin nødvendighed. Hvorfor lege røvere og soldater, når man kan spille krigsspil på sin computer? Computeren tilbyder en enormt livagtig verden, som blot kræver et tryk på en knap. Her behøver man ikke forestille sig blod eller maskingeværer. Det er nemt. Computeren gør arbejdet for dig. Men der er grund til at være kritisk. For de af fantasien anlagte rollelege besidder en kvalitet og læring, som computerspillene savner. Hvis rollelegen skal lykkes, kræver det nemlig indføling og respekt mellem alle deltagere. Med hele deres system sanser børnene, hvordan det er at være røver eller soldat. Man identificerer sig med både gerningsmanden og ofret. Der er den kropslige sanselighed til forskel. En sanselighed, som er en fuldstændig nødvendig ingrediens i udviklingen af empati og indre ro. Fordi legene kræver en opmærksomhed, som ikke er taget til fange af ydre stimuli, men centreret om barnets indre oplevelsesverden. Dette kræver en særlig indsats, hvis legen står i et ulige konkurrenceforhold med computerspillene.
Populær nærværstræning
At der er et behov for udvikling af empati og nærvær, vidner fænomenet ’mindfulness’ om. De seneste år har meditationsformen, som er udviklet af amerikaneren John Kabat-Zinn, vundet enorm popularitet i vestlige lande. Formen er inspireret af buddhistiske meditationsformer, men er langt fra ren import. For hvis man konsulterer kilderne – de praktiserende tibetanske munke – stiller de sig ifølge professor Peter Elsass uforstående over for vores måde at bruge meditationen på. De fortæller, hvordan de bruger meditationen til at skabe omsorg og medfølelse for andre, hvilket kræver mange timers praksis hver dag og er et enormt hårdt arbejde. Den vestlige udgave bliver brugt med et andet formål: at stresse af, få styr på tankerne og slippe af med angst og depression.
Vi antager, at munkene stiller sig uforstående, fordi de er et andet sted i deres udvikling og kan koncentrere sig om at give videre til andre. Dér er vi ikke. Nærværstræningens popularitet skyldes, at den falder på et tørt sted. Vi har tabt kampen om vores opmærksomhed. Mindfulness bliver midlet til at vinde den tilbage.
Hermed gives der to fremtidsudsigter: Enten forankres mindfulness i brugerne som en generel indstilling, de bærer med sig ud i verden. Det vil betyde, at mange af de medier, der lever af at fange opmærksomhed, vil få vanskelige levevilkår. Verden vil komme til at se meget anderledes ud. Alternativt, og nok – desværre – mest realistisk, vil mindfulness ende som – med en frase lånt fra Peter Høeg – Instant Enlightenment. Vi mister tålmodigheden, og mindfulness vil ende på den store losseplads af afprøvede selvudviklingsprodukter.
Tak for opmærksomheden.
 
Morten Prahl er psykolog og specialist og supervisor i børnepsykologi/klinisk psykologi, Jens Thordal er akupunktør og billedkunstner, og Frej Prahl er stud.bach.psych. på KU

