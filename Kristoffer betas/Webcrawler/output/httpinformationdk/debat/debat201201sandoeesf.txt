Sandøes fejl om dyrevelfærden



 Den 21. december udtaler Peter Sandøe, professor ved Biovidenskabeligt Fakultet, KU og formand for Det Dyreetiske Råd til Information at »debatten om dyrevelfærd i landbruget bliver afsporet med påstande om, at dyrene har det dårligere end nogensinde«.
Desværre benytter Peter Sandøe usandheder og økonomiske argumenter i sit forsvar for landbrugets behandling af dyrene:
»Fra 1. januar er der ingen burhøns i Danmark længere«, skriver Sandøe. Men med mindre han i al hemmelighed har forhandlet sig til bedre forhold for de europæiske æglæggende høner, har de fra 1. januar 2012 en siddepind og et par kvadratcentimeter mere plads i burene.
»I dag går søerne løse, mens de er drægtige«, påstår han, men sandheden er, at drægtige søer fra 1. januar 2013 skal være løsgående men at det også efter denne dato vil være tilladt at fiksere søerne når de har smågrise, og når de skal løbes. Da søerne farer 2 gange og løbes 3 gange i løbet af årets 365 dage, er friheden til at overse.
Ydermere påstår han at »grisene nu har fået fast gulv og halm i staldene«. Sandheden er, at 90 procent af grisene ingen halm har. Tallet kommer helt op på 98 procent, hvis vi sidestiller de sporadiske tildelinger på op til 5 gram halm med ingen halm.
Tydelige konsekvenser
Der sker forandringer for dyrene, men ikke forbedringer. Produktionen intensiveres og det samlede billede for dyrene er grumt. Konsekvenserne af de valgte produktionsmetoder taler deres tydelige sprog: 25 procent af søerne findes døde eller aflives.
Hver dag året rundt dør 25.000 pattegrise. Landbrugets forbrug af antibiotika har fremprovokeret resistente bakterier til fare for mennesker, og trods forbud siden 2003 mod rutinemæssig afklipning af grises haler, amputeres haler på 99,2 procent af grisene.
Sandøe mener angiveligt ikke, at det er nyttigt eller fornuftigt at stille velfærdskrav til landbrugets produktionsformer, for så flytter produktionen blot ’til skade både for dyrene og den danske økonomi’. Hvordan er Peter Sandøe kommet til den konklusion? Hvordan kan ’den danske økonomi’ tages til indtægt for uetisk behandling af landbrugets dyr?
Jeg mener, at Peter Sandøe undergraver andres forsøg på at højne velfærden for landbrugets dyr og inviterer ham til at komme ind i kampen for etisk behandling af dyrene i landbruget eller overveje sin post som formand for Det dyreetiske Råd.

