Next stop Grexit
LEDER


 Så er vi her igen. Når eurogruppens finansministre i morgen for 317. gang har Grækenland på dagsordenen, er det uden udsigt til en klar løsning. Der er High Noon-stemning, og ingen ønsker at blinke.
Grækerne selv vægrer sig. Syv ud af ti grækere mener, at deres regering bør hive et kompromis i land, selv om man ikke opnår alt det ønskede. Grækerne fornemmer ganske rigtigt, at landets tilstand vil blive meget værre, hvis der gøres alvor af en fatal euro-exit.
Men hvem lytter da også til passagererne på tredje klasse, når kaptajn og officerer har besluttet sig for, at den eneste kurs er direkte mod isbjerget med maskinerne på fuld kraft frem.
For truslen om euro-exit er en bevidst del af den græske taktik. Finansminister Yanis Varoufakis sagde i mandags på Kreta: »Hvis EU, ECB og IMF bliver ved med at insistere på vores fornedrelse, så må de tåle Europas opløsning.« Sådan taler selvmordere med et bombebælte om maven. I den græske regerings logik er det kun modparten, der kan hindre katastrofen, ikke egen indsats. Angsten for de uvisse økonomiske og politiske kræfter, der slippes løs ved en euro-exit, og Europas evige kompromisvillighed uanset hvad arbejder for grækerne.
Det er dog afpresning på højeste niveau, lyder det fra toppolitikere i Berlin. Kansler Merkels dilemma er, at hun har lovet både vælgere og kolleger, at redningen af Grækenland ikke skal koste én euro. Havde hun langt tidligere erkendt, at ensidigt fokus på tilbagebetaling af gæld og drabet på den græske vækst skal gøres om, kunne hun have undgået selv at have gødet jorden så kraftigt for Tsipras-regeringens ankomst.
Prisen for de fem måneders dødvande i forhandlingerne er, at heller ikke de tyske SPD-politikere længere kan lokkes til at bevilge friske 300 milliarder kr. i en ny græsk hjælpepakke, mens et lille flertal af tyskerne helst ser Grækenland starte på en frisk uden for euroen. Uanset at en Grexit i værste fald kan koste Tyskland 500 milliarder kroner i de garantier, landet har stillet. Plus omkring 1.500 milliarder kroner for resten af Europa. Man kan selv regne ud, hvilket virvar af EU-antipatier det vil udløse rundt omkring i Europa, hvis en Grexit-katastrofe bliver til virkelighed. Temmelig absurd når det, der p.t. skiller parterne ad, er uenighed om nogle få milliarder euro for at skabe balance i dette års græske statsbudget.

