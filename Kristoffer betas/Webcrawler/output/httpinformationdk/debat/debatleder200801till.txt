Tillid eller tal



Skolepolitik i Danmark har altid været et hedt emne i den offentlige debat. Ikke mindst efter den borgerlige regerings systemskifte og opgør med en skolepolitik, der var bredt funderet i Folketinget, har fronterne været skarpe.Derfor kan det heller ikke undre, at en række aktører og interessenter er stærkt kritiske over for, at Danmarks Evalueringsinstitut (EVA), der tidligere var en uafhængig institution, ikke længere kan tage selvstændigt initiativ til evalueringer på folkeskoleområdet.Det kan derimod formandskabet for det såkaldte Skoleråd. Rådet bryster sig i pressemeddelelser af, at være et uafhængigt organ, der skal rådgive undervisningsministeren i skolespørgsmål. Det er desværre usandt.Formandskabet er udpeget af undervisningsminister Bertel Haarder (V). Og selv om hverken ministeren eller formandskabet kan blande sig i evalueringernes konklusioner, må man konstatere, at Danmark ikke længere har et særligt evalueringsorgan, der kan undersøge de problemstillinger, som andre end ministeren og hans interessefæller rejser.Da Skolerådet fremlagde sin første årsrapport på et møde afholdt af Undervisningsministeriet fremgik det for eksempel af pressemeddelelsen, at et enigt formandskab anså utilfredsheden med de stærkt kritiserede test i folkeskolen som udelukkende et spørgsmål om lærernes manglede erfaring med de nye centralt fastsatte test. Det er Haarders håndgangne mænd og kvinder, der sidder i rådet.EVA, der er blevet skåret fire millioner kroner i årlig bevilling i forbindelse med, at uafhængigheden blev fjernet, skal nu tjene deres penge på et marked, hvor det kan være en god idé at holde sig gode venner med dem, der køber evalueringer f.eks. Skolerådet.Haarder henviser til, at man kan få "viden" om skolerne ved at gå alle mulige andre steder hen f.eks. Amterne og Kommunernes Forskningsinstitut og forskerne på Danmarks Pædagogiske Universitetsskole.Men det handler jo ikke blot om viden om dette og hint i den danske folkeskole, men derimod om systematisk, dybdegående og uafhængige evalueringer af, om politikken virker efter hensigten. Det er ikke de to nævnte institutioners hovedekspertise.At Haarder bruger lejligheden til at gå efter sine kritikere personligt, og udtaler om formanden for Socialdemokratisk Skoleforum, Niels Chr. Sauer, at denne har "vrangforestiller" og er "imod alt, der bliver lavet på folkeskoleområdet" fuldender blot billedet af en arrogant og magtfuldkommen minister, der er mere interesseret i at gennemtrumfe sin egen politik end at få afprøvet og testet dens påståede fortræffeligheder i den offentlige debat.Evalueringer er et politisk værktøj, der kan bruges som legitimering af politiske beslutninger. For eksempel konkrete målbare tal for at et bestemt antal danskere mener noget bestemt. Informationer, der kan lukke en politisk debat. Tillid er godt, men tal er bedre. meth
