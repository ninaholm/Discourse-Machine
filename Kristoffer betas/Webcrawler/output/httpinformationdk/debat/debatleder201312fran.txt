Frankrigs blårøde feminister m/k
LEDER


 
	Når pariserne til foråret skal vælge ny borgmester, er kandidaterne fra de to største partier kvinder. Socialisterne opstiller Anne Hidalgo, og det store borgerlige UMP parti opstiller Nathalie Koschiousco-Morizet, kaldet NKM i folkemunde. Udover, at det bliver første gang i verdenshistorien, at to kvinder kæmper om borgmesterposten i byernes by, har den blå og den røde kandidat det tilfælles, at det aldrig kunne falde dem ind at fornægte, at de er feminister. Intetsteds i Frankrig, heller ikke fra mænd, hører man, at ligestillingsdebatten har sejret ad helvede til. Ingen m/k udgyder noget, der bare ligner den mudderkastning, der fandt sted i Danmark i starten af 10’erne mellem såkaldt blå og røde feminister godt hjulpet på vej af visse meget vrede mænd, der satte sig for at få nedlagt statsinstitutionen Kvinfo.

	Var den blå feminisme en parentes i Danmark, som den nu afgående direktør for Kvinfo, Elisabeth Møller, analyserede det i Information i fredags? Debatforummet ’Damefrokosten’ gik ifølge Møller blot ud på at trække kvindelige vælgere mod højre i et liberalt orkestreret angreb på velfærdsstaten. Debattørerne var også mod kvoter til bestyrelser og andre poster, mod øremærket barsel til mænd og mod forbud mod køb af seksualydelser. Enhver må bestemme helt frit for sig selv, også om man vil være hjemmegående husmor eller tage alenlange barsler, lyder denne version af liberalisme.

	Men er det muligt at være blå, borgerlig, konservativ eller liberal feminist og alligevel mene, at staten har en rolle at spille? Det er faktisk det, Frankrig har en ganske stolt tradition for, som har at gøre med, at det også er landet, der leverede menneskerettighederne. Hvis alle er født lige, hvorfor skulle der så ikke statistisk set være lige mange personer af hvert køn alle steder i samfundet?

	»Man fødes ikke kvinde, man bliver det,« som en af kønsforskningens pionerer, Simone de Beauvoir, formulerede det. Beauvoir er så, på trods af at hun var ræverød, forbillede også for en borgerlig politiker som NKM. For er der noget, man har stort set fælles front imod i Frankrig er det »forskellighedsfeminisme«. Det er den, som tilskriver kønnene væsensforskellige egenskaber, der gør det ene køn velegnet til magt og det andet til kødgryder, som altid hentes frem med jægere og samlere, gener og hormoner, moderinstinkt og stenalderungers overlevelse. Også her har man i Frankrig haft en meget indflydelsesrig teoretiker i Elisabeth Badinter, der har påvist, at der intet historisk belæg er for moderinstinktet, også lige meget hvor meget man kan »føle« det. I århundreder var det pist væk, og så ligner det altså ikke et instinkt.

	Og sådan er det hele vejen igennem i Frankrig. Det var derfor ikke underligt, at den højreorienterede statsminister Valéry Giscard D’Éstaing i 1974 oprettede det første kvindeministerium med den tidligere redaktør af damebladet Elle, Françoise Giroud, i spidsen, og under samme borgerlige regering at Simone Veil fik indført fri abort i 1975.

	Ligestilling tager sig derfor meget anderledes ud i Frankrig end i Danmark. Man har helt andre prioriteringer omkring børnepasning og barsel, hvilket mærkeligt nok set med danske øjne har resulteret i, at der inden for forskning er mere lighed, end vi finder det herhjemme. Man har også indført kvoter for opstillinger til politiske partier. Hvis partierne ikke selv sørger for parité altså jævnbyrdighed i opstillingerne, vanker der store bøder, og at NKM’s UMP-parti fortsat foretrækker at betale bøder i stedet for at sørge for jævnbyrdighed, beklager hun dybt. Talen om manglende kvalifikationer fejer NKM af banen med en henvisning til Christine Lagarde, chef for IMF, og tidligere finansminister. Når direktørerne for de store delvist statsejede franske virksomheder udelukkende mødte op med mænd til bestyrelsesposter, fordi de »desværre ikke kunne finde kvalificerede kvinder«, trak Lagarde sine egne mapper frem.

	Der er stadig, også fra en blå vinkel, i allerhøjeste grad brug for kønsforskning. Hvis man skal tale i blå terminologi udnyttes samfundets ressourcer slet ikke tilstrækkeligt, når halvdelen af talentmassen ikke udnyttes, og samtidig tager man ikke mænds ret til følelser, tid og børn alvorligt.

	Man skal slet ikke håbe, at de blå feminister var en parentes. Man skal håbe, at de som i Frankrig tænker godt over deres grundlag og kommer tilbage i den fælles kamp.

