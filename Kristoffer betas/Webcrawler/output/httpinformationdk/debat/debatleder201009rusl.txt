Rusland i NATO!



NATO's generalsekretær Anders Fogh Rasmussen bør prises for sin indsats for at fremme tilnærmelsen mellem de gamle koldkrigsfjender NATO og Rusland. Også selv om det ikke er hans egen politik, men en linje, der er lagt i Det Hvide Hus i USA. Anders Fogh Rasmussen har som generalsekretær lagt stor vægt på den obamaske 'genstart' af forholdet til Rusland. Det er simpelthen sund fornuft, at Vesten satser på et tættere forhold til Rusland. Det er i begge parters interesse.Forholdet har ellers været kølnet alvorligt siden krigen mellem Rusland og Georgien i 2008, men på det seneste er der kommet helt nye toner. Det sker efter USA's stop for etablering af missilskjoldselementer i Polen og Tjekkiet og efter Ruslands velvillige åbning af en forsyningslinje via russisk landområde til de amerikanske og internationale styrker i Afghanistan. Dertil kommer, at Rusland ikke blot har støttet FN-sanktioner imod Iran, men også forleden via et dekret fra præsident Medvedev stoppede russiske leverancer af vigtige - og for Rusland særdeles indbringende - våben til Iran. Det gælder både missiler, kampvogne, fly og krigsskibe. Endelig har Washington og Moskva jo opnået enighed om fortsat atomar nedrustning.I onsdags var dermøde i NATO-Rusland Rådet i New York som en optakt til et NATO-Rusland-topmødet i november i Lissabon med forventet deltagelse af både Obama og Ruslands præsident Dmitrij Medvedev. Anders Fogh Rasmussen sagde bagefter, at mødet havde været »meget positivt og afspejlede de store fremskridt, vi har opnået i vort forhold i de seneste 12-14 måneder«.Han nævnte en række vigtige samarbejdsområder, bl.a. Afghanistan, fælles kamp imod terrorisme og piratoverfald i Afrika, narkoproduktion og smugling, og endelig muligheden for oprettelse af et fælles missilskjold, som kan beskytte Nordamerika, Europa og Rusland.»Ruslands fremtid ligger i et samarbejde med EU og NATO. Det er fornuftigt både fra en økonomisk synsvinkel og fra en sikkerhedssynsvinkel.«Det har Anders FoghRasmussen fuldstændig ret i. Ydermere så er der endnu et argument - måske det vigtigste - for en vestlig omfavnelse af Rusland, som hverken han eller Obama eller Clinton siger ligeud, men som alle formentlig har i baghovedet. Det argument handler om den interne udvikling i Rusland. Ønsker Vesten at styrke den stærke premierminister Vladimir Putin og den linje, han står for: barsk konfrontation, nationalisme, undertrykkelse af oppositionen og de demokratiske institutioner? Eller ønsker man at støtte den svage præsident Dmitrij Medvedev, der mere og mere tydeligt fremstår som en leder, der vil reformere Rusland, modernisere økonomien, rets(u)væsenet, valgsystemet, civilsamfundet, hæren og som tydeligvis ønsker et tæt samarbejde med Vesten? Svaret er vist efterhånden klart for enhver.Vestens udstrakte håndtil Rusland er en klar støtte til Medvedev. En støtte, han har hårdt brug for, hvis han skal have en chance i den mere og mere tydelige kamp med Vladimir Putin om, hvem der skal stille op til præsidentvalget i 2012 og dermed fastlægge Ruslands linje i en rum tid fremover.Både Fogh Rasmussen, Hillary Clinton og den russiske udenrigsminister Sergej Lavrov indrømmer, at der fortsat er fundamentale uoverensstemmelser. Det gælder den russiske støtte til de georgiske løsrivelsesrepublikker Sydossetien og Abkhazien, som i Vesten reelt betragtes som en russisk besættelse af georgiske områder, og det gælder amerikanske planer om muligvis at etablere baser i Bulgarien og Rumænien. Endvidere er Moskva fortsat mistroisk over for et missilforsvar og nærer stadig en mistanke om, at det i virkeligheden er rettet imod Rusland. De russiske reaktioner på NATO's og USA's tilbud om en 'genstart' af forholdet er imidlertid forsigtigt positive. Medvedev har endnu ikke sagt ja til at komme til mødet i Lissabon, men en kilde i Kreml siger til russiske medier, at det gør han, »fordi det er en enestående mulighed for at fremme tilnærmelsen mellem Øst og Vest og for Rusland at styrke sin indflydelse«.USA's ambassadør i NATO Ivo Daalder sagde onsdag, at »alle nu har en forståelse af, at der er god basis for at opnå betydelige gennembrud når vi igen mødes på lederniveau i november«. I et interview til radiostationen Voice of America lod han endda forstå, at intet forhindrer Rusland i at søge optagelse i NATO. Den russiske ekspert Dmitrij Danilov svarede hurtigt, at denne udtalelse utvivlsomt bliver modtaget med kyshånd i Medvedevs Kreml, men at det næppe komme så vidt som til en russisk ansøgning om optagelse. Men mindre kan også gøre det, uanset om det er Putin eller Medvedev, der sidder i Kreml. Som Danilov sagde: »Sådan en udtalelse fra den amerikanske regering er nyttig, fordi den giver anledning til at diskutere, hvordan vi kan udvikle et gensidigt fordelagtigt og effektivt samarbejde.«
