Hvorfor klager den moderne familie?
Skal man tro de seneste års debat, er familiebalancen tabt på gulvet. Men spørger man et bredt udsnit af de moderne familier, er det hverken manglende fritid, økonomi eller omsorg i parforholdet, den er gal med – så hvad er problemet?
 Hvorfor klager den moderne familie? Hvorfor hører vi så ofte, at den moderne familie har så vanskeligt ved at få dagligdagen til at hænge sammen, når det nu hverken er fritiden, økonomien eller vurderingen af parforholdet, det for de fleste er galt med?, skriver kronikøren


 KRONIK – Den moderne familie har længe været genstand for omtale i medierne. Børnefamilier segner af stress i forsøget på at få arbejds- og familielivet til at hænge sammen, lyder opråbet til politikerne. Det gode spørgsmål er imidlertid, hvilke problemer der er tale om, og om de er større end for tidligere tiders familier?
To nye undersøgelser, som vi i Rockwool Fonden har lavet i samarbejde med Danmarks Statistik og på OECD’s opfordring, viser, at det måske slet ikke ser så skidt ud, som man får indtryk af – i hvert fald ikke, hvis man spørger konkret ind til den moderne families tilværelse.
Først og fremmest lader parforholdet ikke til at være ’ramt’ af den moderne families omstændigheder. Vi har bedt mænd og kvinder om selv at vurdere kvaliteten og troen på deres forholds varighed. Og både blandt mænd og blandt kvinder – gifte eller samboende – er der faktisk udbredt tilfredshed med parforholdet.
Hele 90 procent af de adspurgte svarer, at de er ’tilfredse’ eller ’meget tilfredse’ med deres parforhold, mens kun omkring hver tiende blot er ’nogenlunde tilfreds’. Stort set ingen er decideret utilfredse med deres parforhold. For både mænd og kvinder er vurderingen desuden, at de selv og deres partner er meget eller endog rigtig meget omsorgsfulde over for hinanden.
Det store flertal af både gifte og samboende mænd og kvinder forventer desuden at blive sammen – nemlig mere end ni ud af 10. Og det gælder for begge køn. Det viser sig også, at selv blandt dem, der svarer, at de kun er ’nogenlunde tilfreds’ med parforholdet, er det alligevel 86 procent, som forventer, at parforholdet varer resten af livet, mens det stort set er alle, der har denne forventning, hvis de er tilfredse med parforholdet.
Der er altså ikke meget, som tyder på, at de vilkår, som samfundet byder den moderne familie, fører til generel utilfredshed med parforholdet. Men hvad med de konkrete faktorer såsom manglende fritid og økonomi, der bliver fremhævet i debatten som ødelæggende for familiebalancen?
Hvad angår fritiden – den tid, der er tilbage til én selv, når arbejdet på arbejdsmarkedet og derhjemme inkl. børneomsorgen er gjort – har den stort set været uændret over de seneste 20-30 år for både forældre og i familier uden børn.
Det hænger sammen
Den samlede personlige fritid på en hverdag for forældre til to børn, hvor yngste barn er under syv år, er omkring 13 timer. Den er dermed kortere end for dem med ældre børn eller helt uden børn, men det har den været hele tiden.
Heller ikke antallet af aktiviteter, som forældre gør, når de har fri, er anderledes end for ikkeforældre, når vi tager hensyn til den tid, de har til rådighed. Forældre render altså ikke mere fra Herodes til Pilatus end ikkeforældre, når de har fri.
For de fleste hænger familieliv og arbejdsliv da også godt sammen, viser vores undersøgelser. Her viser der sig dog en forskel på, om der er børn involveret i ligningen. For fire ud af fem beskæftigede, gifte/samboende mænd og kvinder uden børn er der en god eller endog ’meget god balance’ mellem de to sfærer, mens det for tilsvarende fædre og mødre er omkring to ud af tre, hvor balancen er ’god’ eller ’meget god’.
Det betyder, at der er godt dobbelt så mange forældre som ikkeforældre, der oplever, at balancen mellem arbejdsliv og familieliv kun er ’nogenlunde tilfredsstillende’.
Af medierne får man let det indtryk, at det især er børnefamilier, der oplever et stort pres for at få tingene til at hænge sammen. Det er dog kun færre end hver tiende, som ligefrem oplever en ’dårlig’ balance mellem arbejdsliv og familieliv.
Koster på parforholdskontoen
I dag vælges børn i stigende grad til, hvorimod de tidligere blev valgt fra. De fleste børn kommer altså til verden, når det passer bedst ind i mænds og kvinders ønsker til deres liv.
Det er derfor forventeligt, at børn vil medvirke til at øge ens almindelige tilfredshed sammenlignet med den tilfredshed, man havde, før man fik børn, hvorimod børn på den anden side kan vise sig at gå ud over tilfredsheden med parforholdet.
Det viser sig da også, at tilfredsheden med parforholdet er mindre for fædre og mødre end for yngre mænd og kvinder uden børn.
Sidenhen, når der ikke længere er hjemmeboende børn, er tilfredsheden med parforholdet større for både mænd og kvinder sammenlignet med tilfredsheden blandt dem, der i dag har hjemmeboende børn. Forklaringen er formentlig, at så er der igen tid til hinanden.
Det koster altså noget på ’parforholdskontoen’ at have børn, men det betyder ikke noget for den almindelige tilfredshed – velfærd – at der er børn. Den er den samme, som når der ikke er børn. Der er altså andet end parforholdet at være tilfreds med, nemlig ens børn. Mere end ni ud af 10 forældre finder da også, at deres børns velfærd er høj eller endog meget høj.
Og hvad med den anden faktor, som bliver fremhævet i debatten som en forhindring for den moderne families lykke: økonomien?
Sænk ambitionsniveauet
Der er faktisk ikke noget, der tyder på, at den mindre tilfredshed med parforholdet, når der er børn, kan henføres til, at det er dyrt at have børn. I hvert fald forbliver tilfredsheden med parforholdet den samme, selv om vi tager hensyn til forskelle i forbrugsmulighederne i børnefamilier sammenlignet med i ikke-børnefamilier. Heller ikke tilfredsheden med økonomien ændrer sig, når vi tager hensyn til, at forældre sammenlignet med yngre mænd og kvinder uden børn ikke har de samme forbrugsmuligheder.
Så hvorfor klager den moderne familie? Hvorfor hører vi så ofte, at den moderne familie har så vanskeligt ved at få dagligdagen til at hænge sammen, når det nu hverken er fritiden, økonomien eller vurderingen af parforholdet, det for de fleste er galt med?
Det er et godt spørgsmål. En nærliggende forklaring kunne være, at forventningerne til hverdagen er højere end mulighederne for at indfri dem.
Hvis således ambitionsniveauet for ens arbejde både ude og hjemme, over for ens børns hverdag og anvendelsen af fritiden og dyrkelsen af sociale sammenhænge er for høj, kan det selvsagt være et problem.
Spørgsmålet er blot, om det er andres problem, herunder samfundets og dermed et politisk anliggende, eller det skal løses af én selv og i de sammenhænge, det optræder?
Men det er nok mere et anliggende for familierådgivere og psykologer at give gode og konstruktive svar på.
Jens Bonke er seniorforsker ved Rockwool Fondens Forskningsenhed

