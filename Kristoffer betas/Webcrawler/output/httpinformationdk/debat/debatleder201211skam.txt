Skampletten



Sikke en ståhej. I søndags rettede den tidligere nobelprismodtager Herta Müller i et interview med den svenske avis Dagens Nyheter hård kritik mod årets kinesiske prismodtager Mo Yan. Herta Müller, der modtog prisen i 2009, græd, da hun hørte, at Mo Yan skulle modtage årets Nobelpris, og kaldte det en »katastrofe« og »ekstremt provokerende« at give prisen til en forfatter, der som et centralt medlem af det kinesiske forfatterforbund er med til at sanktionere censur. »Det er et slag i ansigtet på alle, der arbejder for demokrati og menneskerettigheder,« tilføjede hun og pegede endvidere på, at Mo Yan har citeret Mao Zedongs tale om, hvordan kunst skal tjene kommunismen, og at han ikke har udtalt sig kritisk om fængslingen af Liu Xiaobo, modtageren af Nobels Fredspris i 2010. Dagen efter Mo Yan havde modtaget Nobelprisen, sagde han, at »han håbede, at (Liu) kunne få sin frihed så hurtigt som muligt«. Ifølge Herta Müller skulle han have sagt det for flere år siden og ikke først dagen efter.I løbet af ugener historien om Herta Müllers kritik gået verden rundt. Siden Ai Weiwei i midten af oktober, få dage efter offentliggørelsen af, hvem der havde fået tildelt Nobelprisen, kritiserede, at Mo Yan var modtageren, har der været tavshed om den sag, som med sin sammenblanding af kunst og politik ellers har alle forudsætninger for at blive en langstrakt affære. Efter at der også har været tavst i Nobels hjemland, har det internationale ekko nu fået debatten til at blusse op. Ifølge den indflydelsesrige forlægger Svante Weyler er »det først nu, diskussionen kan begynde«. Han siger endvidere til Dagens Nyheter, at medmindre sinologer kan overbevise os om, at Mo Yan arbejder for ytringsfriheden, så må vi tro Herta Müller, når hun siger, at Mo Yan bare er en repræsentant for magten – og så er årets Nobelpristildeling ifølge Weyler en skamplet. Også formanden for Svensk PEN, Ola Larsmo, tilslutter sig Müllers kritik. Ligesom han opfordrer til, at Det Svenske Akademi tager kritikken alvorligt.Der er med andre ord lagt i kakkelovnen til Mo Yan, når han den 10. december kommer til Stockholm for at holde takketale og modtage sin pris.At Herta Müllers sene kritik får så stor betydning, skyldes hendes autoritet i denne sag. Da hun fik prisen, blev hun af Nobelkomiteen hædret for »med poesiens fortætning og prosaens saglighed at tegne hjemløshedens landskab«. Som forfatter opvokset i Ceaucescus Rumænien har hun oplevet diktaturet på egen krop og kender prisen for et kompromis med magthaverne. Af samme grund har hun ingen respekt for en forfatter som Mo Yan, der har valgt at blive i Kina og tilpasse sig.Man forstår bevæggrundenfor Herta Müllers kritik. Men i bund og grund er hendes kritik af Mo Yan den samme som Ai Weiweis, nemlig at det at give Nobelprisen til Mo Yan er at give den til en forfatter, som åbenlyst har fulgt partilinjen og i flere tilfælde ikke har vist respekt for de intellektuelles frihed. Og dermed er prisen en hån mod dem, der kæmper for frihed og ytringsfrihed.Det er imidlertid en politisk kritik af et skønlitterært forfatterskab, der som sådan ikke er politisk. Både Ai Weiwei og Herta Müller sammenblander litteratur og politik.Det er forståeligt, at det er svært for folk, der er opvokset eller lever i diktaturets gennempolitiserede samfund, at skelne mellem kunst og politik. Herta Müller har skrevet de mest fantastiske værker, hvori hun løfter politisk levet liv til kunst, men det giver hende ikke nødvendigvis ret i denne principielle sag.Både Ai Weiwei og Herta Müller må gerne være kritiske over for Mo Yan som privatperson og kritisere ham for at tilpasse sig og være for samarbejdsvillig i forhold til det kinesiske styre. Men det giver dem ikke mandat til at udvide den kritik til også at gælde hans værker.For Mo Yan fik ikke Nobelprisen for sin rolle som forfatter i det kinesiske samfund, men for sine bøger. Det er muligvis sjældent, og det frie ord og god kunst hænger ofte sammen, men det er muligt som privatperson at tilpasse sig et ufrit samfund og så alligevel lave stor kunst. Det virker til at være tilfældet med Mo Yan, og foreløbig har sinologer overbevisende peget på, at det lykkes Mo Yan at holde balancen og skrive litteratur, der er værdig til Nobelprisen.
