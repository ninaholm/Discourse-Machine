Antorini til nervøse kommuner i skoledebat: Tag det roligt
Undervisningsministeren forstår kommuners fokus på økonomien i forbindelse med øget undervisningstid.


 Flere kommuner udtrykker i torsdagens udgave af Information nervøsitet over, at det vil koste dem millioner af kroner, hvis regeringen når i mål med ønsket om øget undervisningstid i forbindelse med de netop indledte forhandlinger om en reform af folkeskolen.
Men undervisningsminister Christine Antorini (S) beder kommunerne om at slå koldt vand i blodet.
- Jeg kan godt forstå, at kommunerne er optaget af, hvad det kommer til at betyde for dem i sidste ende. Men vi er som sagt lige startet forhandlingsforløbet, siger Antorini til Ritzau.
Kommunernes kritik kommer, efter at en opgørelse fra Danmarks Lærerforening, baseret på oplysninger fra UNI-C og Ministeriet for Børn og Undervisning, viser, at det øgede antal undervisningstimer koster dyrt.
Eksempelvis vil Silkeborg Kommune mangle omkring 32,3 millioner kroner om året for at nå regeringens nye timetal, skriver Information. Og de penge skal så findes på andre serviceområder.
Antorini slår fast, at regeringen til "en start" har afsat fire milliarder kroner over finansloven. Og at øget undervisningstid til lærerne langt hen ad vejen er et anliggende mellem kommunerne og lærerne, der i øjeblikket forhandler overenskomst.
- Der er en ubekendt i, at der bliver ført overenskomstforhandlinger i øjeblikket, og det skal have lov til at køre sit eget forløb, siger hun.
Venstre maner også til ro. Folkeskoleordfører Karen Ellemann forstår godt kommunernes nervøsitet. Men hun mener, at den udtrykte nervøsitet først og fremmest er en problemstilling, som skal løses i overenskomstforhandlingerne mellem KL og Danmarks Lærerforening.
- Det er der, den retteligt hører hjemme, siger Karen Ellemann.
- Hele udspillet skal lykkes et helt andet sted end ved vores bord i et opgør med de nuværende arbejdstidsaftaler hos lærerne.
