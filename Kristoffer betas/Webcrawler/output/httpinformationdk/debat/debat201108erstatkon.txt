Erstat kontrol med tillidsfuldt samarbejde
Tilsyn og kontrol har ikke kunnet udrydde omsorgssvigt på landets bosteder. Måske skulle vi i stedet forsøge med tillid og samarbejde


 Det begyndte med bostedet Tokanten, hvor beboerne blev låst inde, mens personalet hyggede sig. Siden blev personalet på Lindebo, et bosted for udviklingshæmmede, beskyldt for at ydmyge beboerne. Svaret var i begge tilfælde flere regler og mere kontrol.
Det betyder, at det omsorgspersonale, som har til opgave at opbygge en relation til bostedernes beboere præget af tillid, omsorg og respekt, ofte selv mødes med de stik modsatte værdier. Og desværre avler kontrollen tit manglende ansvarsbevidsthed og engagement. Det at blive kontrolleret kan nemlig give en følelse af at være mistænkt for at gøre noget forkert, og det leder til manglende engagement og et ønske om at slippe lidt let om ved opgaverne. I disse dage rettes anklagerne om omsorgssvigt så mod Skarridsøhjemmet, hvor synderegistret står på manglende bleskift, alt for lange pauser og overmedicinering. Tilsyn og kontrol har øjensynligt ikke kunnet udrydde tilfælde af omsorgssvigt på landets bosteder. Skulle vi så ikke i stedet forsøge med tillid og samarbejde?
Ejerskab
Et netop afsluttet pilotprojekt, der omfatter tre ret forskellige københavnske bosteder for voksne med særlige behov, har vist, at det er vejen frem.
I stedet for blot at trække en række prædefinerede standarder ned over bostederne fik de mulighed for selv at være med til at sætte mål for, hvad der anses for at være kvalitet på deres bosted. Herefter var det kommunens opgave at vurdere, om bostedet nu også levede op til de krav, de selv havde sat.
Konklusionen fra pilotprojektet var klar: Når bostederne selv fik mulighed for at sætte mål for kvaliteten, voksede ansvarligheden og lysten til at skabe kvalitet i arbejdet. Min egen arbejdsplads et bosted for hjemløse i Taastrup er blevet vurderet på tilsvarende måde, og vi har kun gjort os tilsvarende gode erfaringer.
Min påstand er derfor, at vi bør skrotte tilsynsmyndighedernes kontrol i sin hidtidige form og i stedet indføre tillidsskabende kvalitetsmodeller for alle arbejdspladser, der har omsorg for andre mennesker som det væsentligste arbejdsindhold.
De konkrete krav om kvalitet indeholder naturligvis ikke kun bostedernes egen holdning til, hvad der er god kvalitet. Love og andre krav fra offentligheden er også en del af kvalitetsmodellens indhold. Man samtænker dermed alt relevant i forhold til bostedernes indhold, men samtidig får bostederne ejerskab til, hvordan de i hverdagen arbejder med kvalitet til glæde for personale og ikke mindst beboere.
Den konkrete opfølgning på bostedernes kvalitetsmål blev i pilotprojektet udført af en såkaldt auditor. Selv om vedkommende havde en kontrolfunktion, blev besøget opfattet som overvejende positivt. Vedkommende skulle nemlig ikke kun kontrollere, men også være en sparringspartner, som bostedets ledelse og medarbejdere kunne hente viden og inspiration til udvikling og forbedringer hos. Der var derfor krav om, at vedkommende var grundigt inde i forholdene på bostederne.
I rapporten om pilotprojektet udtaler en af auditorerne, at den gode stemning under hans gennemgang af bostederne skyldes, at han »arbejder ud fra det udgangspunkt, at det (...) er et godt tilbud.«
Personale tilfredst
En anden konklusion kan derfor være, at et positivt udgangspunkt fra kontrolmyndighedens side i sig selv kan være med til at forbedre forholdene på bostederne og skabe positivt fokus på kvalitet.
Og selvfølgelig er kontrol nødvendig. Men kontrol bør bruges til at skabe fælles fodslag om at skabe de bedst mulige resultater.
At ledelse og medarbejdere også har oplevet den nye måde at måle kvalitet på positivt, fremgår tydeligt af rapporten. Botilbuddene følte sig retfærdigt bedømt og var enige i de uoverensstemmelser mellem kvalitetsmodellen og deres praksis, som auditoren påpegede. Bostederne oplevede det som positivt, »at auditor i sin fremgangsmåde fokuserer på det positive, f.eks. at han kan se, at der er en god stemning på stedet og ikke i sin tilgang alene agerer fejlfinder. En leder fortæller, at medarbejderne ikke var nervøse, for »de følte, at de havde tjek på det, de skulle, og var informeret om, hvad der skulle ske i løbet af dagen.«
Og hvad så, hvis nogen alligevel misbruger tilliden og svigter omsorgspligten?
Svigt kan man aldrig helt gardere sig imod, men der er langt større motivation til at yde en pletfri indsats, når man arbejder positivt med at skabe kvalitet og oplever tillid fra myndighederne og politikerne.
Henrik Appel Esbensen er socialrådgiver og souschef på et bosted samt medlem af Københavns Borgerrepræsentation for Socialdemokraterne

