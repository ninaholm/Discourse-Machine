Egypterne skal bestemme selv
Opstanden er risikabel og kan destabilisere regionen, men hverken  Mubarak eller udlandet kan nægte egypterne retten til selvbestemmelse


Jeg giver Berlinmurens fald skylden. Jeg er ikke en af de galninge, der sørger over kommunismens sammenbrud. Men set i bakspejlet er problemet med begivenhederne i 1989, at det gik så nemt. Muren faldt i løbet af en weekend, så fulgte Ungarn, Rumænien og til sidst Sovjetunionen. Og utroligt nok skete det uden at nogen kom til skade, med den modbydelige Ceausescu som en bemærkelsesværdig undtagelse.I virkeligheden var det selvfølgelig lidt mere rodet. Men hvad angår hastighed og omfang, var det kommunistiske systems kollaps spektakulært. Sammenbruddet i 1989 har skabt en masse forventninger, når befolkninger går på gaden og udfordrer despoter og militærregimer. Nu forventer vi, at revolutioner er hurtige, vellykkede og fredelige. Vi har tilsyneladende glemt, hvad tidligere tiders revolutionære tog for givet - at deres skæbne lige så godt kan blive nederlag og død som sejr.For det meste giver despoter ikke op, men yder modstand, ofte meget effektivt. Tag f.eks. Myanmar, Hviderusland, Zimbabwe og i de seneste dage Egypten. Det er forkert at tro, at alle diktatorer er isolerede, som vil søge tilflugt i Sydfrankrig med deres sorte penge, så snart der opstår uroligheder, eller når udenlandske tv-journalister tager opstilling foran præsidentpaladset for at bevidne et historiens vingesus.Intet er afgjortFor det meste mobiliserer de truede despoter hæren og det hemmelige politi og tvinger deres udfordrere til underkastelse. Det er helt klart, hvad Hosni Mubarak og nogle af hans støtter forsøger i Egypten. Mubarak er måske nok et såret dyr, men han er stadig et stort og til en vis grad stærkt dyr. I 30 år har han har siddet på toppen af den egyptiske magtpyramide, der har næsten lige så lidt interesse i radikale omvæltninger, som han selv har. Om hans allierede og militærfolk vil stå sammen om at fastholde magten, når han omsider trækker sig, er svært at forudsige. De har helt sikkert interesse i et sådant udfald. Og de bliver ved med at gøre yderligere strategiske indrømmelser, mens de angriber demonstranter i byerne. Alt er muligt. Men det er netop pointen. Det er ikke afgjort på forhånd.Ikke desto mindre står det klart, hvad der burde ske. Mubarak burde gå af eller gøre synlige forberedelser til at gå af så hurtigt som muligt. Så burde der komme en overgangsregering, som ikke blot baserer sig på regeringspartiet, men også på oppositionspartierne. Derefter skal der senere på året afholdes frie valg med uafhængige observatører. Restriktionerne på ytringsfriheden og medierne bør lempes med det samme. Det er nemt at sige, men meget sværere at gøre.Det er dog ikke umuligt. Washington forsøger åbenbart nu at styre begivenhederne i den retning, og dermed gør amerikanerne omsider det rigtige i Egypten, men bliver uundgåeligt kritiseret for det af sine sædvanlige fjender. Det er derimod mere afgørende, at magtfulde egypterne også bevæger sig i den retning. Premierminister Ahmed Shafiq undskyldning for onsdagens vold var ikke nok, men det var en slående pragmatisk intervention. Den nye vicepræsident, Omar Suleiman, slog den samme tone an. Det er frem for alt kravene fra tusinder af demonstranter, som i det meste af sidste uge har overnattet på Tahrir-pladsen.Status quoMen vil demokrati løse Egyptens problemer? Formentlig ikke alene. De fleste egyptere er meget fattige. 40 procent lever for mindre end 11 kroner om dagen. Korruption og ressourcespild er store problemer. Hæren er uforholdsmæssig stor. Men et sandt demokrati vil være en vigtig byggesten for fremtiden. Man kan betragte udviklingen som potentielt destabiliserende for Egypten og hele regionen, hvilket både Israel og Kina gør (sidstnævnte forbyder endda sit folk at vide, hvad der sker i Egypten). Men hvis det er, hvad egypterne ønsker - og det bliver de ved med at sige meget højt - kan Mubarak eller udlandet så nægte dem det?Er det risikabelt? Selvfølgelig. Risikoen for en borgerkrig, som ville få enorme konsekvenser andre steder, skal tages meget alvorligt. Men det er altid fristende at sige, at det er for farligt at risikere. Jeg er i øjeblikket ved at læse det sidste bind af Edmund Morris' mesterlige Theodore Roosevelt-biografi, som begynder med Roosevelts besøg i Kairo i 1910, hvor han støttede det britiske styre som det mindst ringe alternativ til de håbløst ineffektive nationalister og hykleriske muslimer i Egypten. Det har ikke ændret sig meget. Hundrede år senere er der stadig mange lande og nogle egyptere, der foretrækker den djævel, de kender i forvejen.Positive tegnDet er ikke nogen dum holdning. Men der findes både et principielt og et pragmatisk modargument. Det principielle er, at retten til at vælge sin regering er en menneskeret. Hvis egypterne vil have den ret, bør de få den. Den pragmatiske indvending er, at Egypten kan klare det. Egypten er ganske vist et splittet samfund, men hvilket samfund er ikke det? Men det er også et robust og på mange måder multikulturelt samfund. Egypten har ikke blot været åben over for omverdenen under Mubarak, men har længe stået i spidsen for moderniseringen af den islamiske tænkning, der, selv om den ganske vist er eftertrykkeligt antiimperialistisk, også accepterer videnskab og parlamentarisme.Denne stabilitet er truet. Og selvfølgelig er udfaldet usikkert. Opstanden i Kairo har alligevel for det meste været præget af tilbageholdenhed. Der har ikke været meget hysteri. Den antivestlige og -israelske paranoia har været påfaldende fraværende. Den meget omtalte trussel fra Det Muslimske Broderskab har endnu ikke vist sig. Det er positive tegn. Kun en tåbe vil benægte, at ugens begivenheder kan udvikle sig på farlig vis. Revolutioner er uforudsigelige. Hvis den revolutionære stemning vinder indpas, eller hvis revolutionen bliver knust af regimet, vil virkningerne også kunne mærkes uden for Egypten. Egypterne må selv finde løsningen på dramaet i Kairos gader. Efter invasionen i Irak kan Vesten ikke gøre noget. Men vi vil stadig blive påvirket af udviklingen i Egypten. Udfaldet angår os, hvad enten vi vil erkende det eller ej.Martin Kettle er lederskribent og medredaktør ved The Guardian.© Guardian &amp; Information 2011Oversat af Mads Frese
