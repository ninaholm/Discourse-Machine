Teknologiangst begrænser frihed



 Stig Langvad, formand, danske handicaporganisationer, Mads Brix Baulund, formand, sammenslutningen af unge med handicap, Trine Bramsen, MF (S), it-ordfører
Ude i verden er Danmark kendt og respekteret for vores demokratiske traditioner og nytænkning. I 1915 var vi et af de første lande, som gav kvinder adgang til at stemme. Sidenhen har vi løbende sænket valgretsalderen, og generelt gjort det nemt at stemme. Men alligevel oplever danskere med handicap fortsat barrierer ved stemmeafgivelse.
Derfor er det synd og skam, at et teknologiforskrækket flertal i Folketinget har forpurret muligheden for at give personer med handicap bedre adgang til at stemme via elektroniske valg. I dag kan personer med handicap få hjælp til at afgive deres stemme fra en selvvalgt assistent og overvåget af to valgtilforordnede. Det er et principielt og demokratisk problem.
Det at stemme er noget ganske privat for alle mennesker, men tilsyneladende ikke for personer med handicap, eftersom hjælpen består af ekstra selskab i stemmeboksen. Det er en umyndiggørelse af personer med handicap, at afstemningen ikke er hemmelig. Derfor er det hamrende ærgerligt, at et flertal af Folketingets partier blokerer for at give mennesker med handicap en lettere og mere værdig adgang til at stemme gennem e-valg. For udfoldelsen af e-valg vil kunne ligestille en stor gruppe borgere. E-valg skaber bedre muligheder for, at personer med ordblindhed, udviklingshæmning, spastisk lammelse, blinde og svagsynede kan stemme selv og hemmeligt.
E-valg giver lige muligheder
Til e-valg kan en mulighed være at bruge stemmemaskiner, der kan læse teksten op for blinde i høretelefoner, i stedet for de traditionelle stemmebokse der er på valgstederne. Det er direkte sørgeligt, at også Venstres it-ordfører, Michael Aastrup Jensen, der tidligere var stor tilhænger af e-valg, nu end ikke vil tillade e-valg på forsøgsbasis. Vi står fuldstændig uforstående overfor, hvorfor det liberale parti Venstre ikke vil være med til at sikre større individuel frihed, uafhængighed og lige muligheder for alle, når teknologien er til rådighed.
Det er ikke rimeligt, at lade teknologiangsten stoppe udviklingen og blokere for ligestillingen for personer med handicap. Vi lever i et digitaliseret samfund, og derfor skal vi fortsætte med at udvikle vores demokrati til det bedre.

