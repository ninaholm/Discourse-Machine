Kulturelle fordomme skaber taberskoler
I stedet for at diskutere grænser for skoledistrikter og begræde ressourcestærke forældres hang til privatskoler bør vi bruge kræfterne på at løse problemerne på folkeskoler med overvægt af etniske minoritetselever. Her er skoleledelsens evne til at gå forrest i kulturmødet afgørende
En omlægning af skoledistrikterne på Nørrebro betyder, at en del etnisk danske forældre er utilfredse med, at deres børn nu bliver tilbudt en plads på Blågård Skole i stedet for Guldbergsskolen (billedet).


 På Nørrebro er etnisk danske forældre i oprør. De er vrede over, atkommunen har omlagt skoledistrikterne, og at deres børn nu tilbydes pladspå den etnisk blandede Blågård Skole i stedet for Guldbergsskolen.
Problematikken er velkendt. Middelklassen flygter fra skoler med mangeetniske minoritetsbørn, for den slags skoler opfattes som prægede afintegrationsproblemer og manglende faglighed.
Og det er da også rigtigt, at mange af de skoler, der er særligt udfordrede på økonomi, faglighed og trivsel, er skoler med mange etniske minoritetsbørn. Ressourcestærke forældre vælger i stigende grad folkeskolen fra – og det gælder både etnisk danske og minoritetsforældre.
Undersøgelser viser over en bred kam, at chancerne for at klare sig godt i skolen generelt er mindre, når eleven har etnisk minoritetsbaggrund. Af PISA etnisk 2010 fremgår det f.eks., at etniske minoritetselevers læsekompetencer er dårligere end hos elever med dansk som modersmål. Det er et stort socialt problem. Skævvridningen påvirker potentielt mange og har samfundsøkonomisk relevans. Dårligere præstationer, frafald i det videre uddannelsesforløb samt større risiko for svag arbejdsmarkedstilknytning er nemlig nogle af effekterne af dårlig folkeskolegang.
Kampe om grænser mellem skoledistrikter løser imidlertid ikke problemet.I stedet bør vi koncentrere os om at finde løsninger på udfordringen. Ogher er den gode nyhed, at der allerede er en række bud på, hvordan den kanløftes.
Misforståelser og fordomme
En af de væsentligste udfordringer i forhold til at skabe bedre trivsel og højere faglighed i folkeskoler med mange etniske minoritetselever er et dårligt fungerende skole-hjem-samarbejde mellem lærere og etniske minoritetsforældre. En undersøgelse fra Scharling Research viser f.eks., at 52 pct. af lærerne i folkeskolen oplever kulturelle vanskeligheder i skole/hjem-samarbejdet, mens 70 pct. oplever sproglige udfordringer.
Min erfaring efter mange års integrationsarbejde er imidlertid, at samarbejdsvanskelighederne ofte bunder i dårlig kommunikation og i manglende viden om, hvorfor den anden part gør, som vedkommende gør. En lærer kan f.eks. let tolke minoritetsforældres manglende deltagelse i forældremøderne som et udtryk for ligegyldighed – både over for barnet og lærerens arbejde. Og ofte sker det desværre, at den oplevede ligegyldighed tolkes som et udtryk for etniske minoritetsforældres anderledes kultur eller religion. For forældrene handler det imidlertid ofte om, at de ikke helt har forstået, at den aktive deltagelse i skolearbejdet er vigtig i dansk skolekultur.
Derfor er der behov for, at lærerne træder i karakter og tydeligt formidler, hvilke forvent-ninger der er er til forældrene. Men desværre udvikles der rigtigt mange fordomme på baggrund af misforstået kommunikation og manglende forventningsafklaring mellem lærere og forældre i folkeskolen.
Sådan er reglerne
Klarere retningslinjer er vigtige, men ethvert samarbejde baserer sig også på gensidighed og vilje til at forstå, hvorfor den anden part gør, som vedkommende gør, i det interkulturelle møde. Det er særlig vigtigt, hvis minoritetselever skal føle, at folkeskolen også er for dem.
I mit arbejde har jeg f.eks. hørt en dreng fortælle om, hvordan de muslimske elever i 9. klasse under Ramadanen blev tvunget til at sidde i klassen, mens de øvrige elever spiste – sådan var skolens regler nemlig. For eleverne var det tortur at sidde og se på uden at måtte fortage sig noget andet. Drengen følte, at skolen ikke forstod eller kunne rumme ham, og det var medvirkende til, at han udviklede en modkultursidentitet.
Samarbejdet og forståelsen mellem lærere og etniske minoritetslever og forældre er fyldt med den slags udfordringer. Vil man undgå, at de bliver uoverstigelige, skal lærere og ledere i folkeskolen have de kompetencer, der er nødvendige for at give etniske minoritetselever de samme muligheder som majoritetseleverne. Det handler bl.a. om at ruste lærerne til kulturforståelse, der kan mane fordomme i jorden, såvel som kommunikative redskaber til at skabe dialog.
Tag ledelsesansvaret alvorligt
Gennem mit arbejde har jeg erfaret, at skoleledelsen spiller en afgørende rolle for skabe de rigtige rammebetingelser.
Et godt eksempel er Abildgaardskolen i Vollsmose, hvor man for nogle år tilbage valgte at tage ansvar og være proaktiv, selv om rammerne lod meget tilbage at ønske. Ledelsen var opmærksom på, at en del af de ansatte var frustrerede over elevsammensætningen og fandt forældresamarbejdet med etniske minoritetsforældre enormt vanskeligt. Det blev udgangspunktet for en holdningsbearbejdning, hvor man diskuterede, hvilke værdier der skulle være bærende for skolens praksis. Ideen var at skabe et værdigrundlag med fælles mål og læringsprincipper, som samtidig kunne fungere som retningslinjer for både lærere, elever og forældre på skolen.
Resultatet er bl.a., at alle timer i dag er dansktimer, forstået på den måde at lærerne er bevidste om begrebsforståelse mv. i alle timer. Der har også været fokus på at udvikle lærernes kompetencer inden for kulturforståelse og dansk som andetsprog, ligesom materiale, der bliver sendt hjem til forældre med mangelfulde danskkundskaber, udformes som illustrationer af, hvordan man smører en god madpakke eller pakker gymnastiktasken.
Andre skoler har i dag gennemgået lignende reformer. Nogle har sågar valgt at lade værdigrundlaget sive helt ud i de enkelte klasselokaler, hvor eleverne taler om, hvad værdierne betyder for dem og hvordan det påvirker deres hverdag.
Ledelsen i eventyrland
»Hvis ikke du ved, hvor du skal hen, er det lige meget, hvilken vej du går,« lyder budskabet i Alice i Eventyrland. Det samme gør sig gældende i folkeskolen. Ledelsen er nødt til at fremsætte klare visioner og konkrete retningslinjer, der skaber tryghed hos lærerne, så de kan fokusere på deres kerneopgaver. Skolelederen er nødt til at vise vejen.
En lærer fortalte mig engang, at hun i en hjemkundskabstime oplevede, at nogle af eleverne kun måtte spise halalkød. Derfor havde hun købt kylling der, hvor elevernes forældre handlede, hvilket hun også fortalte eleverne, som skulle deltage i timen. Efterfølgende blev hun irettesat af skolelederen, der ikke mente, at man skulle gøre et stort nummer ud af den slags hensyn.
Når ledelsen er berøringsangst og konfliktsky, sker det typisk, at de dygtige og engagerede lærere forsvinder. Et delt værdigrundlag, som alle på skolen har været med til at udforme, og som alle derfor også føler ejerskab til, kan trække i den modsatte retning.
Lærere og ledere i folkeskolen savner redskaber til at håndtere udfordringen med at ligestille etniske minoritetselever med etnisk danske elever – både hvad angår faglighed og trivsel. Men der er allerede søsat initiativer på flere af landets skoler, og de virker rent faktisk. Den største udfordring i den aktuelle skoledebat er derfor at flytte fokus fra de forhold, lærere og ledere i folkeskolen ikke kan gøre noget ved, og i stedet bruge kræfterne på det, de rent faktisk har mulighed for at ændre.
 
Jamilla Jaffer er direktør i Con3bute, der arbejder med integration i praksis, og er medforfatter til bogen ’Hassan og Grete – inklusion i folkeskolen’

