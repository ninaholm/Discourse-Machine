Den biologiske faktor
Det undrer mig, at debatten om ligestilling bliver ved med at hænge fast i forestillinger om, at alt løser sig, hvis bare vi deler pligter, arbejde og bestyrelsesposter lige over med det andet køn. Vi overser den biologiske og meget kvindelige trang til at passe på sit afkom
Et af de store problemer, kvindefrigørelsens døtre står tilbage med, er den splittelse, der opstår i mødet mellem det, vi intellektuelt er blevet fodret med, og så den indre stemme, der fortæller os, at det er forkert at anbringe afkommet i de dertil indrettede kasser i ti stive
 timer om dagen, skriver Renée Toft Simonsen.
 Model


 Som datter af en mor, der kaldte sig feminist og kæmpede for kvinders rettigheder, en mor som troede på lighed og søstersolidaritet, havde jeg faktisk ingen forestilling om, at det at få børn skulle stikke en kæp i hjulet på alt, hvad der hed ligestilling. Parolen om, at den sikre vej til et godt og selvstændigt kvindeliv gik gennem uddannelse og arbejde, var fantastisk og frisættende - et fremskridt for mit køn.
Men så kom der børn og med dem en følelse af, at der var landet en fjende midt i min ligestillingslejr, en lille nuttet en, der pludrede og gjorde noget ved min krop og psyke, ingen mand hidtil havde formået. Det, jeg med overbevisning havde ment, sagt og troet, før vidunderet kom til verden, var pludselig ikke realistisk længere. Ideen havde været, at den selvfølgelig skulle passes i en af de dertil indrettede samfunds kasser, og at jeg foresatte, hvor jeg slap når den først var ude af min krop. Og det var ikke, fordi det ikke kunne lade sig gøre, vuggestuen var startstedet, og der kunne den være fra den var et halvt år. Ligeværd, ligeløn og måske endda lederstiling, ja tak.
Men snart måtte jeg indse, at det med at være mor og gøre karriere var som at blæse og have mel i munden, for jeg kunne sådan set ikke bære at blive adskilt fra barnet, og ingen andre end mig var god nok til det. Det var en del af mig, og jeg var en del af det, og vi hørte sammen i en grad, jeg aldrig har hørt sammen med nogen før. Samtidig var det åbenlyst et meget personligt problem, som  'bare' var noget, jeg selv måtte tage mig af, og lige dér, i det felt og i den emotion, mistede ligestillingen grebet og faktisk også sin betydning. For jeg kunne tænke, tro og handle i den ydre verden, som jeg var blevet opdraget til, men jeg kunne ikke kæmpe mod den universelle biologiske og meget kvindelige trang, der handler om at passe på sit afkom. Og da jeg begyndte at sige mine følelser højt, forstod jeg, at jeg slet ikke var alene, og at mange, der kom før mig, havde ofret denne følelse i kampens hede.
Sammenbidte kvinder
Et af de store problemer, kvindefrigørelsens døtre står tilbage med, er for mig at se den splittelse, der opstår i mødet mellem det, vi intellektuelt er blevet fodret med, og så den indre stemme, der fortæller os, at det er forkert at anbringe afkommet i de dertil indrettede kasser i 10 stive klokketimer om dagen. Og vi kan såmænd godt blive ved med forundret at pege på tallene i statistikken, som f.eks. at i aldersgruppen fra 30- 39 år tjener kvinder i gennemsnit 239.200 kroner om året, mens mænd tjener 353.600 kroner, men faktum er, at i forhold til virkeligheden giver det god mening. For det er primært kvinder, der går på barsel, og det er primært kvinder, der går på nedsat tid, og det er primært kvinder, der tager barnets første sygedag, og et eller andet sted, så tror jeg på, at det gør kvinder, fordi vi tager det ansvar, vi ikke kan lade være med at tage, nemlig at passe ordentligt på vores børn, og hvem pokker kan fortænke os i det?
Og når virkeligheden hænger sådan sammen, kan det undre mig, at debatten om ligestilling bliver ved med at hænge fast i forestillinger om, at alt løser sig, hvis bare vi deler pligter, arbejde og bestyrelsesposter lige over med det andet køn, der stadig efter 50 år slår sig i tøjret, som om vi forsøger at give dem cyankalium på deres morgenmüsli? Og når jeg læser en gammel feminist som Hanne Dams ord om, at prisen på en eller anden mærkelig måde har været, at hun selv og gud døde mig også hendes døtre ikke føler sig gode nok, og at kvindefrigørelsens store omkostning er, at vi kvinder er blevet sammenbidte, så tænker jeg, at det tror da fanden, vi gik hen og blev sammenbidte, for vi blev fortalt, at vi kunne og skulle det samme som mænd, og så gik vi i gang med at bevise det, alt imens vores afkom blev proppet væk i de dertil indrettede samfundskasser og navlestrengen klippet med et pædagogisk smil.
Og nu skal alle jer over 60 ikke tro, jeg er utaknemmelig - jeg er dybt taknemmelig, for jeg ved og har mærket på egen krop, hvilket fundament og hvilket offer jeg hviler på. Prisen for frigørelse var stor for jer, men sandelig også for jeres døtre, og til trods for den pris ville ingen af os undvære det, vi har opnået indtil nu. Men faktum er, at kvinder i dag er mere stressede end nogensinde før, sundhedsstatistikkerne viser tydeligt, hvilket køn der mest bukker under for presset. Vi bliver syge, aggressive og deprimerede af den måde, vi har indrettet os på, og derfor er det bydende nødvendigt og på høje tid, at der bliver taget politisk hånd om den tilsidesættelse af selvet der ligger indbygget i moderskabet!

Renée Toft Simonsen er børnebogsforfatter og psykolog
Hver fredag skiftes Mette Bom, Pernille Rosenkrantz Theil, Maise Njor og Renée Toft Simonsen til at skrive ugens klumme på denne plads

