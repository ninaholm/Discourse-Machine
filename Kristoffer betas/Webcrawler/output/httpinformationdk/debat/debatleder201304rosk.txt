Roskilde i ubalance



 Landets vigtigste musikfestival præsenterede torsdag et program, der fastholder status quo i uligheden mellem kønnene: én kvindelig musiker pr. fire mandlige.
Den stilskabende queersanger og -producer Peaches postede i fredags følgende overraskende observation om Roskilde Festivalens program på Facebook: »138 ARTISTS 11 WOMEN 21 MIXED 106 MEN«. Information talte efter og fik det til: 142 acts, 12 rene kvindeacts, 24 mixede og 106 rene mandeacts. Cirka 17 pct. kvinder.
I 2010 annoncerede den svenske musikfestival Arvika, at de ville indføre 50/50-kønskvoter. I pressemeddelelsen siger de, at man vil undgå at hænge »fast i gamle mønstre og tankebaner, når vi skal booke musikere«.
Roskildes musikchef, Rikke Øxner, afviste ved den lejlighed til Information kønskvoter, fordi festivalen booker på »musikkens præmisser«. Sådan ser det desværre ikke ubetinget ud her tre år senere. Vi nyder godt af et boom af topkvalificerede kvinder, og man kan nemt foreslå danske og udenlandske kvinder, der ville pynte på 2013-programmet.
Det forpligter at være Danmarks vigtigste musikfestival – som endda udviser et stort politisk aktivistisk sindelag. Bare ikke i ligestillingens navn. Når skævvridningen er så åbenlys som i år, så er det på tide, at booker-gruppen begynder at undersøge de strukturer, der påvirker deres valg. Akkurat som strukturer alle andre steder i livets forhold påvirker de valg, vi alle foretager.
Men vejen frem er ikke kønskvoter. Det vil miskreditere kvinderne og brændemærke dem som særbehandlede, inferiøre musikere. Vejen frem er en aktiv og bevidst politik, der udfordrer hierarkier og undgår vanetænkning. Og det er virkelig også til de mandlige musikeres eget bedste. I dag er det nemlig dem, der risikerer at være de miskrediterede. Fordi de fremstår som særbehandlede i en håbløst forældet magtstruktur.

