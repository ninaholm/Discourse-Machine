Miljøets Dr. Jekyll – gyllens Mr. Hyde
LEDER


 Det spaltede sind. Brydningen mellem lys og mørke i samme menneskes indre. Det kan frem til 17. april opleves på Det Ny Teater i musicalen Jekyll & Hyde – bygget over Robert Louis Stevensons grumme fortælling.
Forestillingen kan også opleves på Christiansborg, hvor statsminister Lars Løkke Rasmussen i går måtte nybesætte solorollen som miljø- og fødevareminister. Der var gået for meget Hyde i den tidligere aktør, Eva Kjer Hansen. Nu er det instruktør Løkkes satsning, at den nye rolleindehaver, hidtidig uddannelses- og forskningsminister Esben Lunde Larsen, kan stille så passende mængder af oprigtig Dr. Jekyll til skue, at publikum ikke flygter i rædsel fra Venstres præstationer.
Ministersindets tvehed blev muliggjort, da Løkke ved sin regeringsdannelse fusionerede miljøet ind under det ministerium, der traditionelt har varetaget landbrugets interesser. Ved sin fratræden i går fastholdt Eva Kjer Hansen, at det har været en lykkelig fusion. Da hun blev sat i spidsen for den, lød hendes fanfare: »Vi kan få et bedre samspil. Vi kan få synergi.«
Sikke samspil, sikke synergi. Eva Kjer Hansen spillede sin embedsførelse til takter fra landbrugslobbyen og drænede energien bort fra miljøet.
