Skurk eller syndebuk? I Japan er fortiden sprængfarlig
Premierminister Shinzo Abe tilhører den højredrejede, historierevisionistiske bevægelse, hvis mest radikale fløje mødes i Tokyo i dag. Deres opgør med Japans krigsskyld truer med at skabe yderligere problemer i forhold til Korea og Kina


Hvis alt forløber, som det plejer, omdannes det ellers fredfyldte område omkring Yasukuni-helligdommen i hjertet af Tokyo til et inferno af kampråb og korporligheder, når japanske højrefløjsgrupper trommes sammen i dag på årsdagen for Japans overgivelse i Anden Verdenskrig. De mødes for at hylde dem, der gennem tiderne er faldet i kamp for kejser og nation. Og så samles de for at protestere mod den gængse opfattelse af Japans omfattende krigsaktiviteter i 1900-tallet, der indledtes med invasionen af Manchuriet i 1931 og senere med angrebet på Pearl Harbor bragte Japan på kollisionskurs med USA &ndash; aktiviteter, der siden er blevet bredt fordømt af det internationale samfund som illegitim og brutal krigsførelse.Men også fredsbevægelsens og venstrefløjens væbnere vil være til stede. Klar til den årlige politiske slagveksling, der efterhånden synes lige så ritualiseret som de ceremonier, der udspiller sig i helligdommens indre. De kæmper for pacifisme og forbrødring i Østasien. De mener, at Japan bør bære sin skyld, undskylde og udbedre.Sammenstødet i Japans hovedstad vedrører ikke blot historiefaglige uenigheder. Det angår aktuelle spørgsmål om national identitet og politisk kurs: Skal Japan profilere sig som et fredselskende og forsoningssøgende land, der anerkender og angrer fortidens fejltagelser &ndash; eller som et stolt og stålsat folk, der tør modsætte sig det internationale samfund ved at hævde nationens uselviske og legitime forsøg på at befri sig selv og Asien fra vestlig imperialisme i tiden op til 1945. Spørgsmål, der også har internationale implikationer.Revisionisten Shinzo AbeJapanske og internationale historikere har i efterkrigstiden dokumenteret den japanske krigsførelses mange mørke kapitler &ndash; fra Nanking-massakren i Kina, hvor den japanske hær slagtede tusindvis af civile kinesere, til feltbordellerne med koreanske sexslaver og Dødsmarchen på Bataan, hvor også talrige amerikanske og filippinske krigsfanger måtte lade livet under grusomme omstændigheder. Ikke desto mindre er der stadig indflydelsesrige enkeltpersoner og organisationer i Japan, der rejser tvivl om rigtigheden af den herskende historiefortælling med Japan i skurkerollen &ndash; en historisk typecasting, som de mener tegner et svagt og eftergivende Japan, der har underlagt sig et korrumperet historiesyn dikteret af krigens sejrherrer.Blandt denne bevægelses mest prominente støtter står Japans premierminister Shinzo Abe, hvis ikke-apologetiske indstilling til fortiden har splittet japanerne og bidraget til en forværring af Japans forhold til Sydkorea og især Kina &ndash; den tidligere koloni og nu så vigtige handelspartner.Abe, der blev genvalgt som premierminister i 2012 efter at have bestredet posten i 2006 og 2007, har haft fokus på at genrejse Japans slunkne økonomi. Men hans relative succes på den front har også givet luft til at tilgodese de mest konservative, højredrejede dele af hans bagland med revisionistiske udtalelser og aktioner, der i øvrigt ikke nyder bred opbakning i den japanske befolkning.Senest har han blandt andet lagt op til en modificerende omskrivning af den japanske stats utvetydige, officielle undskyldning til ofrene for Japans krigsaktiviteter i Østasien, der blev formuleret i start-90&rsquo;erne under premierminister Kiichi Miyazawa. Initiativer som dette har fået Abes kritikere i ind- og udland til at kalde ham en farlig nationalist og en trussel mod freden og stabiliteten i Østasien.Abe har tidligere besøgt Yasukuni-helligdommen i Tokyo som officiel repræsentant for den japanske stat, senest i december sidste år, til stor vrede og forargelse i nabolandene. For ved Yasukuni ærer man alle de japanere, der er faldet i kamp for kejser og nation &ndash; inklusive de krigsforbrydere, der spredte gru og rædsel i Østasien i 1930&rsquo;erne og 1940&rsquo;erne. I Kina og Korea er disse besøg blevet udlagt som et tegn på den japanske stats manglende vilje til at anerkende og undskylde fortidens forbrydelser.Et diplomatisk problemI Kina er Japan den primære prygelknabe for det 21. århundredes blomstrende kinesiske nationalisme, og kinesiske medier vil givetvis holde et vågent øje med, hvad der bliver sagt og skrevet af japanske meningsdannere og politikere i dag, hvor der er tradition for at lufte kontroversielle synspunkter.Kina har siden 2009 været Japans vigtigste handelspartner. Og nok er der tale om et gensidigt afhængighedsforhold, men Kina opfører sig i stigende grad som forholdets selvsikre storebror, der ikke finder sig i provokationer fra Japan eller andre, som er økonomisk afhængige af gode relationer til Beijing. Og skønt man kan diskutere det rimelige i Kinas ofte hysteriske reaktioner på enhver tendens til historisk revisionisme i Japan &ndash; samt mistænke den kinesiske ledelse for at holde liv i historiske konflikter, der bekvemt kan bringes i spil som lynafleder for indenrigspolitiske problemstillinger, så må Abe, ifølge sine kritikere, forholde sig til de ændrede økonomiske og magtpolitiske realiteter. Han må vælge sine kampe.Et stabilt japansk-kinesisk forhold er af afgørende betydning for den økonomiske udvikling og politiske stabilitet i Asien og globalt. Årsdagen, der kan give anledning til yderligere spændinger, falder på et dårligt tidspunkt: Forholdet mellem de to lande er allerede på frysepunktet. En yderligere eskaleret østasiatisk stormagtskonflikt, næret af historisk betinget nationalisme og indenrigspolitiske interesser, er dårligt nyt for alle. Og netop derfor er det værd at holde øje med, hvad der bliver sagt og skrevet om fortid, nutid og fremtid i Japan og Østasien i disse dage.Niels Brix Hornbek er cand.mag. i japansk og internationale studier
