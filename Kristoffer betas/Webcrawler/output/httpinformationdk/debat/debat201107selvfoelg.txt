Selvfølgelig kan kvinder købes
Salg af kvindekroppen er en fuldstændig logisk konsekvens af vores syn på kvinder, køn og sex. Over alt beskrives kvinden som en vare, der skal tilfredsstille, behage og bedømmes på sine fysiske attributter. Derfor er et forbud mod prostitution en absurditet. Man kan jo ikke både acceptere det eksisterende kvindesyn og nægte kvinden retten til at sælge sig selv
Der er kø, når vestens kvindeideal, Baywatch-ikonet Pamela Anderson, deler autografer ud. Hun forstår til fulde, at sex er en del af vejen til kvindelig succes i Vesten.


 I reklamer, film og medier reflekteres og cementeres vores fælles værdier og accepterede normer løbende. Og når det gælder kvinden, er beskrivelsen klar: Hun er en vare, en man kan bruge og smide væk, en der skal tilfredsstille og behage. Det billede er dybt forankret i vores diskurs og fællesrum.
Under de omstændigheder er et forbud mod prostitution en absurditet. Når vi accepterer det eksisterende kvindesyn, kan vi ikke samtidig nægte kvinden retten til at sælge af sig selv. For det er jo det, vi alle mænd som kvinder lægger op til.
Det betyder dog langt fra, at salg af sex ikke er stigmatiseret og stigmatiserende. Sexarbejde anses ikke for at være en værdig beskæftigelse. Det er en del af vores kulturhistorie; vores traditionelle og religiøse opfattelse af køn og af kvinder. Pæne piger er ikke ludere. Til trods for en fast tro på vores seksuelle tolerance og frisind, bliver kvinder, der er for nemme eller for eksplicitte med deres seksualitet, ofte opfattet som vulgære. De ses ned på.
Tingene er ikke helt så enkle, men vi kan ikke løbe fra, at i 2011 er mandens udfarende seksualitet stadigvæk mere acceptabel end kvindens. Det er stadig den opfattelse, der dominerer vores seksuelle adfærd og forståelse.
Måske er vi endda blevet hjemmeblinde i forhold til vores syn på køn. Vi lægger ikke engang mærke til, hvordan det offentlige rum er præget af et temmelig diskutabelt kvindesyn. Side 9-pigen vi kalder hende ikke engang for kvinde er blot et af mange eksempler, der fokuserer på kvindens seksuelle tilgængelighed for manden. Vi har udtryk som at være 'godt gift' og 'trofækoner'. I det offentlig rum er rækken af eksempler på, hvordan vi synes kvinder skal være uendelig. Plastikoperationer, Botox, falske bryster og omsyet labia er blevet resultatet og svaret når kvinden ikke kan 'bruges', som hun er.
Grænser for sexhandel?
Nøgendans, strip, porno er tilladt. Disse discipliner anfægtes tilsyneladende ikke i anti-prostitutionsdebatten. Hvordan kan det være? Pornoindustrien betaler jo også kvinden for seksuelle ydelser og adgang til hendes krop.
Måske fordi betalingsprincippet findes i en række subtile former f.eks. daten. En mand og en kvinde tager ud og spiser. De tager videre ud i byen. Aftenen igennem betaler han, og til sidst ender de i seng sammen. Hun har ikke rigtig lyst. Ikke desto mindre føler hun, at hun 'skylder' ham. Han vil da også blive noget skuffet, hvis han ikke får noget, efter at han har betalt for hele aftenen. Det er et noget traditionelt scenarie, men desværre en typisk beskrivelse fra en moderne virkelighed også for unge, veluddannede kvinder.
Handlen bliver på ingen måde omtalt eksplicit. Den ligger i luften. I den måde kvinder og mænd, penge og sex forstås og forhandles. Det er ikke prostitution, med mindre hun, i stedet for at tilbringe aftenen med ham, går lige til sagen og beder om de penge, der ville svare til aftenens forbrug.
Prostitution er ikke sort og hvidt. Det er ikke altid let at vide, hvornår der er tale om udnyttelse, undertrykkelse, frit valg osv. Måske er prostitution end ikke altid en dårlig løsning. Mange situationer er gråzoner, og på flere måder opfordrer eller accepterer samfundet nogle former for handel, undertrykkende og prostitutionslignende forhold, mens det fornægter andre. Er grænsen for det acceptable nået, når kvinden tager sagen i egen hånd og vælger selv at eje og udleje sin krop?
Kontrol over kvinden
Konflikten omkring sexarbejde kan umiddelbart virke som en konflikt, der handler om samfundets ret til at kontrollere og have magt over kvindens seksualitet. Kvinder, der selv bestemmer over og yder med deres krop og seksualitet, og dermed tager magten og bruger den, som de selv synes, truer måske patriakalets grundlæggende ret til at bestemme over deres seksualitet. Måske er prostitution bare for direkte den udstiller i for høj grad den grundlæggende handel, som skjules bedre i andre og pænere relationer.
Ét er sikkert, prostitution er en formaliseret adfærd, der afspejler, hvordan kvinden opfattes og placeres i vores fælles, patriarkalske samfundstradition. Så længe hun leverer sex for forsørgelse (det er stadig sådan, at de fleste kvinder tjener mindre end deres mænd, ligesom barsel kan stille dem ringere i forhold til pension, arbejde, løn osv.), må hun gerne bytte. Men når hun vil råde over egen krop, vælge at sælge, værdisætte og handle med den, bliver diskussionen en anden. Hun bliver en trussel.
Fastholder vi de gamle og traditionelle opfattelser af kvinden, og understøtter vi en udbredt strukturel diskrimination mod kvinder i samfundet, kan vi være sikre på, at der fortsat vil være et marked for køb af adgang til kvindens huller.
Ligestilling og lige muligheder er endnu ikke opnået i Danmark. Så længe vi har et kønsopdelt arbejdsmarked, og kvinders traditionelle omsorgsroller nedprioriteres og nedværdiges f.eks. ved at være lavere lønnet end mænds tilsvarende arbejde, så længe der ikke er lige løn for lige arbejde, så længe kvinderne møder et glasloft på arbejdspladsen i forhold til lederstillinger, er vi nødt til at forholde os til diskriminationens følger.
Det giver ingen mening at straffe sexarbejdere f.eks. ved at forbyde køb af sex for prostitution er i høj grad resultat af en fælles samfundsdynamik. Det er også en af grundene til, at forbud af den slags aldrig har været effektive. Prostitution er ikke i sig selv problemet. Prostitution er det gule kort, der klart og tydeligt fortæller os, at vi har en betydelig diskriminationsudfordring.
Straffer man sexarbejdere ved at forbyde dem en levevej, forhindrer vi dem i at organisere sig, beskytte sig, og skabe rimelige arbejdsvilkår. Dermed fastholder vi de negative magtstrukturer, der gør livet for kvinderne usikkert og i flere tilfælde direkte livsfarligt.
Hykleri
Sunde og sikre arbejdsvilkår samt de samme rettigheder, som gælder for andre arbejdende, er den bedste beskyttelse for kvinden, der ønsker at leve af prostitution.
Erkender vi, at prostitution ikke forsvinder, så længe vi fastholder vores historiske syn på kvinder, køn og seksualitet, så bør vi vise respekt over for de kvinder, der vælger at leve af deres krop på en måde, som samfundet reelt opfordrer dem til.
Prostituerede bør have retten til at organisere sig i fagforeninger og mulighed for at skabe sikre, sunde og i øvrigt rimelige arbejdsvilkår.
Samtidig må vi så arbejde for, at få vores samfund til at ændre synet på kvinder og for at udligne de uligheder, der fører til, at kvinder og mænd ser salg af kvindens seksuelle ydelser som en levevej.
Legalisering, retten til at organisere sig, fagforeninger og en anerkendelse af faget kan give kvinder, der selv ønsker at leve af deres krop, rettigheder og sikkerhed.
Organisering kan samtidig skabe rammerne for, at kvinder, der kommer ind i prostitution ved tvang, hjælpes ud af miljøet på værdig vis. Måden vi i dag forholder os til sexarbejde, vanskeliggør assistancen til kvinder, der har brug for hjælp. Samtidig sætter det de frivillige, selvstændige sexarbejdere i en uværdig position uden rettigheder og sikkerhed.
En kriminalisering vil skjule prostitution fra de myndigheder og hjælpeorganisationer, der kan mindske nogle af de negative følger. Det har vi set i de tilfælde hvor sexarbejde er blevet forbudt ved lov.
Vil vi ændre på kvindens salg af sine seksuelle ydelser, skal vi ændre samfundets opfattelse af kvinder, køn og seksualitet. Alt andet er ugennemtænkt symptombehandling og det rene hykleri.
 
Mira Skadegård Thorsen er seniorkonsulent med speciale i diskrimination i Global CSR (corporate social responsibility) og ekstern lektor ved Roskilde Universitet

