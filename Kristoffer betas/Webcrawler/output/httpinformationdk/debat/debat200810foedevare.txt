Fødevareministeren overvåger kritiske borgere

Det er dybt forstemmende, at Eva Kjer Hansen har sat sig for at overvåge borgere, der kritisk bidrager til debatten om landbruget.


 I Landbrugsrådets propagandamagasin FoodCulture 15.9 afsløres det, at fødevareminister Eva Kjer Hansen og Landbrugsrådets kommunikationschef nøje fører opsyn med borgere og journalister, der beskæftiger sig med kritisable forhold i landbruget. 
Under overskriften "Tordenskjolds soldater" offentliggøres navnene på en række aktive borgere fra Landbrugsrådets sorte bog, blandt andre sangeren Niels Hausgaard, en kendt DR-journalist, en række borgere - og heriblandt mig selv. Hensigten er ikke til at tage fejl af - landbrugets kritikere skal marginaliseres som hårdnakkede kværulanter. 
Jeg var på forhånd blevet kontaktet af Landbrugsrådets presseafdeling med henblik på en udtalelse, men havde pænt sagt nej tak. Alligevel figurerer jeg i magasinets oversigt over landbrugets forhærdede kritikere. Hvor mange, der står opført i den sorte bog, oplyses ikke i artiklen, men det fremgår klart, at Landbrugsrådet nøje overvåger kritiske borgere og journalister i alle landets medier.
Dybt forstemmende
Det erklærede formål er, ifølge kommunikationschefen, at tilbagevise enhver kritik, der rettes mod landbruget.
En ting er, hvad Landbrugsrådets kommunikationschef render rundt og fører bog over, selv om han utvivlsomt balancerer på kanten af registerloven. Landbrugsrådet er jo blot en privat interesseorganisation. Mere alvorligt er det, at fødevareminister Eva Kjer Hansen i samme nummer af FoodCulture afslører, at også hun fører bog over kritikere. 
Frimodigt fortæller ministeren, at Fødevareministeriets embedsmænd er pålagt at indsamle alle negative debatindlæg om landbruget. Hun har også givet ordre til, at hvert eneste indlæg skal tilbagevises. Nogen dialog er der ikke tale om: "Jeg har endnu ikke været ude for et indlæg, der fik mig til at tvivle på min holdning," udtaler ministeren ganske klart i FoodCulture. Om Landbrugsrådets og Fødevareministeriets lister samkøres, foreligger der intet om, men det ville ikke overraske.
Landbrugsrådets kommunikationschef har tidligere været ansat som kommunikationschef i Fødevareministeriet, så han må siges at have forbindelserne i orden. At Eva Kjer Hansen selv deltager i så åbenlys en stigmatisering af borgere, der blot passer deres arbejde (journalisterne) eller benytter sig af deres ytringsfrihed (borgerne), er ikke bare udansk mentalitet, men dybt forstemmende. 

