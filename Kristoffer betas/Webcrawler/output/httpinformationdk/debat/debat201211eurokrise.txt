Eurokrisen forlænget ved en fejl
De ledende organisationer har taget fejl i deres økonomiske anbefalinger gennem hele eurokrisen. Det erkender IMF nu. Spørgsmålet er dog, om det får nogen indflydelse på den fremtidige kurs, hvor EU-landene synes hvirvlet ind i et fælles ’race to the bottom’
De demonstrerende spaniere, portugisere og grækere får ingen hjælp fra de nordeuropæiske økonomier. Snarere kamp til stregen i konkurrencen om de potentielle kunder og investorer, der kan få gang i produktion og beskæftigelse igen.


 To pointer om den økonomiske krise fortjener større opmærksomhed. Den første er, at katastrofen vokser, og krisen bliver endnu dybere på grund af den økonomiske politik, som EU, IMF og ECB har anbefalet og krævet. På grund af – ikke på trods af. Helt middelalderligt ordineres åreladning efter åreladning baseret på vrangforestillinger om, hvordan tingene hænger sammen. I Grækenland og Spanien er arbejdsløsheden over 25 procent, og det bliver værre næste år. Krisen ramte det meste af verden, men kun i Europa vokser arbejdsløsheden stadigvæk fra år til år. Nogle af de lærde er omsider begyndt at fortryde, men de svækkede europatienter bløder videre.
Den anden pointe er, at den liberalistiske kirurgi – skønt malplaceret – griber hastigt om sig og er godt i gang med at undergrave fagbevægelsen, ødelægge velfærdsstaten og skabe større ulighed. Også herhjemme. At den danske model afløses af en europæisk model, der ligner, er langtfra sikkert. EU’s analyser og anbefalede arbejdsmarkedsreformer går snarere i retning af det, vi kender fra USA.
Paradokset
Det virker som et paradoks, at en økonomisk krise med stigende arbejdsløshed, konkurser, tvangsauktioner og voksende fattigdom mødes med politiske tiltag, som forringer velfærdsstatens sikkerhedsnet og yderligere reducerer produktionen og beskæftigelsen. En forklaring på paradokset er, at krisehåndteringen i første omgang sigtede på at redde – ikke borgerne, men – bankerne, som havde penge til gode i euroområdets problemlande. En anden forklaring er, at der er grænser for, hvor store underskud og gæld en stat kan have, og at EU kræver handling, når statsgælden bliver for stor i forhold til BNP.
Fejlagtig vurdering
Derfor var og er det nødvendigt at skære ned på den offentlige sektors udgifter eller øge beskatningen. Det gør ondt et par år, men så retter det sig igen, lød det fra bl.a. Den Internationale Valutafond (IMF) og Den Europæiske Centralbank (ECB).
Men det har vist sig at være en optimistisk vrangforestilling. I oktobers World Economic Outlook erkendte IMF, at fonden og andre rådgivende organisationer »systematisk« har undervurderet sparepolitikkens negative konsekvenser. Ifølge IMF’s cheføkonom Olivier Blanchard er konsolideringspolitikkens sande omkostninger (målt i tabt produktion og arbejdsløshed) snarere tre gange højere end antaget.
IMF’s egen prognosemodel såvel som andre modeller har hidtil forudsat, at en forbedring af de offentlige finanser ville reducere BNP med ca. halvdelen (0,5) af det sparede beløb. Personalereduktioner i staten svarende til 10 milliarder euro vil ifølge modellerne så medføre en samlet nedgang i BNP på kun 5 milliarder euro. Tallet 0,5 kaldes budgetmultiplikatoren. En analyse af data for 28 lande i 2010 og 2011 har fået Blanchard og hans stab til at mene, at den sande sammenhæng snarere er ca. 1,5. I så fald vil besparelsen på 10 milliarder euro forårsage en nedgang i BNP på 15 milliarder euro og altså lave tre gange så meget ravage: arbejdsløshed, konkurser, indkomstfald o.l. Kort sagt: Offentlige besparelser presser BNP så meget ned, at spareøvelsen forværrer statsbudgettet yderligere, så staten skal spare endnu mere osv.
IMF’s selvransagelse var ikke forsidestof herhjemme, men har andre steder ført til debat om, hvad der er den rigtige multiplikator. IMF henviser til yderligere tre-fire forskningsresultater, som alle når til, at det rigtige tal er »well above 1«. En forklaring på fadæsen kan være, at multiplikatorens størrelse afhænger af konjunkturerne: I gode tider modvirkes offentlige besparelsers effekt på BNP af eksport og af en faldende rentes effekt på privat forbrug og investeringer.
Men i en krise som den nuværende, hvor efterspørgsel – også på eksportmarkederne – er helt utilstrækkelig og en rente, der allerede er omkring nul, er disse udglattende faktorer meget mindre eller helt væk. Dertil kommer, at multiplikatoren er beregnet for et enkelt land, og når flere skærer hårdt ned på samme tid, ’smitter’ landene hinanden og trækker hinanden længere ned.
Virker stik modsat
Det britiske National Institute for Economic and Social Research (NIESR) nåede en lignende konklusion i sin analyse af samme problemstilling. I et notat fra den 1. november (hvis konklusioner blev præsenteret i Information den 7. november) fastslår NIESR, at Europas stigende arbejdsløshed i 2011 og 2012 skyldes den førte sparepolitik snarere end selve den økonomiske lavkonjunktur! Og instituttet gør opmærksom på, at den kraftige multiplikatoreffekt betyder, at besparelserne ikke engang har formået at reducere den offentlige gæld i procent af BNP, fordi brøkens tæller og nævner påvirker hinanden i en ond cirkel:
»Konsolideringspolitikken har faktisk haft den effekt at drive gælden i procent af BNP i vejret, snarere end at sænke forholdet.«
Kamp mellem EU-landene
Arbejdsløsheden i euroområdets problemlande kalder på en stærk forbedring af deres internationale konkurrenceevne. Hvordan det skal ske, når man ikke længere har en valuta at devaluere, er lettere sagt end gjort. Selv overskudsforretningen Danmark italesættes jo nu som et land på katastrofekurs. »Lønnen er for høj, og skatten skal ned,« lyder det fra landets største parti og mange andre.
Så spanierne, portugiserne og grækerne m.fl. får ingen hjælp herfra. Snarere kamp til stregen i konkurrencen om de potentielle kunder og investorer, der kan få gang i produktion og beskæftigelse igen. Denne kamp om at blive bedst og billigst er derfor dårligt nyt for problemlandene. Men den er også dårligt nyt for velfærdsstaterne, fordi mange af velfærdssystemets karakteristika frastøder investorernes frit bevægelige kapital. Det er velkendt på skatteområdet, hvor nationalstaterne konkurrerer hinandens skattesatser ned i forsøget på at lokke kapitalen til. Men skatten er ikke det eneste, kapitalen afskrækkes af.
Velfærdsstaten undergraves
Set fra kapitalens synsvinkel er hele velfærdsstatens grundprincip om tryghed og lighed noget bras. Rigelig arbejdsløshedsunderstøttelse kan man f.eks. ikke lide, for det holder lønniveauet oppe og giver ledige styrke til at vrage job, de ikke ønsker. Denne Texas-tankegang gennemsyrer også meget af den økonomiske rådgivning – f.eks. omkring EU-Kommissionen.
I kommissionens oktober-rapport ’Labour Market Developments 2012’ er der ros til de lande, som har gennemført såkaldt »beskæftigelsesvenlige« reformer af arbejdsmarkedet. Rapporten indeholder et helt katalog over, hvordan ledigheden kan bekæmpes via ’jobvenlige reformer’. Et lille udpluk fra s. 103f: Sænke skatten af arbejdsindkomst og mindske skattens progression. Mindske arbejdsløshedsunderstøttelsen. Mindske adgangen til personalegoder. Forringe adgangen til sygedagpenge o.l. Mindske tryghed i ansættelsen. Øge brugen af midlertidige ansættelser. Mindske overenskomstdækningen. Reducere fagforeningers indflydelse på løndannelsen. Øge arbejdstiden og mindske betalingen for overtid. Indføre længere arbejdsdage. Sætte pensionsalderen op, mindske pensionsdækningen og reducere adgangen til tidlig tilbagetrækning fra arbejdsmarkedet. Slække regler om mindsteløn og sænke mindstelønnens størrelse.
Der er den logik i disse liberalistiske svar på krisen, at mange af instrumenterne i den økonomiske rådgivnings i forvejen magre værktøjskasse er væk: Devalueringsværktøjet røg ud sammen med drakmer og pesetas, og EU’s finanspagt stækker finanspolitikken ved at tvinge kriseramte stater til at spare i stedet for at investere.
Men konsekvensen er, at undermineringen af velfærdsstaterne forstærkes. Så åreladningerne og den liberalistiske kirurgi er skyld i to ulykker: Sparepolitikken forværrer krisen. Og anvisningerne på, hvordan eurolandene kommer tilbage på ret køl, vil forringe velfærden, mindske trygheden og øge uligheden. Disse bivirkninger kunne måske accepteres, hvis kuren faktisk virkede og førte til fuld beskæftigelse uden fattigdom. Men det gør den ikke.
Nils Enrum er lektor og cand.polit.

