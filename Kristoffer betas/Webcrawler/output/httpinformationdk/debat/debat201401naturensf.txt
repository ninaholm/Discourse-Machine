Naturens mange facetter
I en bykultur ligger det lige for at romantisere naturen. Eller tage den i forsvar ud fra præmissen om, at den er nyttig for os mennesker. Men naturen er hverken kun god eller kun nyttig
 Blishøne, ikke gråand


 
	De fleste af os bor efterhånden i byer. FN’s befolkningsprognoser konstaterer, at mere end hvert andet menneske på kloden nu er blevet bybo. For 100 år siden boede kun ganske få procent i byer. I 2030 vil byerne huse mindst 60 procent af os. Samhørigheden med naturen svækkes af gode grunde.

	Det kan dukke frem i pudsige detaljer: Jeg åbner for tv, hvor Bonderøven er ved at plukke høns til hønsekødsuppe. Der skal en helt speciel grøntsag fra haven i, siger han.

	»Porrer«, tænker jeg umiddelbart, men Bonderøven standser foran et bed med nogle høje visne stjaverter.

	»Jordskokker,« tænker jeg så lidt overrasket, »i hønsekødsuppe? De smatter da ud!«

	Men det er ikke tilberedningen af jordskokker, han talte om. Han kaster sig ud i en forklaring om, hvordan de vokser, og det slår mig, at han gør det, fordi størsteparten af hans seere ikke vil kunne genkende uopgravede jordskokker, og da slet ikke om vinteren. Fordi de bor i en by.

	Et andet eksempel: DR’s yngste meteorolog, der må formodes at have forstand på visse former for natur, fortæller, akkompagneret af de fotos, som velvillige seere har indsendt, at der har været ekstremt få solskinstimer i januar. »Den har været grå, og her kommer nogle gråænder,« siger han, mens silhuetterne af sorte blishøns spadserer over skærmen.

	Han rettede det senere, sandsynligvis fordi der udbrød oprør i høresneglen, men det var ikke en fortalelse, han anede tydeligvis ikke, hvordan en gråand så ud. Havde han sagt gravand, skeand – eller mandarinand, kunne man til nød forstå det, men gråand! Det er dem, der svømmer rundt i søerne i København i hobetal. Når han ikke vidste det, var det, fordi det var ham ligegyldigt. Fordi han bor i en by.

	Det er en af de holdninger til naturen, som nødvendigvis må brede sig, når ens livsførelse er indrettet på byen og dens udfordringer. Og fred være med det, hvis ikke naturen uden for byerne var truet af menneskets bestandige ekspansion. Nok så risikabel er den tendens, hvor folk forsvarer og dyrker naturen ud fra forestillinger, som ret beset hænger sammen med ringe fortrolighed med den. Naturen kommer til at optræde som den gode modsætning til byen.

	Naturen kan være ond og giftig

	Men naturen er ikke god. Huse bliver oversvømmet og tage blæser af, når naturen tager fat – for blot at nævne et nyligt eksempel. Naturlægemidler er et andet. Rigtig mange planter har helbredende eller sundhedsfremmende virkninger, men planter kan også være giftige. Og hvis folk indtager naturlægemidler ud fra en forestilling om, at de i al deres naturlighed ikke kan være skadelige, har vi balladen. Kvinder i overgangsalderen får forgiftet leveren af planten sølvlys, lang tids præventiv indtagelse af purpursolhat mod forkølelse kan give leukæmilignende symptomer. I virkeligheden er en stor del af de planter, vi dyrker i vores haver giftige i forkerte doser.

	Men i en bykultur ligger det nær at romantisere naturen. Eller tage den i forsvar ud fra præmissen om, at den er nyttig for os mennesker.

	Inden for litteraturen udgør synspunktet en hel genre. Et par bogtitler til illustration: Mere energi med urter, Sundhed fra Guds apotek eller ligefrem Naturen har altid ret. Her i januar, hvor alle vil slanke sig, er et kosttilskud, hvor stoffer fra hindbær er proppet ind i piller, angivelig blevet revet ned fra hylderne som mirakelkur. En anden pille ved navn Nuvoryn markedsføres som en »100 procent naturlig vægttabspille« – og man kunne blive ved ...

	Men dybest og mest insisterende er i vores lutheranske kultur nok forestillingen om, at naturen er nyttig for mennesker. Maurice Mességué, forfatter til Naturen har altid ret skriver:

	»Fra den mindste orm til skovens største træ har alt sin eksistensberettigelse.« Han fremhæver regnorme og jordbakteriers nytte, og det er alt sammen rigtigt, men præmissen er forkert, når han ved eksistensberettigelse forstår eksistensberettigelse for mennesket. Som Rasmus Ejrnæs, forsker i bioscience, påpeger, så er der er masser af natur, som ikke er nyttig. »De fleste truede arter i naturen er grundlæggende unyttige for os mennesker,« skriver han i sin lille bog Natur.

	»Vi kan koldblodigt vinke farvel til flere tusinde sårbare og truede arter i Danmark, uden at det vil have nogen som helst effekt på vores materielle levestandard.«

	Spørgsmålet er så, hvilke mennesker, der kommer ud af det. Hvad et farvel betyder for vores indre natur.

Karen Syberg er kulturskribent

