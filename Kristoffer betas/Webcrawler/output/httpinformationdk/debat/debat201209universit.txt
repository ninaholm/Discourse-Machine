Universitetet er ikke for alle



Velkommen til 4.778 nye studerende på Syddansk Universitet! 4.778 nye studerende, der som beskrevet af Niels Benjamin Sørensen i Information 30. august kan vente sig sløseri med opgivelse af pensumlister, anskaffelse af kompendier og bøger, eksamensudskrifter, undervisningskontrakter til instruktorer med mere.Dette kan jeg som studerende og instruktor ved Det Naturvidenskabelige Fakultet på SDU bedrøveligt nok nikke genkendende til.Langt mere alvorligt for den akademiske uddannelse er dog den nye tendens, der er kommet snigende efter indførelsen af, at langt den største del af betalingen til universiteterne sker på baggrund af beståede eksaminer. Denne måde at fordele penge til universiteterne på kan umiddelbart virke fornuftig: Det giver universiteterne øget incitament til at opnå flest muligt dygtige (beståede) studerende. Men desværre er dette ikke virkeligheden på diverse institutter, hvor den egentlige undervisnings- og eksamenstilrettelæggelse foregår.Her ses der stadigt flere tegn på, at det faglige niveau sænkes med økonomisk fordel for universitetet, netop som resultat af en uskøn sammenblanding af økonomi og faglighed. Disse umiddelbart uskyldige tiltag burde give grund til bekymring. Vi taler om landets højeste uddannelsesinstitution, hvor man aktivt søger om optagelse for at opnå en akademisk grad, et bevis på, at man har knoklet sig til at nå toppen af sin profession. Sænker man kravene, så undervisningen tilrettes den laveste fællesnævner, nedbryder man ganske enkelt den akademiske uddannelse indefra, indtil den ellers så efterstræbte akademiske grad er blevet en hul betegnelse og ikke længere har værdi af betydning. Hverken på arbejdsmarkedet eller i international sammenhæng.Opgør med tabuetMen her brager man ind i et tabu, der sjældent gøres op med: Nogle mennesker er simpelthen ikke universitetsegnede. Indser man ikke det fra universitetets såvel som fra den enkeltes side, ender begge parter med at spilde både tid og ressourcer. Kombinationen af, at skiftende regeringer blindt tilstræber stadigt flere studerende på de længerevarende uddannelser og af ovennævnte måde at fordele midlerne på, er en giftig blanding.Derfor, kære universiteter, kære regering, og ikke mindst, kære studerende: Tilstræb det akademiske niveau på universiteterne, som det har været tiltænkt siden deres oprindelse. Lad jer ikke forføre af letheden ved at handle efter den laveste fællesnævner for økonomisk vinding.Eva Harvald, kandidatstuderende på Syddansk Universitet
