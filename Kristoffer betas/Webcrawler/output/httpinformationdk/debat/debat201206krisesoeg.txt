Krise søger syndebuk
At skyde skylden for Europas krise på banker, politikere eller kreditratingbureauer er at lukke øjnene for en ubekvem sandhed: Det er vores egen livsstil, som har skabt denne den største af alle bobler


 Den europæiske krise har udviklet sig så dramatisk, at det må vække forundring, at den store heksejagt på syndebukke endnu ikke er gået ind. Men indtil videre er det højst gadens parlament og boulevardpressen, der intonerer i de chauvinistiske paroler. De ledende politikere og den europæiske offentlighed (findes der overhovedet en sådan?) har foreløbig formået at lægge bånd på sig selv.
Sker det med fuldt overlæg? Eller som en refleks af selvopholdelsesdrift?
Forklaringen kan selvfølgelig også være, at det er lige så vanskeligt at identificere de personer, der er ansvarlige for krisen, som det er at løse den. De, der sædvanligvis udpeges, viser sig ved nærmere eftersyn at have en hel del at fremføre til deres eget forsvar.
Europas politikere? Deres konstante topmøder vidner i højere grad om rådvildhed end om handlekraft. Og denne gang ses den politiske klasse nærmest som et offer, der står overrumplet og magtesløs over for det, vi i mangel af bedre betegnelser kender som ’markedet’.
Ikke bankernes skyld
Noget er der om snakken. I de seneste årtier er der i vor del af verden sket en forskydning fra den politiske til den økonomiske indflydelsessfære. Kapitalen er blevet international og grænseløs, mens politikken er blevet hængende i de nationale plovfurer.
Vor tids typiske tegneserieskurk er da heller ikke længere en politiker. Han er erstattet af spekulanten, den kosmopolitiske finansielle gambler, forsynet med en eller flere faldskærme. Men er de skyldige så bankerne? Som samfundsinstitution har de gennemgået en enorm forvandling inden for det sidste halve århundrede. Fra at have forvaltet dine og mine penge er de nu på gået jagt efter højere afkast uden større hensyn til risici, ligesom de i stigende grad er begyndt at låne sig til de penge, de selv udlåner, og som altså ikke er deres egne (det kaldes ’underkapitalisering’).
Tænker vi på banker i dag, tænker vi ikke så meget på opsparing og bankbøger som på finanskapital og bonusser.
Næst efter skatteyderne er bankerne blevet de europæiske statskassers største kapitalleverandør. Den politiske elite og banksystemet lever i en ikke specielt ærefuld symbiose, hvor bankerne straks udlåner de penge, som politikerne ikke vover at bede skatteyderne om. Til gengæld redder politikerne de nødlidende banker med henvisning til deres ’systemrelevans’ – og denne gang med de samme skatteyderes penge.
Vores banker kan helt sikkert klandres for at strø hysterisk om sig med penge, der ikke engang er deres egne. Men gør det dem virkelig til de hovedansvarlige for Europas krise? De kan stadig hævde, at det jo netop var politikerne, som uden varsel opsagde den symbiotiske kontrakt. Pludselig var det ikke længere sikkert at låne penge til et land som Grækenland. Politikerne i Athen har ikke tænkt sig at betale tilbage. Og ingen vover længere at fortælle de europæiske skatteydere, at det selvfølgelig så må blive dem, der samler regningen op.
Ikke kreditraternes skyld
Eller skal vi gøre kreditvurderingsbureauerne Moody’s, Fitch og Standard & Poors til syndebukke – disse institutioner, som uddeler karakterer til hele stater og som med deres bogstaver og plus- og minustegn kan drive nationer til randen af desperation?
Det er rigtigt, at deres magt er stor. Men egentlig gør de kun, hvad vi vælgere burde gøre: De evaluerer, hvordan politikerne forvalter vores penge. Men gør det langt oftere, langt mere professionelt og direkte end den, som måske kun stemmer hvert fjerde år.
Kreditvurderingsbureauernes rolle er at kontrollere, at det, som politikerne siger, er sandt. Hvis de konkluderer, at Sveriges eller Lichtensteins kassebøger er i orden, så kan de to lande fortsætte med låne penge til lave eller rimelig renter. Men omgås politikerne sandheden lemfældigt, eller griber de sågar til direkte bluff, kan det gå helt galt. Og da markedet erfaringsmæssigt har mere tiltro til en institution som Fitch end til den italienske eller norske regering, kan de økonomiske øretæver blive gevaldige – og for en og anden stat så fatale, at markedet ikke længere vil have noget med den at gøre.
Selvfølgelig kan disse institutioner også tage alvorligt fejl. Indtil det sidste fremhævede de Islands banker som succesfulde rollemodeller. Som borgere og skatteydere bør vi imidlertid fortsat være taknemmelige for, at bureauerne eksisterer som en af meget få muligheder for at få en uafhængig og løbende gennemgang af, hvordan en regering opfører sig. Uden ratingbureauerne var politikernes uansvarlighed med sikkerhed større, og krisen endnu dybere.
Livsstilsboblen
Hvordan vi end vender og drejer problemet med at finde en syndebuk, synes det umuligt at finde en, der virkelig byder sig til for at blive slagtet. Så længe vi ikke vover at se på os selv, vel at mærke. For skjult bag deres kollektive anonymitet har europæerne kun sig selv at takke. Europas Svensson, Dupont og Müller ved jo udmærket, at man ikke kan forbruge, hvad man ikke har råd til; at den, som stifter gæld, ikke er fri, og at der efter sol kommer regn. Dette kan ikke overraske nogen. For sådan har det altid været. Men det unikke ved vores tid er, at vi alle har valgt at handle, som om disse principper ikke længere gælder.
Det, vi kalder eurokrisen, finanskrisen, strukturkrisen eller en hvilken som helst anden form for krise er dybest set intet andet end en krise for vores livsform. Det er den, som har skabt den største af alle bobler, livsstilsboblen, som nu truer med at briste.
Politikerne er ikke så dumme, at de ikke indser det. Men hvis en af dem havde modet til at sige det højt, ville vi straks stemme ham ud. For vi ved det godt, men fortrækker at fortrænge det.
Sådan kan man leve. I et stykke tid. Men ikke i længden
 
 
Richard Swartz er svensk forfatter, journalist og klummeskribent

