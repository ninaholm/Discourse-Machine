Feministisk forsvar for sexsalg



 
	I fredags så to unge kvinder ud på læseren fra Informations forside – Maria Lorentzen, hvis mor er tidligere prostitueret, og Rusla Møller, hvis mor stadig er prostitueret. Begge døtre forsvarer deres mor.

	Men de gør det på vidt forskellige måder. Maria Lorentzen synes, det ville have beskyttet moderen, hvis sexkøb havde været forbudt. Rusla Møller synes tværtimod, at det eneste virkeligt traumatiserende for moderen og familien er samfundets stigmatiserende syn på prostitution.

	De to unge kvinder symboliserer meget præcist, at prostitution har forskellige ansigter. Måske de ansigter, som tåbeligt kaldes den ulykkelige og den lykkelige luder. Især sidstnævnte siges at være en myte.

	I Danmark har man ligesom i Sverige i høj grad identificeret forbud mod sexkøb med feminisme. Det er nedværdigende for en kvinde – mandlige prostituerede nævnes sjældent – at sælge sit køn, og man tager skade af det. Når man, som de mennesker der arbejder i Reden, dagligt er vidne til den misere, der omgiver gadeprostitution, hvor ulovlig indvandring, hjemløshed og narko ofte er med i billedet, er det fuldt ud forståeligt, at man mener, sexhandel må stoppe.

	I Frankrig kalder de, der forsvarer et købesexforbud, sig for ’abolister’. Det samme ord, man brugte om slaveriets ophør. Prostitution er ifølge disse feminister den moderne, verdens slaveri. Men man kan også have en anden feministisk holdning.

	Det hele tager sig jo helt anderledes ud for Rusla Møller og moderen Susanne Møller, som er aktiv i SIO, Sexarbejdernes Interesseorgansiation. For dem er sexarbejde et arbejde, som burde få en ordentlig status. De mener ikke, man bliver følelsesmæssigt afstumpet af at yde seksuelle ydelser. Men de mener til gengæld også, at der skal lovgives på området. For selv om det ikke er ulovligt at være prostitueret, er det heller ikke lovligt. Det forhindrer sexarbejdere i at være medlem af en A-kasse, og rufferiloven gør, at enhver, der har forretningsmæssige forhold til den prostituerede, er i fare for at blive dømt.

	Hvem har så ret? Maria Lorentzen eller Rusla Møller? Hvem taler sandt om prostitutionens skadevirkninger? I de diskussioner, der føres om et afsnit af serien Borgen, om en reportage i Politiken eller efter billedserien af Bonnie Cleo Andersen her i Information, kaster man statistikker i hovedet på hinanden i et forsøg på enten at vise, at sexarbejdere er ulykkelige eller lykkelige. For nylig viste en stor undersøgelse, at gadeprostituerede vitterligt ofte er ulykkelige, med misbrug eller fattigdom. Men er problemet så at sælge sex?

	Måske behøver man slet ikke afgøre noget om lykke, hvis man er feminist af en anden art. Hvis man mener, at et af kvindekampens største fremskridt var, at kvinden fik ret til at råde over sin egen krop. Om det nu gør godt eller ondt. Det er klart, at man med en lovgivning, som den SIO foreslår, først og fremmest skal sikre denne frihed. For nej. Prostitution er ikke et job som alle andre. Det berører et af de store, særlige områder af menneskelivet, som kønnet og døden er. Det er der nogle, der kan holde til at beskæftige sig med, andre kan ikke. Man tager ikke sagen alvorligt, når man fremfører argumentet, at man med en lovliggørelse skal kunne henvises fra arbejdsformidlingen til job på et bordel.

	Virker man kold, når man hævder, at det faktisk er fuldkommen ligegyldigt, om man er lykkelig eller ulykkelig som sexarbejder? Skadevirkninger var også et argument, dengang man ikke mente, at kvinder skulle have ret til abort. Og at man derfor måtte bestemme for dem, at de ikke måtte. Som feminist kan man synes, at det atter er formynderi, når man skal forhindre skadevirkninger omkring seksuelle ydelser. Hvis de findes.

	Det vil kræve en enorm politindsats for at sikre et forbud mod at købe sex. De kvinder og mænd, der så alligevel sælger sex, vil fortsat befinde sig i et lovmæssigt limbo, mens forbuddet muligvis vil forstærke det sorte marked. Tænk om man brugte pengene på at hjælpe de kvinder og mænd ud af prostitution, som ikke har lyst til at være i den?

	Man behøver ikke at holde med enten Maria Lorentzen eller Rusla Møller. Man kan godt holde med dem begge, hvis man indser, at prostitution ikke bare er prostitution. Og så ellers lader de andre voksne kvinder og mænd gøre med deres lyst og penge og skader, hvad de vil.

