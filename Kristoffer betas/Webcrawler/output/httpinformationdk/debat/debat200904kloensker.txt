KL ønsker at fremme ligestillingen



 Information har i de seneste dage bragt to indlæg, der kritiserer et par forslag fra KL om regelforenkling på ligestillingsområdet. MEP Britta Thomsen skriver den 27. marts, at "KL forenkler ligestillingen ihjel". Dagen efter skriver Jane Korczak, næstformand i 3F, at KL vil "sørge for et tilbageslag for ligestilling".
Lad mig sige, så det ikke kan misforstås: KL og kommunerne går varmt ind for ligestilling. Når KL foreslår at fjerne kommunernes forpligtelse til hver andet år at udarbejde en ligestillingsredegørelse, er det, fordi redegørelserne genererer mere ekstraarbejde, end de gør gavn for ligestillingen. Det er dokumentation for dokumentationens skyld. 
Og ligestilling skal ikke gemmes væk i en redegørelse hver andet år, men være en integreret del af det løbende arbejde med rekruttering, fastholdelse og udvikling af attraktive arbejdspladser. 
Hvad angår KL's forslag vedrørende paragraf 10a i ligestillingsloven om indstilling af både mænd og kvinder til kommunale udvalg, råd og nævn, er der tale om, at vi siger nej til de stramninger, som regeringen har foreslået. 
Vi siger ikke nej til paragraf 10a som sådan, og jeg skal beklage, at vi på dette punkt har været upræcise.
Ingen nemme svar
Jane Korczak hævder, at KL ikke har bistået kommunerne med at leve op til lovgivningen om ligestilling. Det må jeg klart afvise. 
KL har løbende informeret kommunerne om deres forpligtelser på det her område, og når vi hører om en kommune, der gør det godt inden for ligestilling, beskriver vi det på vores hjemmeside. Og det seneste år har vi gennemført projekter i samarbejde med KTO, som sætter fokus på, hvordan vi kan få flere kvinder i topledelsen samt flere mænd i omsorgsfagene. 
Alle, der beskæftiger sig med området, ved, at der ikke er nogle hurtige eller nemme svar på problemstillingen med 'det kønsopdelte arbejdsmarked' i Danmark. Vi er et af de lande med flest kvinder på arbejdsmarkedet. Men kvinder søger hen imod kvindefag, ligesom mænd søger hen imod mandefag. 
I stedet for at fokusere på at tælle, hvor mange medarbejdere, der er af det ene eller det andet køn, ønsker vi at fokusere på, hvad der virker - hvordan vi kan gøre noget reelt for at sikre lige muligheder for begge køn. 

