Middelmådigt mæle
Hvordan udsagn om både det ene og det andet kan forveksles med dumhed, hykleri og kynisme
Socialminister Benedikte Kiær (t.h.) formastede sig til at deltage i den af SF's socialordfører, Özlem Sara Cekic, arrangerede ramadanmiddag på Christiansborg.


 Forleden besværede Dansk Folkepartis næstformand i DR's bestyrelse, forfatteren Ole Hyltoft, sig over den store medieinstitutions kulturløshed.
Ole Hyltoft,  tidligere tiders formand for Socialdemokraternes interne kulturudvalg, sværmende et sted i ydre yderkreds af partitoppen, påviste den alt overvejende journalistiske dominans i DR og det åbenlyse dannelsestab i DR's  programmer.
Hyltoft, i nutiden markeret som en af  de mest uforsonlige antimuslimer, har for  en gangs skyld en pointe. Han har ret i sine kritiske betragtninger om sin egen virksomhed: Det kulturtab i DR efter svag kompetence i generaldirektørsædet gange 2 i alt for mange år og hvad deraf fulgte, er massivt. Luk op, lyt og se selv. Men denne nedbrydning af en betydelig offentligt formidler er jo ikke sket uden politisk accept og gerning.
Og her hopper Hyltofts kæde af. Den bevægelse, han nu skylder sin ophøjelse blandt de magtfulde, har aggressivt og konsekvent undergravet dansk elektronisk kultur og begrænset DR's mangfoldighed. Kan Hyltoft ikke se det, er han dum. Det tror man nødigt om Hyltoft, så Hyltoft er snarere kynisk eller hyklerisk. Eller også er han dum og kynisk og lefler hyklerisk for middelmådigheden. Og det gør han, ellers ville han ikke være aktør i DF.
Udanske programmer
Påstanden om en venstreorienteret sammensværgelse i medierne kolporteres jævnligt af Hyltofts partifæller. Kritik er her ensbetydende med kulturradikalisme og skumle planer om at vælte Frihedsstøtten og Rundetårn, indføre sharia og spytte på flaget.
Kritik af den middelmådighed, hvormed medierne beskriver verden, og af den middelmådighed, de beskriver, udråbes gerne af Hyltofts nye legekammerater som foragt for folket. Giv dem, hvad de elsker derude: gamle danske film og sømandssange, så lever vi op til fordringen om offentlig formidling.
Og stil ikke et øjeblik krav i programmerne om dannelse eller omtanke eller det foruroligende, for så er du højrøvet og elitær.
Hyltoft er da heller ikke den, der efterlyser det oprivende. Det er den danske arv - værdierne som de siger - han vil have i de programmer, som han mener er udanske. Det skal være dansk og trivielt, heri ligger værdierne og sammenhængskraften, og så er alt godt.
Ramadan-middagen var ikke dansk, og det var ikke så godt. Omkring 220.000 danskere er muslimer mere eller mindre. De fleste kan vel beskrives som folkekirkemuslimer med ingen eller meget lidt fanatisk glød, endsige trang til at hænge ud i moskeen.
Hvad angår ramadanen er det ikke så ligetil at sige, hvor det religiøse begynder og hører op. Lidt som den danske jul. Som en lille dreng i klummistens bekendtskabskreds beskrev sin families religiøse status:
»Vi tror ikke en skid på Gud og Jesus, men vi skal have flæskesteg med sovs og en masse gaver«.
Magtforvridning
I dagene omkring og efter ramadan-måltidet viste det sig i aviserne at flere af landets mishandlede plejehjem har indledt en umiddelbart oprørende praksis med at forbyde folk at besøge deres pårørende, fordi hjemmene ikke har tid til at høre på klager og ikke orker det osv.
Klar magtforvridning, muligvis også et fortvivlet forsøg på at overleve regeringens besparelsesmassakre, men magtforvridning. Under alle omstændigheder en historie til højrebenet for populister med DF som centerforward. Hun var der da også som et søm, Pia Kjærsgaard. Ikke noget med at erkende koblingen mellem VKO's politik og de barske realiteter.
Kun når en rygende revolver ligger på bordet, erkender Kjærsgaard sine brølere, som da Politiken kunne dokumentere, at partilederen skulker 100 procent fra Statens Kunstråd. Åh, jo så var der det med arbejdsbyrden osv. Man må jo prioritere som politiker, fremhæver Kjærsgaard i sin nødtvungne indrømmelse af forsømmelserne. Men for ramadanmiddagens vedkommende faldt Pia Kjærsgaards hammer til gengæld tungt på den konservative (bid mærke i det) socialministers forsømmende hoved.
Ministeren havde - og jo dermed på regeringens vegne - sagt ja tak til ramadanmiddagen. Og så kommer Kjærsgaards udfald:
»Hun [socialministeren] bør hellere koncentrere sig om det [historien om plejehjemmene] end at gå til ramadanmiddag«.
Kjærsgaards kunststykke
Udtalelsen er et skoleeksempel på den Kjærsgaardske retoriske teknik. I sætningen ligger den slet skjulte forudsætning, at det er forkasteligt at gå til ramadanmiddagen. Det ligger fast. Var socialministeren gået til et aftenselskab hos dronningen eller i biografen med sin gamle mor, ville hun ikke have hørt for dét.
Nu kombineres to slags forkasteligheder: ramadanmiddagen, og at de pårørende ikke må besøge deres kære, hvis vilkår skildres i Berlingeren, blandt andet derved at de ofte i den almindelige forsømmelighed på de skrækkelige plejehjem sidder ubesøgte og alene hen med den kolde mad foran sig.
Omvendt sidder socialministeren og skovler i sig sammen med muslimerne. Ydermere, og det er kuppet, ligger der et punch i replikken til de konservative, hvis partileder er kendt for at fise den af i ugevis. Nu gøres socialministerens få timers middagsophold i Snapstinget til samme forsømmelighed i Konservative, DF's hovedfjende på fløjen.
Det store kunststykke, Kjærsgaard med sit demagogiske talent næppe behøver forberede længe, er, at ramadan, islam, sharia og det hele, vupti, sidestilles med omsorgssvigt.
Muslimerne og deres ustandselige ramadanmiddage - nu med minister - er de egentlige ansvarlige for, at de gamle ikke plejes forsvarligt på danske plejehjem, når de således hindrer en følgagtig minister i at passe sin dont.
Hovedsigtet i stigmatiseringen er her ramadanmiddagen. Det andet: plejehjemmenes deroute og afstumpning, og det ved Pia Kjærsgaard udmærket, er en indlysende konsekvens af nedskæringerne, hun selv er ansvarlig for.
Løgne-Ali
Kommunale institutioner i disse år må  - uden at ville eller kunne forsvare den pågældende disposition med de pårørende - ty til nødværge for at overleve. Ved Kjærsgaaard ikke det, er hun dum. Det tror man stadig nødig om nogen. Kjærsgaard er snarere kynisk eller hyklerisk. Eller også er hun dum og kynisk. Og som altid når hun åbner munden, heftigt og hyklerisk manipulerende sine omgivelser, hvilket hverken dumhed eller kynisme jo udelukker.
I moralsk og klassisk forstand ringe retorik, men farligt effektiv. Historien opviser lignende metoder, ingen nævnt. Målgrupperne for grov retorisk manipulation er middelmådighedens bataljoner. Her kan man uden at forvente refleksioner over udsagnenes bonitet så sin sæd af intimidering og mistænkeliggørelse - i dette tilfælde med turbo på at udelukke muslimske medborgere fra social accept.
Ramadanmiddagen bliver i den lille retoriske uhumskhed, en Løgne-Ali værdig, uløseligt forbundet med ubehaget ved forkastelig forvaltning i danske plejehjem. Punktum. Manipulationen lykkes for Hyltoft og Kjærsgaard.
Også at leve op til den klare forudsætning for DF's succes: De bevarer i begge udtalelser om forkastelige forhold deres magthavende positioner, samtidig med at de på middelmålets vegne spiller ofrets rolle: Hyltofts mishandlede danskhed og kultur og DR's knæfald for populismen, som vel at mærke hans eget parti, og han selv har et hovedansvar for. Kjærsgaards omsorg for de omsorgssvigtede i et system, hun selv og hendes parti i snart utallige finanslove har onduleret til ukendelighed.
Det er stort og skræmmende i dets middelmådige format.

