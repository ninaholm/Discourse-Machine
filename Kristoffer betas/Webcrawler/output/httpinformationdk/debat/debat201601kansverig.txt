Kan Sverige bevare sin optimisme?
I Sverige troede vi, at vi havde præsteret at forvandle klassisk nationalisme til et hypermoderne universelt velfærdssamfund. Vores projekt var at forbedre verden – nu har vi lukket grænserne


Før nytår deltog jeg i et offentligt debatmøde om flygtningespørgsmålet, da en dame i publikum bad om ordet. Der var brug for større optimisme, mente hun. Det billede, vi havde fremmalet, var alt for dystert. Vores aften burde ikke slutte i mismodig stemning. På publikums vegne forlangte hun derfor en lysere og mere optimistisk konklusion, før vi skiltes for at gå hjem.Jeg er hverken optimist eller pessimist, men journalist (og forhåbentlig realist), og i den egenskab havde jeg forsøgt at holde mig til at beskrive problemet. På ingen måde havde jeg i mine tentative beskrivelser leveret noget trøsterigt budskab eller som i kirken forkyndt opbyggelige ord, som mine tilhørere kunne tage med hjem.Og dog havde damen på en måde ret. For i Sverige er forventningen, at man er virksom i det godes tjeneste. Vores projekt er at forbedre verden, vores egen og den store, vide, og dertil behøves, forstås, både et program og et sindelag, der er optimistisk. Alt andet ville være modproduktivt eller deprimerende, da vi svenskere nu engang er så dygtige til at stifte fred, redde klimaet, tigrene og regnskovene og tage hånd om verdens forfulgte og fattige, når vi da ikke holder moralprædikener for saudiarabere, der er sunket ned i middelalderligt mørke.Dette projekt er lige så uangribeligt som rosværdigt. At driste sig til at påpege dets materielle og praktiske begrænsninger indebærer næsten en form for ondskab eller i det mindste et menneskeligt snæversyn.Hvor unik den svenske holdning er, fremgik i de sidste måneder af 2015, da den ene europæiske regering efter den anden forsøgte at beskytte sig mod verden og løfte sin egen vindebro. Flygtningespørgsmålet har brutalt mindet os om, at vi lever i nationalstater i Europa, og kun med største ulyst og ubehag har vi i Sverige fra denne uge i 2016 indført grænsekontrol.Meningen var jo, at vi i Sverige skulle forestille at have overvundet enhver nationalisme. Vi havde vænnet os til at se med misbilligelse på hysteriske flagviftende nordmænd og fordømme dansk indvandringspolitik som nationalegoistisk. Vi sagde det ikke altid højt, men opfattede den slags som primitive manifestationer af en nationalistisk arv, der mistænkeligt mindede om det, der engang blev kaldt Blut und Boden.I Sverige skulle vi forestille at have ladt alt dette arvegods bag os i vores oprindelsesneutrale og avantgardistiske velfærdsstat, centreret omkring funktion i stedet for afstamning og omkring utopi frem for tradition. Vi ville leve i et åbent, ikke et lukket samfund og hellere være idealister end pragmatikere. Hellere engagere os i verden, som den burde være, end i, hvordan den er. Vores identitet? At være svensk i dag synes at handle mindre om hjemland, historie og endda sprog end om at blive optaget frem for født ind i et velordnet, virtuelt fællesskab af personnumre.Vi svenskere havde præsteret at forvandle, hvad der hos de andre europæere stadig ligner klassisk nationalisme, som den blev til i 1800-tallet, til et hypermoderne studie i social ingeniørkunst, en opbygning af et velfærdssamfund på evigt forsøgsstadium, hvor vi hellere ville forsvare universelle værdier end nationale interesser. Vi ville se os selv som en &rsquo;humanitær supermagt&rsquo; på stadig forkant, overbeviste om, at alle andre før eller siden ikke ville have andet valg end at følge vores eksempel.Terrænet eller kortetMen Europa er stadig et helt andet sted. Her findes kun ét samfund, der ligner vores. Det er Tyskland. Sandt nok er Tyskland meget større og rigere. Men næsten lige så moderne, næsten lige så fikseret på velfærdsstaten og på vigtigheden af at tage afstand fra enhver form for nationalistisk program. Det er derfor næppe en tilfældighed, at Tyskland og Sverige havnede på samme side i det europæiske flygtningespørgsmål.Vi må huske på, hvorfor Tyskland står, hvor det står. Fordi landets nylige fortid gjorde det bydende nødvendigt at modvirke nationalisme af den slags, som resten af ​​Europa fortsætter med at praktisere. Den &rsquo;afnationaliserede&rsquo; velfærdsstat og kosmopolitiske åbenhed bør derfor snarere forstås som nødvendighed end som en dyd, den tyske nation bevidst har valgt.Europa ville aldrig tillade Tyskland andet. For det er ikke stater som Danmark, Grækenland, Ungarn eller Frankrig, der udgør undtagelserne, men netop Tyskland. Kun Sverige har uden de samme tvingende historiske grunde, valgt at blive tyskerne følgesvend. Øjensynligt helt frivilligt.Hvorfor egentlig? Jeg har ikke svaret på dét spørgsmål. Måske af en koalition af fred, velstand og radikal modernisme? Men selv Schweiz overlevede verdenskrigene og er lige så lille, endnu rigere og næsten lige så moderne uden at være så tilsvarende optaget af at redde verden. Eller kunne det handle om fantomsmerter fra en stormagtsfortid? Hvad Karl Marx ville identificere som &rsquo;falsk bevidsthed&rsquo;?I disse dage ser vi, at den svenske indvandringspolitik kollapser. Pludselig handler det alligevel ikke om at redde hele verden, men om at redde vores egen velfærdsstat. Endnu aner vi knap konsekvenserne af dette kollaps, som vores regering holder resten af ​​Europa ansvarlig for. Fordi man her ikke har udvist nok solidaritet. Og det er jo sandt nok. Men måske det alligevel ville have været bedre, hvis vi allerede fra begyndelsen havde holdt os mere til terrænet end til kortet, mere til virkeligheden end til utopien?&copy; Richard Swartz og Information. Oversat af Niels Ivar Larsen
