Kongehusets fokus på erhvervslivet skaber ikke job
Det danske kronprinspar er netop vendt hjem fra et handelsfremstød i Kina. Erhvervslivets top fryder sig og taler om store muligheder i Riget i midten. Men arbejdsløse danskere skal ikke forvente, at Mary og Frederiks asiatiske offensiv resulterer i beskæftigelse i Danmark. Firmaerne, der var med på den kongehuspromoverede tur, har allerede sendt titusindvis af job ud af Danmark og fortsætter med at gøre det
Når de danske kongelige rejser ud i verden som en del af et erhvervsfremstød, betyder det ikke, at der kommer flere i arbejde herhjemme. Dagens kronikør taler om de nære bånd mellem firmaerne og de kongelige reklamesøjler. Især kronprinsesse Mary viser sig villigt frem i sponsorprodukter, mener han.


 Georg Jensen, LEGO, Danish Crown, Arla, Kopenhagen Fur og Fritz Hansen. Som sædvanlig var det Tordenskjolds soldater og kongehusets største sponsorer af private tjenesteydelser og modeartikler, der stod i forreste geled, da kronprins Frederik og kronprinsesse Mary i den forgangne uge aflagde officielt besøg i de to kinesiske byer Hongkong og Beijing.
I det officielle program forud for besøget skrev hoffet: »Hans Kongelige Højhed Kronprinsen og Hendes Kongelige Højhed Kronprinsessens besøg vil have fokus på erhvervs- og kulturaktiviteter, som har til formål at styrke de bilaterale relationer mellem Danmark og Kina«. Underforstået: Turen til Kina skulle give klejner i kassen og skabe vækst i Danmark.
Men er det nu også sådan det forholder sig?
Hvis man gør sig den ulejlighed at grave lidt i de deltagende virksomheders bagkatalog, er der ikke meget, der tyder på, at det kongelige besøg i Kina kan skabe vækst i Danmark. Eller håb i de mange tusinde familier, der i år må fejre jul i selskab med frygten for at skulle forlade hus og hjem på grund af arbejdsløshed og finanskrise.
Når man løber det kongelige besøgsprogram igennem, kan man læse at kronprinsparret på sin første del af turen skulle besøge den danske smykkevirksomhed Pandoras nye butik i indkøbscentret Hysan Place i Hongkong og derefter det danske smykke- og designfirma Georg Jensens butik i IFC Mall i samme by.
Det må siges at være noget af en tilsnigelse at kalde Georg Jensen for et dansk smykke- og designfirma. I november solgte kapitalfonden Axcel det danske klenodie til et selskab med base i den arabiske diktaturstat Bahrain for 809 millioner kroner. Axcel havde haft kontrollen med Georg Jensen siden 2001, og i 2007 flyttede den størstedelen af smykkeproduktionen fra Danmark til Thailand, hvor lavtlønnede sølvsmede kunne sikre et større udbytte til kapitalfondens ejere.
Heller ikke Pandora kan smykke sig med at have skabt produktion i Danmark. Firmaets charms og ringe bliver fremstillet i Thailand, og selv om Pandora på et tidspunkt toppede børsindekset og gjorde personer som Kasi-Jesper til milliardærer på papiret, så bristede smykkeboblen i en sådan grad, at Finanstilsynet i januar i år så sig nødsaget til at melde firmaet til politiet.
Er Arla så bedre?
De kongeliges trofaste følgesvende på officielle besøg i udlandet, LEGO, Arla og Danish Crown, er heller ikke just kendt for at knække arbejdsløshedskurven i Danmark. Og der er ikke mange tegn i sol og måne på, at de vil gøre det efter den kinesiske visit.
Arla har godt nok hentet en stor kinesisk ordre på langtidsholdbar mælk hjem til de danske og svenske andelsbønder, men det er ikke danske mejeriarbejdere eller andre af landets 167.000 ledige, der får glæde af UHT-ordren.
Derimod er der grund til at sige Vielen dank, Arla! i Nordtyskland. Allerede i november kunne nyhedsbrevet Økologi & Erhverv fortælle, at det var et af Arlas nyindkøbte mejerier i Nordtyskland, der var udset som afskibningskanal for langtidsholdbar mælk til det kinesiske marked. Her har lokale fødevareskandaler bevirket, at landets voksende elite er klar til at betale helt op til 30 kroner for en liter langtidsholdbar mælk fra andelsbøndernes overskudsproduktion.
Heller ikke Arlas administrative medarbejdere kan se fremtiden trygt i møde, selv om pengene fosser ind i mejeriselskabets kasse. I 2008 blev 140 stillinger i regnskabsafdelingen flyttet til Polen, og i en pressemeddelelse fra maj i år, hvor det blev oplyst, at yderligere 250 administrative medarbejdere kunne se i vejviseren efter fortsat beskæftigelse, sagde Arlas administrerende direktør, Peter Tuborgh:
»Vores omsætning vokser, og den vækst vil fortsætte. Men det er vores ansvar over for alle andelshavere og de øvrige mælkeproducenter, som investerer deres mælk og penge i Arla, at vi forstår at øge omsætningen betydeligt hurtigere end om-kostningerne. Vores internationale konkurrenter er blevet hurtigere til at omsætte ideer til handling, og derfor trænger Arla til at få en mere struktureret og forenklet måde at arbejde på. Det er det, der er formålet med denne beslutning.«
Polske Svaner og Æg
Også Danish Crown har gang i salget i Kina, hvor svinekød er i høj kurs. Men selv om de kinesiske forbrugere er klar til at sætte tænderne i både ører, tryner og tæer, er det ikke danske slagteriarbejdere, der får glæde af de mange alternative udskæringer. Inden for få år har slagterivirksomheden sendt 7.000 danske arbejdspladser til udlandet. Senest fra Esbjerg, Sæby og Hadsund, hvor 700 slagteriarbejdere har måttet aflevere deres kødknive og sikkerhedshandsker til kollegaer i Nordtyskland og Polen.
Det er også polakker, der i fremtiden skal stå for produktionen af de danske møbelklassikere fra Fritz Hansen A/S. Efter 140 år lukker og slukker firmaet for al produktion i Danmark og sender 7’eren og Myren til Polen, hvor både Ægget og Svanen allerede bliver produceret.
‘Noget for noget‘
Som det er sædvanen på de kongelige erhvervsfremstød, stod der også LEGO på programmet i Kina. Men selv om alverdens børn og deres forældre igen har fået øjnene op for de geniale klodser, er det ikke ledige hænder i Danmark, der kan klappe over miraklet i LEGO. En stor del af produktionen er allerede flyttet til Tjekkiet og Mexico, og netop nu undersøges mulighederne for yderligere udflytning af produktionen. Og her står Kina og nabolande i Asien øverst på ønskelisten.
I min bog beskriver jeg det nære forhold mellem visse dele af det danske erhvervsliv og kongehuset, og om hvordan medlemmerne af den kongelige familie villigt agerer reklamesøjler for de virksomheder, der finansierer deres fritidsaktiviteter og garderobe. Sådan var det også på turen til Kina.
Georg Jensen, der har foræret kronprinsesse Mary et ur til 110.000 kroner, fik kongeligt besøg i deres butik i et shoppingcenter, og det gjorde et modeevent, hvor Kopenhagen Fur og brillefirmaet Lindberg var hovedattraktionerne, også. De to firmaer er begge kongelige hofleverandører og lægger på deres hjemmesider ikke skjul på, at de venligt forsyner kongehuset med henholdsvis pelse af mink og letvægtsbriller med stel af titanium.
Der er i det hele taget ganske nære bånd mellem firmaerne og de kongelige reklamesøjler. Især kronprinsesse Mary viser sig villigt frem i sponsorprodukter. Således også i Kina, hvor hun vanen tro havde fået plads i kufferten til en kreation fra veninden og yndlingsdesigneren Malene Birger. Men selv om prinsessen så yndig ud i sin nye koboltblå kjole, skaber den kongelige catwalk i Østen næppe job i Danmark. IC Companys, der ejer Malene Birger-brandet, får ifølge sin årsrapport for 2010-2011 69 procent af kollektionen produceret i Kina, 18 procent i det øvrige Asien og de resterende 13 procent i Rumænien. Lageret – ja, det har firmaet flyttet til Polen.
Jens Høvsgaard er journalist og forfatter. Han er netop udkommet med bogen ’Det koster et kongerige’, der går bag om kongehusets penge og privilegier

