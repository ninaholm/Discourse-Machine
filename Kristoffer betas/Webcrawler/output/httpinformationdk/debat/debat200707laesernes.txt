Læserne skriver
Debat fra dagens avis


Den evidente delusionVi er ofre for en meget stor misforståelse vedrørende alt det her med evidensbaseret hvad som helst. Der er tale om Den strategiske Bindestregsudeladelse. Det er sprog- og andre puristers værk. Det er et linguistic turn in action. Med den manglende bindestreg bliver det åbenlyst at e'-vidensbaseret' blot betyder at den viden, som anvendes, skal hentes på nettet.Ejlar Hældere VæhrValbyOgså bilister tænker økonomiskFlemming Møller tror i sit svar til mig den 6. juli ikke, at trængselsafgifter på bilkørsel i hovedstaden vil få nogle bilister til at ændre adfærd. Grunden skulle være, at bilisterne her har friværdi i millionklassen og derfor ikke kan påvirkes via pengepungen.Nu er det næppe alle bilister i Københavnsområdet, der føler sig dækket ind af denne beskrivelse af deres økonomiske forhold. Men under alle omstændigheder er der lavet adskillige empiriske undersøgelser, der klart viser, at personer - i Københavnsområdet som andre steder i landet - faktisk ændrer deres transportvaner, når priserne ændrer sig. For eksempel er det påvist, at der er en systematisk sammenhæng mellem udviklingen i benzinprisen og den gennemsnitlige årskørsel med personbiler. Så også på transportområdet er det dokumenteret, at folk faktisk reagerer på økonomiske incitamenter.Det fremgår ikke, om Flemming Møller ikke er bekendt med sådanne undersøgelser, eller han ikke tror på deres lødighed. I det sidste tilfælde ville det gavne med et argument for at afvise dem; i det første tilfælde kan jeg blandt andet henvise til oversigten i Det Økonomiske Råds undersøgelse af emnet fra sidste år.Poul SchouKøbenhavn NVHøjtragende skylineBoas Dabelsteen længes efter fremragende og storslået arkitektur (Information den 5. juli). Ordet 'fremragende' anvendt om noget eksisterende fortæller om den talendes indstilling, men ikke om tingens egne kvaliteter. Anvendt om noget ikke-eksisterende som de arkitekturmirakler, Dabelsteen og ligesindede fantaserer om, er det et indholdstomt ord. 'Højtragende' ville være mere præcist. Det er åbenlyst deres væsentligste kvalitetskriterium. Højt er godt, endnu højere er endnu bedre, og ve og skræk, hvis Malmø eller Århus bygger højst!'Storslået' er vist også ment som et plusord. Stor i slaget er i hvert fald fællesnævneren for de projekter, vi har set. Bortset fra højden konkurrerer de også om at være mest visuelt påtrængende og aparte. Skulle man have troet, at arkitektur handlede om at skabe rum, mennesker kan opholde sig i og liv udfolde sig i, må man tro om igen. Her drejer det sig om noget, der er 'flot' at se på. Helst på afstand, for hvem fanden ønsker at tage ophold ved foden af et højhus? Den ensidige fokusering på den spektakulære skyline og opfattelsen af arkitektur som en særligt kostbar form for publicity-stunt har været karakteristisk for tilhængernes argumentation fra Egeraat over Foster til de vulgære rædsler, vi senest er blevet præsenteret for.Poul Erik HornstrupFrederiksbergMenneskelig værdighedUlla Jessing, læserbrevsskribent og gennem 36 år korrespondent for DDR's nyhedsbureau, har en hobby: hun fotograferer "mennesker, som trods undertrykkelse og fattigdom udstråler værdighed", betror hun Information (den 7.-8. juli). Søgte hun nogensinde om adgang til at fotografere politiske fanger i fængslerne i den stat, hun tjente? Eller gik hun bare ud fra, at de, der satte sig op imod det kommunistiske diktatur, umuligt kunne udstråle menneskelig værdighed? De spørgsmål kunne Asger Liebst godt have stillet den 82-årige ildsjæl.Therkel StrædeChristianshavnRespekten lagt på isDet er trist, når offentligt ansatte ikke har solidaritet og fagforeninger, der kan forhandle roligt og værdigt, således at der ikke opstår strejker med situationer, hvor ældre tages som gidsler. Havde ældres familie blandet sig og krævet sagerne belyst, havde alt været anderledes. Men de ældres børn er kolde i låget og junket i forbrug.Indsatte i fængsler får dagligt en times frisk luft, og handicappede har ret il 15 timers ledsagelse. Ældre spises af med flæskesteg og hornmusik. De ældres børn har nu snuppet middelklassens trend med betalt hundeluftning ved at annoncere efter timebetalt hjælp for at få luftet deres gamle mor eller far.Hjemmehjælpen kunne forsøges delt op i tre sektioner - en til rengøring, en til personlig pleje og en tredje til hjælp med ture ud af buret, hjælp med PC, etc. Respekten for ældre er generelt lagt på is og tøs næppe op ved mere i løn eller flere hænder.Birte FrandsenjournalistPrivatiser kongehusetI menneskerettighederne står der, at alle skal have ytringsfrihed, politisk frihed og religionsfrihed uanset stand, rang og tilfødt social status. Men i kongehuset må de royale ikke ytre sig helt frit politisk, har ingen stemmeret, kan ikke konvertere til satanisme, islam osv.Hvorfor er der ikke flere, der kæmper hårdere for at vælte monarkiet? Enhedslisten påstår, at den er den eneste, der kæmper for denne sag, men er det sandt? Hvorfor hører man ikke mere om det i medierne? Der er nok vigtigere ting, men hvis det er grundlovsstridigt og mod FN's menneskerettigheder, hvorfor markeres der så ikke tydeligere mod dette udemokratiske og dobbeltmoralske regime?Der kunne laves et fedt kulturhus, ungdomshus eller kollektiv på Amalienborg, Rosenborg, osv. for folk, der ikke kan betale de urimeligt høje huslejer i hovedstaden. Fint nok, hvis der er folk, der af sentimentale grunde gerne vil holde fast i kransekagefigurerne, men lad da Venstre lave en fin privatiseringsordning af kongehuset, eller overdrag det til museumsfolk lidt af la Den gamle by i Århus.Kongehusets rolle er dækket ind på linje med ambassadørenes job, men med hensyn til reklame udadtil har vi fine cykelryttere, avistegnere og poeter, bosiddende på Haiti, som klarer det fint. Min bøn er derfor: lad monarkiet falde.Niels FladegartnerLøgnen fortsætterDorte Sørensen anbefaler den 6.-7. juli Søren Krarup at besøge kirkegårdene for de tyske flygtninge for at se, hvor mange børn, der ligger begravet der. De døde, mener hun, "blandt andet, fordi de blev nægtet lægehjælp". Ak ja, den løgn kører ufortrødent videre. Man kan anbefale Dorte Sørensen at besøge Rigsarkivet og finde dødsattesterne for alle de mange børn frem. De er alle underskrevet af "kapable tyske læger", som ophavskvinden til løgnen, Kirsten Lylloff, selv skriver (Ugeskrift for Læger den 27. februar 2000). Mon ikke disse tyske læger har ydet den lægehjælp, de var i stand til, foruden at skrive dødsattester! Mon ikke de danske lægers nej (i marts 45) derfor hverken har gjort til eller fra med hensyn til de mange børns død! Men naturligvis, når der først er gået mode i at skælde vore bedsteforældre ud, har sandheden trange kår.Ricardt RiisHorsens
