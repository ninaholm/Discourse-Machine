Pandemisk influenzahysteri
Det seneste halve år har der været pisket en stemning af pandemisk hysteri op om H1N1-influenzaen, den såkaldte svineinfluenza. Men er vi reelt i fare eller handler det alene om kynisk lobbyisme fra medicinalindustrien?


 Verdenssundhedsorganisationen WHO har valgt at klassificere svineinfluenzaen som en pandemi (verdensomspændende epidemi), og i Frankrig kunne det politisk uafhængige dagblad Liberation i august afsløre, at, at den franske regering har udarbejdet planer for tvungen vaccination af hele befolkningen på 61,5 mio. indbyggere og til formålet bestilt 94 millioner H1N1-vaccine til den nette sum af én milliard euro. I England har sundhedsmyndighederne linet op til vaccination af 6o mio. mennesker.
I Danmark har medier, læserbrevsskribenter og en mindre gruppe populistiske politikere primært fokuseret på, hvor galt det er, at Sundhedsmyndighederne 'kun' har planlagt indkøb af vaccine til 1,55 mio. mennesker, mens eksempelvis alle nordmænd kan blive vaccineret. En enkelt politiker, Morten Messerschmidt (DF) har endog udtalt, at han og hans kone, der er bakkesangerinde, er så betydningsfulde, at de burde stå forrest i vaccine-køen.
Hvad med bivirkninger?
Sundhedsstyrelsen skal have ros ikke at være kørt kritikløst med på hysteri-bølgen, men i stedet har holdt sig til almindelig sund fornuft og opfordret befolkningen til at overholde nogle enkle hygiejneregler for at modvirke smittespredning. Ifølge styrelsen dør mellem 1.000-3.000 mennesker årligt af den traditionelle vinterinfluenza i Danmark, mens svineinfluenzaen indtil videre kun har medført et enkelt dødsfald herhjemme. Den 25. september var der på verdensplan registreret 3.917 dødsfald. Mens de danske medier har råbt på mere vaccine til folket, betakker nogle af os for at blive vaccineret mod H1N1, fordi vi har vores helbred for kært til at tage sprøjten.
Der er tale om en nyudviklet type influenza-vaccine, som sundhedsmyndighederne i en række lande har givet afkald på at få ordentligt gennemtestet, inden den bliver pumpet i folk. Det er bl.a. tilfældet i Danmark, hvor vacciner normalt skal gennem fire testfaser for at blive frigivet. I dette tilfælde er to testfaser udeladt, og det betyder, at vaccinen ikke er testet for sjældnere bivirkninger. Derudover indeholder den nye type vaccinen kviksølv, som ellers af forsigtighedsgrunde ikke har været anvendt i vaccine i herhjemme siden 2004.
Tilbage står det store ubesvarede spørgsmål, om det oppiskede pandemiske hysteri skyldes kynisk lobbyisme fra den transnationale medicinalindustri over for WHO og nationale sundhedsmyndigheder verden over?
En kendsgerning er det i hvert fald, at en håndfuld medicinalvirksomheder for øjeblikket skovler flercifrede milliardbeløb ind på en panisk efterspørgselen efter vaccine mod en influenza, der angiveligt er mere harmløs end de fleste andre af slagsen.

Eivind Sønderborg Johansen er journalist

