En gave
LEDER
 Elon Musk – ikke nogen gennemsnitlig økoflipper.


 Elon Musk, 42, er ikke nogen gennemsnitlig grøn økoflipper. F.eks. har han en personlig formue på 46 milliarder kr. Han har skabt betalingstjenesten PayPal og rumskibsfirmaet SpaceX, der fragter gods i rummet for NASA og en dag vil bringe ’almindelige’ mennesker til Mars. Men Musk har også skabt den grønne super-elbil Tesla, der kører længere på en opladning end nogen anden og accelererer hurtigst af alle. Og nu har han meddelt, at Tesla forærer alle sine patenter væk.
»I går var der en væg af Tesla-patenter i lobbyen på vores Palo Alto-hovedkvarter. Det er ikke længere tilfældet. De er i open source-bevægelsens ånd blevet fjernet for at fremme elbil-teknologien,« skrev Elon Musk forleden på sin blog.
Ifølge Tesla-stifteren havde man erhvervet sig patenterne som ’landminer af intellektuelle rettigheder’ i Teslas hjulspor for at hæmme konkurrenter i at følge med. Men det, erkender han nu, er jo i direkte modstrid med projektets formål – at fremme bæredygtig transport. Derfor den opsigtsvækkende beslutning: »Tesla vil ikke indlede patentretssager mod nogen, der i god tro ønsker at bruge vor teknologi.«
 Elon Musk – ikke nogen gennemsnitlig økoflipper.
Scanpix
Tesla har den egeninteresse i at dele, at en hurtigere udbredelse af elbilteknologien befordrer etablering af ladestationer og den infrastrukturtilpasning, der er en forudsætning for den miljøvenlige bil. Som det er i dag, er de store producenters elbilprogrammer ikke-eksisterende eller minimale, hvilket indebærer, at næsten alle de 100 mio. nye biler, der globalt produceres hvert år, er ’forkerte’, det vil sige baseret på fossile brændstoffer. Det bremser ifølge Musk den omstilling, som både planeten og Tesla vil nyde godt af.
»I vore dage tjener (patenter) hovedsagelig til at kvæle fremskridt, cementere gigantiske selskabers positioner og berige advokater frem for de faktiske opfindere,« skriver han.
Et interessant budskab i kølvandet på accepten af den Europæiske Patentdomstol.
Man må håbe, at Teslas gave øger hastigheden af bilparkens grønne omstilling. Herhjemme sælges der stadig 200 benzin- og dieselbiler for hver ny elbil. I Norge, hvor myndighederne aktivt fremmer omstillingen, er mere end én ud af hver tiende ny bil en elbil.

