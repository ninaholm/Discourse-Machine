Ingen gradbøjning



 Han har jo fuldstændig ret, Søren Pind. Når ulykken rammer, så vinder man hjerter med nødhjælp. Det gælder desværre også for oprørerne. I Pakistan uddeler Taleban og terrorbevægelsen Lashkar-e-Taiba nødhjælp til de op mod 14 mio., der er berørt af oversvømmelserne. Det fik udviklingsministeren til at udtale, at Danmark blandt andet afsætter 10 mio. kroner til Pakistan af sikkerhedspolitiske grunde.
Dermed gjorde han det ikke bare mere usikkert, om han faktisk er klædt ordentligt på til sit job, men også potentielt mere usikkert for de folk, der uddeler nødhjælp. Helt fundamentalt er det nemlig, at de opfattes som neutrale parter, der udelukkende tager humanitære hensyn ud fra princippet nødhjælp til dem, der oplever den største nød.
Pinds udtalelse var forhåbentlig en fortalelse og ikke et varsel om en ny politik. For det står helt klart i regeringens udviklingsstrategi, at »humanitær bistand skal være uafhængig af politiske, økonomiske, militære eller andre hensyn«. Men det er en farlig fortalelse. I weekenden mistede ti nødhjælpsarbejdere fra hjælpeorganisationen International Assistance Mission livet i Afghanistan, likvideret af Taleban, og i dagens Information kan man læse, at danske nødhjælpsarbejdere ikke længere kører rundt, men kun bruger fly. Vi kan aldrig garantere nødhjælpsarbejderes liv i konfliktområder, men vi kan forvente, at udviklingsministeren holder det for sig selv, hvis han har politiske dagsordener med hjælpen.
For der er, som Jesper Jørgensen, dansk chef for Læger uden Grænser sagde til Information fredag, ingen gradbøjning, når det kommer til den hermetiske adskillelse mellem nødhjælp og krigsførsel. Katastrofen i Pakistan overgår tsunamien i 2004 og jordskælvet i Haiti i antal berørte. Nødhjælp skal ud til dem, der trænger mest til mad, rent vand og tag over hovedet. Ikke til dem, der trænger mest til at blive mindet om, at de skal elske fremmede soldater mere end oprørere. Måske trænger Pind til at blive mindet om, at han er udviklingsminister, ikke forsvarsminister. 

