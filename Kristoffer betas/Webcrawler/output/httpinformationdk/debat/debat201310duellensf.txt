Duellen: SF: Skab fleksjob til syge ledige
Syge arbejdsløse er som følge af regeringens reformer markant bedre stillet i dag end tidligere, mener SF’s arbejdsmarkeds- ordfører, Eigil Andersen. Bl.a. er det lykkedes at skabe flere fleksjob


 
	Skrækkeligt,« »hårrejsende« og »helt uacceptabelt». SF’s arbejdsmarkedsordfører, Eigil Andersen, er stærkt forarget over, at en syg kvinde på kontanthjælp som beskrevet i kronikken t.v. gennem 10 år har oplevet at være kastebold i det sociale system, og hverken har kunnet komme i uddannelse eller fleksjob, selv om hun har ønsket det.

	»Det er bestemt ikke i orden. Det virker, som om hun er blevet sendt hid og did. Menneskeligt set lyder det som et forfærdeligt forløb, og jeg er overbevist om, at man kan blive mere syg af at blive behandlet på den måde. Jeg synes ikke, man kan være det bekendt,« siger Eigil Andersen, der dog tager forbehold for, at der kan være aspekter i sagen, han ikke kender til.

	Arbejdsmarkedsordføreren mener, at kvinden havde været bedre hjulpet, hvis hendes sag var opstået i dag. Det skyldes, at regeringen fra 1. januar i år har indført det såkaldte ressourceforløb, som er en individuelt tilpasset indsats, der involverer sundhedssystemet, med det formål at udvikle den syges arbejdsevne, så vedkommende kan komme i arbejde eller uddannelse.

	»Det har været en generel mangel på området, og det virker også som om, det blandt andet er det, der har manglet i det konkrete tilfælde,« siger Eigil Andersen.

	Selv om der bestemt er mennesker, der har behov for førtidspension, er det for langt de fleste bedre at bevare en tilknytning til arbejdsmarkedet, mener han.

	Netop det har regeringen forsøgt at gøre lettere, og det har ført til en stigning i antallet af fleksjob, fremhæver han. De nyeste tal fra Bekæftigelsesministeriet viser således, at der fra april til midten af august i år er oprettet 4.500 nye fleksjob. Til sammenligning var der i 2012 ifølge tal fra Arbejdsmarkedsstyrelsen 62.000 personer i fleksjob.

	»Det er et pænt resultat,« siger Eigil Andersen, der dog medgiver, at ledigheden blandt fleksjobbere fortsat er stigende. »Der er helt klart brug for en endnu større indsats, uden at jeg dog på stående fod har konkrete forslag,« siger han.

	Uanset regeringens tiltag, er det i sidste ende kommunerne, der skal levere resultaterne, fremhæver SF’eren.

	»I den forbindelse er der da også fortsat en klar problemstilling med, at kommuner har incitament til at trække sager i langdrag. Der er givetvis en del kassetænkning, for kommunerne har uendeligt få penge og skal spare. Regeringen har da også bebudet, at det er et område, der skal laves reformer på,« siger Eigil Andersen

