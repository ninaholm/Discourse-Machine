Breivik og bin Laden to alen af et stykke
En gennemlæsning af Breiviks 'uafhængighedserklæring' afslører, at han i høj grad opererer ud fra den samme virkelighedsopfattelse som al-Qaeda.


Læser man Breiviks 'uafhængighedserklæring' igennem, erfarer man hurtigt, at han i høj grad opererer ud fra den samme virkelighedsopfattelse som al-Qaeda og deres sympatisører. Han har på afgørende punkter det samme syn på sin omverden såvel som på sig selv.Al-Qaeda og deres sympatisører opfatter sig selv som hellige krigere, mujahideen, der kæmper en kamp, som har verseret siden middelalderen. De ser sig selv som den gode part, som har Gud på sin side. Breivik opfatter ligeledes sig selv som en hellig kriger, en korsfarer, der kæmper en kamp, som har verseret siden middelalderen. Han ser naturligvis sig selv som den gode part, som har Gud på sin side.Om end Breivik opfatter sig selv som part i denne kamp, mener han, at de stridende parter har sammenfaldende interesser. Han ræsonnerer at »et fremtidigt kulturelt konservativt europæisk regime vil deportere alle muslimer fra Europa og isolere den muslimske verden. Som resultat vil islamisterne få det nødvendige momentum til at overtage magten i adskillige lande«. Derfor overvejer Breivik også at samarbejde med blandt andre al-Qaeda og al-Shabaab om at anvende nukleare, radiologiske, biologiske og kemiske våben imod europæiske mål. Breivik er dog bevidst om, at det kan blive svært at etablere den nødvendige tillid, som kan muliggøre et sådant samarbejde mellem modstandere.Ligesom al-Qaeda retfærdiggør deres gerninger med referencer til islam, retfærdiggør Breivik sine med referencer til kristendommen, og ligesom al-Qaeda opfatter sig selv som de sande muslimer og alle andre som vildfarne eller frafaldne, opfatter Breivik sig selv som en sand kristen og alle andre som vildfarne og frafaldne.Ligesom al-Qaeda raser Breivik mod personer, som fornærmer hans religion og erklærer, at »det er således kristnes ret og pligt at føre krig imod enhver, som fornærmer vores gud eller forfølger vores brødre«.Præcis som al-Qaeda tillægger Breivik martyrer og dyrkelsen af dem stor værdi, og i den sammenhæng mener han, at der er inspiration at hente hos hans modstandere. Breivik konstaterer således, at »det at ære og mindes Jihadister har været institutionaliseret i århundreder og inkluderer endda økonomisk kompensation til hver enkelt martyrs familie... Vi må gøre det samme«.Breivik ser altså sig selv som modstykket til al-Qaeda og samtidig som deres modstander i den store kamp, som har verseret i mere end tusinde år. Men før denne kamp kan blive udkæmpet, må alle vælge side.Derfor ser Breivik, ligesom al-Qaeda, de frafaldne og vildfarne blandt hans egne som den første forhindring. Ligesom al-Qaeda, mener Breivik, at de frafaldne regimer og meningsdannere må fjernes og alle andre tvinges til at vælge side eller dø. Når dette er sket, kan det egentlige opgør tages. Det er derfor, Breivik primært dræbte sine landsmænd og trosfæller, ligesom al-Qaeda primært dræber deres egne landsmænd og trosfæller. De står i vejen for deres egentlige opgør, og de skal vælge side i deres kamp.Måske er det på tide at revidere vores måde at forstå disse fænomener. I stedet for at forstå dem som islamistisk ekstremisme og højre-ekstremisme, skal vi måske nærmere forstå dem som én form for ekstremisme. En ekstremisme, som opererer ud fra en særegen virkelighedsopfattelse, hvor en tusinde år lang kamp endelig skal afsluttes. En ekstremisme som primært skal bekæmpes ved at fastholde og gentage en anden virkelighedsopfattelse, sådan som det norske folk har gjort siden d. 22. juli.
