Kussen er overflade - livmoderen kønnet
Livmoderen rummer kvindekønnets virkelige mystik og mirakel. Man kommer ikke tilstrækkeligt i dybden, hvis man sætter lighedstegn mellem kvindens køn og hendes ydre kønsorgan


 Mon ikke kvinder er lige så kussefikserede som mænd? Ikke for at forsvare sig som mand med beskyldningen: Det kan du selv være. Men fordi hele den kusse-tematik er så indskrænket.
Drejer det hele sig kun om, hvad man kan se på kvinde- eller mandskroppens overflade? Det er jo klart for enhver, at mandskroppen har et fremspring, som kvindekroppen ikke besidder.
Til gengæld er kvindekroppens ydre kønsorgan åbningen ind til et meget større og mere mirakuløst organ: en livmoder, der kan undfange, vokse og sætte et barn i verden.
Der er noget elementært pornografisk over, at kvindens køn så alt for ofte identificeres med hendes ydre kønsorgan!
Hvis man opfatter kønnet som alt det ved en krop, der muliggør seksualiteten, og hvis man medtænker seksualitetens dybe forbundethed med tilblivelsen af børn, bliver forholdet mellem mand og kvinde fuldstændig anderledes.
Manden har et (oftest) ret lille, synligt kønsorgan; kvinden har et meget stort kønsorgan, der tilmed under graviditeten kan vokse ubegribeligt og efter lange måneder kan bringe et (eller op til flere) børn til verden.
Kussen og miraklet
Det er mere end betænkeligt, at artikel efter artikel, nu sidst om kussen i Information den 3. marts, omhandler det elskede organ uden mere end at strejfe, hvad der er det organs utroligste evne: at sætte børn i verden.
Jeg har som alle mænd et begærende, beundrende, somme tider skræmt, men oftest taknemmeligt forhold til det kvindelige køn: Igennem det vandrede mine tre børn ind i verden, den ene efter den anden, og jeg ville nødigst af alt undvære nogen af dem.
Forholdet til det dejlige kvindekøn, de fandt vejen igennem, forvandledes naturligvis, da det (ved min kones kraftige hjælp), bragte mig disse varige gaver og kilden til livets dramatik og lykke.
Kunne man ikke midt i al det Freud og Lacan få lov at minde om, at Goethe har skrevet ganske anderledes om forholdet mellem de to køn, det vil sige deres kønslige forskellighed. Det er  Goethes forudsætning, som han har hentet fra bl.a. sine plante- og dyrestudier, at det levendes grundorganer kan udvikles forskelligt, men at man altid, når man udvikler én mulighed, sætter en anden til.
Horn, tænder og fjer
Dyr, der har horn, har f.eks. ingen hjørnetænder, for hornene er hjørnetænder, der er vokset ud i panden, eller også er hjørnetænderne horn, der er vokset frem i overkæben.
På samme måde forholder det sig med dyrenes og menneskenes køn: Den, der udvikler kønsanlægget kvindeligt, udvikler det ikke samtidig mandligt.
Men i kvinden vokser kønnet frem til et stort  skønt for størstedelens vedkommende skjult  organ, der kræver mange af kroppens kræfter for at nå sin ubegribelige fuldkommenhed og fødeevne.
Goethe udleder mange morsomme  og måske diskutable  følger af dette: Når hundyr og kvinder udvikler så meget sans for at smykke sig selv og klæde sig smukt på, beror det på, at deres krop ofte i sig selv er mindre udsmykket end mandens.
Hanen har sin kam, kronhjorten sit gevir, den mandlige påfugl sin pralende hale. Og det mandlige menneske kan med en vis stolthed  måske  promenere det organ, det bærer synligt mellem benene. Og så lægger det organ i øvrigt ikke beslag på en særlig stor plads i mandskroppen.
Med hunkønskroppen  herunder kvindens  forholder det sig ganske anderledes.
Ringeagt for kvinder
Det er en betænkelig ringeagt for kvindekroppen, hvis man kun betragter kussen som kvindens køn. Og det taler om en mere end betænkelig seksualisering af denne diskussion, når hele diskussionen om kønsorganer fokuseres omkring det ydre køn.
Sådan som præventionen  og Gud være lovet for den  muliggør lang tids seksuel lykke, der heldigvis ikke hver gang medfører en graviditet, sådan har præventionen løsnet seksualitetsdiskussionen fra forestillingen om børns tilblivelse og den fuldstændige omlægning af familieliv og dagligdag, børnenes tilkomst medfører.
Der kan være grund til at undersøge, hvilke konsekvenser eksistensen af præventionen har bragt for opfattelsen af børn, for børnenes vej ud af kønnet og ind i familien.
Men først og fremmest er der  især på børnenes, men også på både fædrenes og mødrenes vegne  være grund til at minde om, at et køn ikke alene er kilden til stor seksuel lykke (eller ulykke), men også til livets fortsættelse og børnenes fremkomst.
Vores art overlever kun, fordi vores køn kan fortsætte os. Det er desværre meget egocentreret, ja narcissistisk, at der kun figurerer to parter i denne kussedebat.
Jeg skulle hilse fra børnene og sige, at de meget gerne vil figurere i den  og har al mulig ret til at gøre det.
Med de venligste og mest taknemmelige hilsner til kussen og al dens lyksalighed.
Erik A. Nielsen er professor emeritus ved Institut for Nordiske Studier og Sprogvidenskab, Københavns Universitet

