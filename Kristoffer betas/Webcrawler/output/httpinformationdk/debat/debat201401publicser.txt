Public service og licens
Med ’Arvingerne’ og ’Badehotellet’ rammer DR og TV 2 ikke bare hver sin kerneseergruppe, tilsammen når de også endnu længere ud blandt ’alle danskere’. Og det er alle de offentlige støttekroner værd


 
	Jeg har for længst nået kvalmepunktet, når politikere og public service-medier taler om »alle danskere«. Det er et mærkeligt og ubestemmeligt begreb, som både har en ubehagelig etnocentrisk tone og giver en behagelig fornemmelse af fællesskab.

	Men det er sjældent, at fire tv-programmer i løbet af ni dage entydigt kan dokumentere, at der vitterligt er et fællesskab. Et fællesskab, der omfatter både det rent folkelige og det, der både rammer bredt og smalt.

	Det handler selvfølgelig om de statslige tv-stationers store drama-produktioner. Over 1,7 millioner så Arvingerne på DR 1, mens over 1,5 millioner så Badehotellet på TV 2, da serierne blev sendt første gang. Hvis seertalsudviklingen havde rettet sig efter et enigt anmelderkorps, ville Arvingerne fortjene at have succes, mens Badehotellet fortjente at blive en dundrende fiasko.

	Men sådan gik det ikke. Begge serier øgede deres seertal. ’Vi danskere’ elsker både den ene og den anden. Andet afsnit af Arvingerne fik 1,95 millioner seere, Badehotellet øgede sit seertal med 100.000 til 1,6 millioner. Langt over halvdelen af alle seere søndag og mandag aften sad klinet til skærmen og så dansk tv-drama. Nøgleordet er ’dansk’. Miljøet er dansk, skuespillerne er danske, sproget er dansk, selv om det er noget sværere at høre i Arvingerne end i Badehotellet.

	Vi nyder at spidse ører og læne os frem for at koncentrere os – og føler også en glæde ved at falde tilbage i sofaen og lade os underholde, uden at vi skal koncentrere os unødigt. Begge sofastillinger er en del af disciplinen tv-kiggeri – og tv skal tilbyde os det hele.

	Tanken om, at alt på tv skal være klogt, opdragende, nyskabende, på kunstnerisk forkant og udfordrende er ikke bare trættende, den er himmelråbende urealistisk. Det gælder i høj grad også for public service, selv om nogle politikere og andre debattører rutinemæssigt råber højt og kræver, at licenskronerne kun skal bruges til ’kloge Åge’-tv. Det skal de ikke, og når det drejer sig om tv-drama, er licenskronerne givet godt ud. Også de 22,4 licensmillioner, som via Public Service-puljen foreløbig er bevilget til Badehotellets to første sæsoner.

	Mens DR’s nye dramaserie fornemt understreger kanalens evne til at skabe en god serie, der handler om meget mere end bare drama, men også fortæller en samfunds- og generationsrelevant historie – har TV 2 lavet en komedie, der viderefører en rodfæstet ærkedansk folkekomedie-tradition. Der går en lige linje fra fortidens Soldaterkammerater, Det var på Rundetårn og ikke mindst Huset på Christianshavn til Badehotellet. Dermed rammer DR og TV 2 ikke bare hver sin kerneseergruppe, men når endnu længere ud blandt ’alle danskere’.

	I disse dage er debatten om et kommende medieforlig rutinemæssigt blusset op igen. Vi skal igennem et antal runder, hvor de ultraliberale stemmer endnu engang vil kræve, at markedet skal have bedre vilkår end public service-tv. Statens rolle i de elektroniske medier skal formindskes, de mest rabiate kræver licensen afskaffet, sådan som Venstres Ungdom gjorde det tirsdag. Men både Badehotellet og Arvingerne er hver på deres måde et vægtigt argument for at fastholde public service og licens, inklusive kravet i TV 2’s sendetilladelse om, at TV 2 skal producere dansk drama, selv om det rent kommercielt er en halvdårlig forretning.

	En stor nedskæring eller noget endnu mere radikalt, vil være en dødsdom over dansk tv-drama, hvad enten det falder i anmeldernes smag eller ej.

	De mange millioner, der bruges på at producere danske dramaserier, ville et frit og kommercielt tv-marked aldrig drømme om at bruge til at udvikle dansk tv-drama, danske forfattere, skuespillere og filmfolk.

	Der går en lige linje fra den offentlige investering i dansk tv-drama og dansk film til den internationale succes. Hvad enten det drejer sig om hundrede procent licensfinansiering af DR-Drama, måske 15-20 procent licensfinansiering til TV 2’s dramaproduktion eller en halv milliard skattekroner til Filminstituttets støtteordninger. Her er faktisk noget, som millioner af mennesker direkte eller indirekte har stor glæde af. Både ’alle danskerne’ og alle de, der ikke falder i den kategori.

Lasse Jensen er vært for P1-programmet ’Mennesker og Medier’.

