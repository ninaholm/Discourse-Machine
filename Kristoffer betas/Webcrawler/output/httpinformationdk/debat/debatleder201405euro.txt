Europas permanente nødsituation
LEDER


Med jævne mellemrum får et forlis i Middelhavet alarmklokkerne til at ringe i Europa. Er der noget galt med den måde, hvorpå EU har organiseret sig på det udlændinge- og flygtningepolitiske område? Så bliver emnet diskuteret i medierne og på et par rådsmøder, inden det går i glemmebogen.Sådan gik det, da 366 bådflygtninge i oktober omkom tæt på den italienske ø Lampedusa, og sådan vil det nok også gå efter den seneste drukneulykke i Middelhavet.Mandag blev mere end 200 migranter reddet om bord på den italienske kystvagts skibe og andre fartøjer, efter at deres båd var kæntret 40 sømil fra Libyens kyst. Ifølge de overlevende var der omkring 400 passager på båden, og i skrivende stund er ’kun’ 17 lig blevet fisket op. Det siger noget om den humanitære katastrofes omfang.Der findes dokumentation for, at knap 20.000 migranter har mistet livet i forsøget på at komme til Europa i de seneste 25 år. Mørketallet er med stor sandsynlighed endnu højere. Standardsvaret er øget grænsekontrol, selv om det i forhold til så stort og komplekst et problem lyder som et ikkesvar.Der findes næppe bedre illustration af inertien og forvirringen i beslutningsprocesserne i EU end flygtningeproblematikken. Asylansøgere skal i henhold til den såkaldte Dublin-forordning indgive deres ansøgning i det EU-land, de først ankommer til. Det giver indtryk af et uforholdsmæssigt stort pres på Middelhavslandene, hvortil de mest udsatte migranter og flygtninge ankommer i overfyldte fartøjer eller på endnu mere desperate måder.Men langt de fleste kommer faktisk til Europa med fly, og langt de fleste vil helst til Nordeuropa. Tyskland har således mange flere asylansøgere end Italien.Den seneste tragedie på Middelhavet giver den italienske regering anledning til at beskylde EU-partnerne for at lade Italien i stikken. Redningsaktionerne koster mange penge, og døde flygtninge koster anseelse. Men ifølge EU-kommissæren for indre anliggender, svenskeren Cecilia Malmström, har Italien forsømt at fremsætte konkrete ønsker om hjælp.Alligevel opfordrer hun til europæisk solidaritet: »Hvis hvert medlemsland modtog nogle få tusinder mennesker, ville det gøre en stor forskel for hundredtusindvis af mennesker, som har brug for beskyttelse, og det ville mindske presset fra migrationsstrømmen over Middelhavet.«Måske er en solidarisk gestus fra alle EU-lande den eneste måde at tage fat på de problemer, som har hobet sig op i løbet af de seneste årtier – ligesom ligene på havets bund.Fordi den ikke er en politisk union, men stadig blot en forening af suveræne småstater, har EU f.eks. været handlingslammet i forbindelse med Det Arabiske Forårs følger. Nu er det befriede Libyen tilsyneladende ved at udvikle sig til et nyt Somalia, lige på den anden side af havet. For få uger siden fortalte en funktionær fra det italienske indenrigsministerium i parlamentet, at menneskesmuglerne i Libyen bruger stadig mere synkefærdige både til flygtningetransporterne, fordi Italien med bistand fra bl.a. EU’s grænseagentur, Frontex, siden ulykken i oktober 2013 har patruljeret helt tæt på libysk farvand. Så selv om det modsatte angiveligt var hensigten, har indsatsen altså gjort situationen endnu farligere for bådflygtningene.Der er lige så meget hykleri i Italiens krav om uspecificeret hjælp, som der er indenrigspolitisk kynisme i de andre medlemslandes positioner. Desuden har håndteringen af migrationsstrømmene som en mere eller mindre permanent nødsituation udviklet sig til en indbringende forretning for mange, mens behovet for hjælp er støt stigende, bl.a. på grund af den langvarige borgerkrig i Syrien. Der er derfor opstået akut behov for humanitære korridorer, hvor flygtninge kan ansøge om asyl i EU og derefter blive fordelt efter en kvoteordning.Det kunne måske også være et vigtigt skridt væk fra de gensidige beskyldninger, som ikke fører nogen steder hen. Men hvis man vil gøre noget langsigtet for at undgå tilbagevendende drukneulykker, må EU-landene have en fælles flygtninge- og udlændingepolitik, som skal udformes i sammenhæng med en fælles udviklings- og udenrigspolitik.
