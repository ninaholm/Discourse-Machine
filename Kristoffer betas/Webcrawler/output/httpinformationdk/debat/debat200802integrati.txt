Integration, intention og assimilation
Hvorfor siger vi integration, når vi mener assimilation? Er det fordi krav om assimilation går vanskeligt i spænd med demokrati og menneskerettighederne?


 For nylig i nyhederne hørte man faderen til en netop udvist 14 år gammel dreng fortælle om sin 'velintegrerede' familie. Faderen, som er dansk statsborger, sagde, at der kun bliver talt dansk i hjemmet. Hverken moderens eller faderens modersmål blev talt i hjemmet. Også familiens generelle omfavnelse af alt 'dansk' blev beskrevet. Alligevel måtte hans dreng fra tidligere ægteskab ikke familiesammenføres og bo hos ham her i Danmark. Det skønnes, at drengen ikke kan 'integreres'. 
Meget i historien synes opsigtsvækkende; ikke mindst den umenneskelige behandling. Men et punkt der fængede var ordet integration. Myndighederne skønnede at drengen skulle være 'uintegrerbar'. Der kom ingen forklaring på, hvad det vil sige. Nyhederne syntes at gå ud fra, at lytterne forstod begrebet, ligesom det syntes oplagt, at familien måtte være 'velintegreret' når forældrenes baggrunde og sprog undertrykkedes.
En definition
Ikke en dag går, uden at der på radio, tv, og i aviserne refereres integration. Men hvordan forstår vi integration? Hvad betyder det, og hvad mener vi med det? Ikke engang på ministeriets hjemmeside findes en definition. Det er da besynderligt. 
Hvis drengens historie er et bud, opfattes integration generelt som en udslettelse af alle spor af 'ikke-danskhed'. Det vil sige, at minoriteterne skal tilstræbe konformitet med majoriteten. Måske er det derfor, drengen skønnes uintegrerbar; det er for sent til, at de udenlandske spor kan slettes? Problemet er bare, at så er der ikke tale om integration. Assimilation dækker væsentligt bedre, og der er vel ikke nogen, der vil påstå, at integration er lig assimilation.
Assimilation betyder nemlig at tilegne sig majoritetskulturen og blive absorberet i den. Det indebærer at man skal opgive eller ændre egne religiøse, politiske og kulturelle overbevisninger (og adfærd). Symbolsk bliver majoritetskulturen dermed den 'rigtige' eller gyldige. Implicit i det er en benægtelse af værdien af egen kulturel identitet og baggrund. Nogle ændrer f.eks. navn for bedre at 'passe ind' (eller få et arbejde) - et indgreb der udvisker historiske, kulturelle og individuelle særpræg. Det kan være, man ændrer tøjstil til det, der bedre passer ind i majoriteten, eller tilegner sig majoritetens vaner og holdninger. Disse er eksempler på assimilation. Ikke at der nødvendigvis er noget galt i assimilation, men er det virkelig nødvendigt for at blive integreret? Og hvordan måler man evnen til at blive integrerbar? 
Hvilke præmisser?
Integration handler om rettigheder. Det defineres som en proces der tilstræber ligestilling socialt og økonomisk mellem minoritet og majoritet. Det handler om gensidig tilpasning mellem immigranter og den etablerede befolkning. Majoriteten skal også agere, 'ændre' sig og give plads. Men i dag tales der hos stort set alle politiske partier alene om minoriteters samfundsdeltagelse og ansvar. Men på hvilke præmisser? 
Tilpasning er ikke altid nok. Selv når kulturelle forskelle udviskes, fastholdes både en symbolsk og en reel afstand mellem majoritet og minoritet; når minoriteten kan 'ses'. Uanset hvor 'dansk' man er, og hvor meget dansk der tales i hjemmet, bruges kategorier (f.eks. 2g'er, tosproget, mulat) fortsat som en kulturel 'kode', der fastholder en forskel mellem 'rigtige' danskere og 'de andre'. Også i film og teater er det stadig ikke 'troværdigt' at bruge en brun dansker i en 'dansk' (læs hvid) rolle. I medierne ser man sjældent brune danskere, med mindre de skal udtale sig om 'integration' eller lignende. Det er udtryk for den strukturel diskrimination i samfundet, der forhindrer reel integration. Det bunder i traditioner, vaner og historiske opfattelse - det, som majoriteten fastholder som det normale. 
Så hvorfor siger vi integration, når vi mener assimilation? Er det fordi krav om assimilation går vanskeligt i spænd med demokrati og menneskerettighederne? 
Det er udemokratisk at blande sig i, hvordan mennesker ønsker at gå klædt, hvilken gud de ønsker at tilbede, hvilket sprog de taler i eget hjem. Skal der virkelig gælde andre regler for 'samfundsdeltagelse,' bare fordi man ikke hedder Frederik eller Charlotte? Og skal man nu også hedde Frederik eller Charlotte for at være ordentligt integreret? 
Kravet om assimilation afspejler et skred i forhold til demokratiske grundværdier. Integration må ikke og kan ikke løses ved at tvinge mennesker til at opgive tro, sprog, eller venner - og slet ikke rettigheder. Dermed ophører det demokratiske samfund. 
Mira Skadegård Thorsen er diskriminationskonsulent, cand.mag. Lit.vid.

