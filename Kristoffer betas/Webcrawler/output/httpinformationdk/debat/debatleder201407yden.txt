At yde og at nyde
LEDER


 EU’s indre marked har været en god forretning for Danmark. Det er konklusionen i en ny undersøgelse fra den tyske tænketank Bertelsmann Stiftung. Ifølge undersøgelsen er BNP steget med godt 3.700 kroner pr. dansker hvert eneste år i perioden 1992 til 2012 i forhold til, hvis Danmark ikke havde været en del af det frie marked.
Det er den højeste stigning blandt de lande, som undersøgelsen omfatter, nemlig de såkaldte EU-15-lande, der var medlemmer af EU før udvidelsen af unionen i 2004.
Tænketankens økonomiske beregninger skal tages med forbehold. Effekten af integrationen i EU på landenes økonomi forbliver en hypotetisk størrelse.
Ikke desto mindre er undersøgelsen en klar indikation på, at danskerne har haft store økonomiske fordele af det indre marked og den deraf følgende fjernelse af hindringer for den frie bevægelighed for varer, personer, tjenesteydelser og kapital.
Det sætter den danske debat om såkaldt velfærdsturisme, der prægede den nylige europaparlamentsvalgkamp, i perspektiv. Særlig østeuropæiske arbejdstageres ret til dansk børnecheck hidsede et flertal i Folketinget uden om regeringen sådan op, at de foreløbig har nægtet at stemme for en fjernelse af det danske optjeningsprincip. Et princip, der i strid med EU-retten foreskriver, at EU-borgere skal have boet eller arbejdet i Danmark i to år, før de har ret til fuld børnecheck.
Selv om der kan være gode grunde til at bekymre sig om social dumping som følge af arbejdskraftens frie bevægelighed, er det ikke den rigtige løsning, når partierne således nægter at lade østeuropæere, der arbejder og betaler skat i Danmark, få del i den skattefinansierede børnecheck. I lyset af den tyske undersøgelse efterlader det et billede af et land, der høster fordelene af det indre marked, men som ikke er parat til at bidrage med sin del til fællesskabet og leve op til de forpligtelser, der skal få samarbejdet til at fungere.

