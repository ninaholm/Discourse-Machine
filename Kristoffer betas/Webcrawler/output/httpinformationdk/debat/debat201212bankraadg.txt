Bankrådgiveren: En ulv i jakkesæt
Du er bedre beskyttet, når du køber en buket blomster over nettet, end når du optager et boliglån i banken. Et væsentligt problem er, at din bankrådgiver vakler mellem at være rådgiver og sælger


I de seneste uger har der været en række historier fremme om banker, der har tjent penge på at sælge produkter, som kunderne reelt ikke har forstået og dermed tabt deres opsparing på. Rystende historier om mangelfuld rådgivning, der har kostet ganske almindelige bankkunder tusindvis af kroner.Det er oplagt, at man har pligt til at bruge sin sunde fornuft, når man som kunde går til møde med sin bank. Men snusfornuft rækker desværre ikke længere som kompas. For udbuddet af bankydelser og investeringspakker har udviklet sig til en jungle af uigennemskuelige og komplicerede finansielle produkter. Derfor må man som kunde i banken sætte sin lid til, at ens bankrådgiver dels er ordentligt uddannet, og dels er netop det – rådgiver.Et spørgsmål om interesserDesværre er der grundlæggende et misforhold mellem dine interesser som bankkunde og bankens interesser. Eksempelvis får bankerne provision, når kunderne sætter deres sparepenge i bestemte investeringsforeninger, og bankens provision stiger, jo højere risikoen i disse foreninger er. Din bank har altså en direkte interesse i at sælge dig risikable investeringer, og selv hvis du taber på den investering, ja, så tjener banken stadig penge.Det er svært at bebrejde den enkelte bankrådgiver, da hans løn afhænger af, hvilket produkt du som kunde investerer i. En læge vil også være fristet til at udskrive recept på et specifikt medicinpræparat, hvis hun scorer en avance på salget af netop dette præparat, akkurat som medarbejderen i Computer City vil tale varmt for det computermærke, der giver sælgeren den største salgsbonus.Problemet er desværre reelt nok. En undersøgelse fra forbrugermagasinet ’Tænk Penge’ viser, at kunder med en opsparing på 300.000 kr. ville have sparet op til 18.000 kr. på syv år, hvis de havde sat deres penge i de billigste løsninger. Tilsvarende har EU-Kommissionen lavet en stikprøveundersøgelse af alle EU-landes bankrådgivning, og her klarer Danmark sig næstdårligst med fejl i 68 procent af de undersøgte investeringsanbefalinger, fordi det anbefalede produkt var for risikabelt i forhold til kundens behov.Bankerne har længe forsvaret sig med at være dækket ind under ’god skik’-regler. Problemet er bare, at det sjældent medfører sanktioner. Faktum er, at der i de seneste år har været en markant stigning i antallet af klager til Pengeinstitutankenævnet og en mangedobling af sager, hvor kunden har fået helt eller delvist medhold i sin klage. Det viser med al tydelighed, at der er noget galt. Yderligere er der så det problem, at bankerne i stor udstrækning ikke følger afgørelserne. Det er altså meget sjældent, at bankkunder faktisk får erstatning for dårlig rådgivning, misvisende markedsføring eller lignende. Forbrugerrådets cheføkonom, Carsten Holdum, har udtalt, at »man er bedre beskyttet, når man køber en buket blomster over nettet, end når man optager et boliglån til flere millioner kroner i banken.« Hvordan kan vi ændre denne udvikling? For det første skal vi se nærmere på den måde, bankerne aflønner deres ansatte på.Forbyd provisionI lande som Storbritannien og Australien har man forbudt rådgivere at modtage provision. Det er et fornuftigt princip, som SF arbejder for at få ind i EU-lovgivningen lige nu. Desværre er det blå flertal i Europa umiddelbart imod. Hvis det ikke det lykkes at få forslaget igennem på europæisk plan, bør vi overveje, hvordan vi kan få løst op for interessekonflikten i Danmark.Desuden må vi sørge for, at bankerne bliver omfattet af markedsføringsloven eller regler, der svarer hertil. I dag kan bankerne stort set gøre, som det passer dem, når de reklamerer for nye smarte produkter og ordninger. Det går ikke. Vi har jo også restriktioner på reklamer for eksempelvis medicin, og noget lignende bør vi overveje på finansielle produkter. Endelig skal vi sørge for, at de eksisterende regler faktisk bliver håndhævet, samt at bankerne bliver straffet og stillet til ansvar, når de eksempelvis leverer en mangelfuld rådgivning.Kulturen i den finansielle sektor skal ændres. Bankerne må igen begynde at leve op til deres samfundsansvar, så almindelige mennesker igen tør stole på deres bankrådgiver. Det er et afgørende skridt på vejen til en sund banksektor.Emilie Turunen er MEP og Lisbeth Bech Poulsen er MF – begge for SF
