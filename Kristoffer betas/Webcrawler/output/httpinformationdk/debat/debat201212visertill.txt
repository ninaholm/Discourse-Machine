Vi viser tillid til skolen og lærerne



 De seneste dages folkeskoledebat har i høj grad handlet om lærernes arbejdstid. Det undrer mig, eftersom det ikke er lærernes arbejdstid, men undervisningstid, vi lægger op til at ændre.
Efter et årti, hvor folkeskolen er blevet bombarderet med nye politiske retningslinjer, såsom elevplaner, kvalitetsrapporter og nationale tests, vil regeringen gennemføre en række forenklinger, som giver kommuner og skoler større frihed – og flytter lærerne tilbage ind i klasseværelset.
Lærernes vigtigste opgave er at undervise vores børn. Lærerne skal altså ikke arbejde mere, men lærernes arbejde kan med fordel organiseres på en ny måde, så vi styrker undervisningen, og lærerne bruger mere tid sammen med eleverne.Læreren er nemlig den vigtigste aktør, når børn skal lære. Det er derfor vigtigt, at vi viser folkeskolen og lærerne anerkendelse og tillid.
Vores løft af folkeskolen er det første store skridt. Med udspillet lægger vi op til at fokusere mindre på kontrol og mere på det, der rent faktisk virker ude på den enkelte skole og i den enkelte klasse.
Der kan for eksempel frigøres mere tid til undervisning ved en forenkling af elevplanerne. Det kan gøres ved, at lærerne fremover skal lave elevplaner i færre fag end i dag. Man kan også lette lærernes arbejde ved en forenkling af de såkaldte ’Fælles Mål’, der dækker over de to vigtigste sæt af faglige tekster til folkeskolens fag og emner.
Klar fælles retning
Regeringen har tre nationale mål, som sætter en klar fælles retning og et højt ambitionsniveau for folkeskolen.
Folkeskolen skal mindske betydningen af social baggrund i forhold til elevernes faglige resultater, alle elever skal blive så dygtige, som de overhovedet kan, og tilliden og trivslen i folkeskolen skal styrkes blandt andet gennem respekt for lærernes professionelle viden og praksis.
Alle børn skal som nævnt blive så dygtige, de kan. Men for mig er der et særligt fokus. Nemlig den gruppe af elever, 15–17 procent, som ikke får en uddannelse, fordi de ikke fik nok med i bagagen fra folkeskolen. De unge mennesker er prisgivet og risikerer at blive konjunkturgidsler, som kun kan finde job i gode tider.
Det er afgørende, at vi formår at løfte den opgave. Vi skal have alle med. Det gør vi ved at vise lærerne tillid og give folkeskolen et løft.
Troels Ravn, uddannelsesordfører (S)

