Falsk omsorg til haltehæren
Ikke overraskende er arbejde ikke så sundt, at vi kan overlade det til de syge. Så skulle vi ikke lade være med at lade som om, haltehæren får et bedre liv, hvis vi sparker den rundt i arbejdsprøvninger og ressourceforløb?


 Mit forkølelsessår er bare rosen i den buket af årstidsrelaterede dårligdomme, der plager mig for tiden. For bare tre uger siden var jeg bristefærdig af D-vitamin og på grænsen til det næsten vammeltlykkelige efter at have tilbragt tre uger i en indisk vandkant, helt nede i gear og derfor i øjenhøjde med min meget lave søn.
Nu er det, som om min krop er imploderet. Men op og ud, din gamle krop. Det arbejde laver ikke sig selv. Og det går trods alt over igen.
Desværre er der en del mennesker i morgentrafikken, for hvem det ikke går over igen. Og for et par uger siden blev vigtig forskning om de kronisk syge og arbejdsmarkedet offentliggjort – forskning, der efter min smag slet ikke fik den opmærksomhed, og da slet ikke de politiske konsekvenser, den fortjente.
På Aalborg Universitet havde forsker Iben Nørup sat sig for faktisk at undersøge effekten for de mennesker, der efter reformen af førtidspensioner og fleksjob trods tung sygdom bliver smidt i arbejde ud fra den socialdemokratiske devise om, at det værdige menneskeliv er det, og udelukkende det, der tilbringes i det store fællesskab, som vi kalder arbejdsmarkedet.
Reformen, der trådte i kraft den 1. januar 2013, har som bekendt betydet, at langt færre har fået tilkendt førtidspension, mens mange til gengæld visiteres til fleksjob – bare et par timer om ugen, fordi det efter sigende skulle være der, de fandt det sociale fællesskab, som skulle gøre deres liv rigt.
Men for de alvorligt syge og handicappede stemmer virkeligheden bare ikke overens med den brede politiske dyrkelse af arbejdet, viser forskningen.
Faktisk betyder tvangsaktiveringen, at de får færre kræfter til at være sammen med venner og familie eller dyrke fritidsinteresser sammen med andre.
Iben Nørup har koblet Region Nordjyllands sundhedsprofil af 25.000 nordjyder gennem en årrække med oplysninger fra Danmarks Statistik og Beskæftigelsesministeriets registrering af de samme menneskers tilknytning til arbejdsmarkedet. Det store statistiske materiale afslører absolut ingen positiv social effekt af at have et arbejde.
»Gennem de seneste år har det grundlæggende argument for en række reformer været, at det er vigtigt, at for eksempel folk på sygedagpenge kommer tilbage på arbejdsmarkedet. Ellers ender det i social elendighed. Det betyder, at man lukker for den økonomiske understøttelse og lægger pres på de mennesker for at komme i beskæftigelse. Hvis det hjalp dem, ville det være fint. Men resultaterne viser det modsatte. Man kan ikke forbedre folks sociale situation bare ved at give dem et arbejde. Faktisk kan det have en negativ effekt,« konkluderer Iben Nørup til Nordjyske Stiftstidende.
Og hendes forskningsresultater står ikke alene. I efteråret 2014 konkluderede Det Nationale Forskningscenter for Velfærd stort set det samme. Og de kan ikke engang beskyldes for at lade resultater påvirke af egne forventninger. Som seniorforsker Steen Bengtsson udtalte dengang: »Resultaterne er lidt overraskende, også for os. Vi forestillede os, at man bliver mere syg af en førtidspension, men det modsatte er faktisk tilfældet.«
Jeg skal nok tage et par årtier mere på arbejdsmarkedet, hvis mine kolleger kan leve med mit pizzafjæs og evige piv.
Men hvor ville jeg ønske, at en god del af den tid ville gå med at rapportere med breaking-bjælke fra det øjeblik i valgkampen hvor det samlede danske politiske spektrum vågnede op til en kollektiv erkendelse af, at politik gerne skulle have hold i virkeligheden.
Hvis man vil sparke haltehæren rundt i arbejdsprøvninger, ressourceforløb og 12 minutter om dagen, må man hellere bare sige det, som det er: At det er, fordi deres lediggang falder os andre arbejdsduelige for brystet. At vi ønsker at udnytte selv de mest marginale menneskelige ressourcer for at skubbe væksten – gadegunggadegunggadegung – i vejret.
Eller fordi vi simpelthen er så fantasiforladte, at vi ikke selv kan forestille os et liv uden kørselsfradrag og kantinepållæg.
Men lad da være med at pålægge de syge den ekstra byrde, at det hele skam bare er for deres egen skyld.
Anna von Sperling er kulturredaktør.
Klummen er udtryk for skribentens egen holdning

