Man skal lære at være far
Tidligere var faderskabet kendetegnet ved fravær snarere end nærvær. Unge mænd er pionerer i familielivet, de har få traditioner at læne sig op ad, når de bliver fædre. Men øvelse ser ud til at gøre mester


 
	Nogle af mine tryggeste barndomsoplevelser var cykelturene med min far. Jeg sad i barnesædet på stangen mellem hans arme, der hvilede på styret, og han pustede mig i håret, når det gik stærkt – det var før cykelhjelmene. I regnvejr foldede han et vissengrønt regnslag ud over os begge, og så sad jeg derinde, hørte regnen tromme og indåndede min fars duft af stivet skjorte, sved og brillantine, der blev stærkere i det fugtige halvmørke.

	Min far var tjener, han arbejde to dage fra tidlig morgen til sen aften og havde derpå fri i to dage. På sine fridage tog han sig af min lillesøster og mig, købte ind, lavede mad og gjorde rent ligesom min mor. Det var ham, der lærte mig at lave opbagt sovs og boller i karry med stegte ringe af ananas fra dåse.

	Jeg troede, at fædre var sådan, indtil jeg i gymnasiet fik veninder, hvis fædre aldrig havde kørt med dem i barnevogn, madet eller puslet dem – og sjældent legede med dem, da de blev større. I 1950’erne og langt op i 1960’erne var faderskabet snarere karakteriseret ved fravær end ved nærvær: »Ofte går han til sit arbejde så tidligt, at børnene endnu sover, og kommer hjem kort inden deres sengetid,« hed beskrivelsen af det normale familieliv i en lille lærebog om barnepleje, som Røde Kors udgav i 1951, da arbejdsugen var 48 timer fordelt på seks dage. »Derfor gælder det om, at han udnytter alle muligheder for at være sammen med børnene,« opfordrede pjecen.

	Der er sket meget siden da. Dengang var fædre forvist fra barselsstuen, i dag deltager i omkring 98 procent af dem i fødslerne.Dengang blev det regnet for et socialt eksperiment at lægge et spædbarn i armene på en mand. Efter årtusindeskiftet har forskning på Rigshospitalet vist, at der ikke er biologiske kønsforskelle i evnen til at indleve sig i spædbørns behov. Og spædbørn er ’kønsblinde’ – de rækker instinktivt ud efter den, der tager sig mest af dem. De evner at suge den voksne ind i et psykologisk felt, hvor forælderen oplæres til at fornemme barnets behov. Forskningen viste også, at fædre, som er eneansvarlige for deres barn, har udviklet detaljeret fornemmelse for barnets signaler.

	Alligevel regner mange danskere, både mænd og kvinder, det for naturgivet, at kvinder har særlige evner til at passe børn.

	Kvinder har selvfølgelig et forspring i forældreskabet: Dels er graviditeten en mental forberedelse, som faderen skal indhente, når barnet kommer til verden. Dels ved kvinder, at de skal være hovedansvarlige for barnet i de seks til tolv måneder, som barselsorloven varer. De kan derfor uhæmmet knytte sig til barnet. Mænd må derimod beherske sig i forholdet til den nyfødte, så de psykologisk kan slippe den lille og gå på arbejde 14 dage efter dets fødsel. Det giver meget forskellige udgangspunkter for kønnenes forhold til barnet.

	Når så denne kulturelt bestemte arbejdsdeling er etableret, betragtes den ofte som resultat af kønnenes naturlige egenskaber.

	Der er en stærk sammenhæng mellem mandens, kvindens og barnets roller i familien. Mænd kan ikke læne sig op ad en kulturel tradition, der giver faderen et lige så tæt forhold til børnene, som mødrene har. Nutidens fædre er pionerer, de må prøve sig frem og skabe en ny farrolle – og moderne fædre med fuldskæg, hænge-røv og omvendt kasket, håndværkerbukser, tatoveringer i nakken eller jakkesæt viser ikke overraskende, at øvelse gør mester.

	Idealisering og idyllisering af moderskabet kan stå i vejen for, at fædre kan få et nært og ansvarligt forhold til deres børn fra fødslen. Det kan samtidig blokere for, at kvinder kan have et engageret liv uden for familien uden at blive plaget af skyldfølelser over at opføre sig som en ravnemor.

	Forandringerne i forældreskabet kræver, at mænd lærer og får mulighed for at prioritere anderledes mellem arbejde og børn, og det kræver, at kvinder slipper kontrollen på et felt, som er kilde til identitet og stærke følelser.

	Hvis familierne selv fordeler barselsorloven, snupper kvinderne det hele, viser erfaringerne fra Island, som i 2001 indførte tre måneders barsel til kvinder, tre til mænd og tre til deling i barnets første 18 måneder. Et enigt Landsting har derfor vedtaget at gøre verdens bedste barselsorlov endnu bedre. Fem måneders barselsorlov til hver forældre og kun to til deling.

	Set i det perspektiv fører Helle Thorning-Schmidts regering en tilbageskuende og konservativ familiepolitik. Bittert for en feminist at måtte sætte dette stempel på landets første kvindelige statsminister.

Pia Fris Laneth er forfatter og foredragsholder

