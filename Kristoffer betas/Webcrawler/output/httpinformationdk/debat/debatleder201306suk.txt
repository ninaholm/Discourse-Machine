Suk



Man hører det indimellem som et suk fra universitetsansatte. Aldrig til citat, men ikke desto mindre: hvis bare vi måtte opkræve betaling, ville det smitte af på de studerendes indsats i studerekammeret.Nu sagde Venstres uddannelsesordfører Esben Lunde Larsen det så til citat med opbakning fra hele folketingsgruppen:»Man ville være blind, hvis ikke man kunne se, at brugerbetaling generelt medfører positive incitamentsstrukturer,« som begrundelse for at en eventuel kommende taxameterkommission også skulle se på brugerfinansiering.Men efter en formiddag i mediemøllen trak partiets gruppeformand Kristian Jensen forslaget, og regeringsordførere tog deres nye våben til oppositionsjagt frem og råbte: zigzagkurs.Sådan må det unægteligt fremstå for vælgerne. Men det er ikke kun Venstres skyld, og offeret er desværre den politiske samtale, som lider under politisk professionalisering og flere, hurtige medieplatforme.Uanset hvad man måtte mene om bruger-betaling, er debatten om, hvordan kvaliteten løftes i uddannelsessystemet for vigtig til at lade sig bremse af tabuer og en partitop, der banker en ordfører på plads.Eksperter med Velfærdskommissionen i spidsen har længe peget på, at brugerbetaling kunne tages i brug som medfinansiering f.eks. på kandidatuddannelserne og i form at statslån, der erstatter SU’en.Den diskussion burde kunne løftes op på det politiske niveau – men det bliver desværre ved overskrifterne: ’Brugerbetaling’ kontra ’fri og lige adgang til uddannelse’. Imellem disse ideologiske yderpunkter ligger der masser af muligheder, som det danske uddannelsessystem ville være godt tjent med at sætte under lup i en kommission.Det bliver så heller ikke til noget i denne omgang. Og de må forsat sukke på universitetsgangene.
