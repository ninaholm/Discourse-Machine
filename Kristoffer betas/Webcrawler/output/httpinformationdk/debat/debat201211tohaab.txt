To håb
Yvo de Boer og Connie Hedegaard


I går, mandag, lod Niels Krause-Kjær i sit program ’Krause på tværs’ på Danmarks Radios P1 den danske klimakommissær Connie Hedegaard erklære: »Vi skal diskutere vækst på en anden måde,« som bebudelsen skriftligt lød på DR’s hjemmeside.»Hedegaard synes, at et paradigmeskift er på vej. At de yngre generationer er begyndt at kigge efter andre værdier end de rent materielle. De erkender, at vækst ikke kun skal forstås som materiel vækst,« fortsatte den håbefulde appetitvækker. Hvad Connie Hedegaard som »gæst i en samtale om vækst, en tabt klimadagsorden og et knagende europæisk skrog« i praksis levede smukt op til i selve gårsdagens samtale. (Der også sendes i dag 20.03,på torsdag 5.03 og lørdag 6.03).Dagen før, i søndags, lod dagbladet Politiken under overskriften »Klimaekspert: ’Næste FN-klimarapport vil skræmme alle fra sans og samling’« den forhenværende FN-klimatopleder Yvo de Boer håbefuldt erklære: »Jeg er sikker på, at de videnskabelige beregninger vil skabe et nyt politisk momentum og sætte gang i de globale klimaforhandlinger, som indtil videre ikke har givet store resultater.« At den næste klimarapport, som ventes publiceret om cirka et år, »vil skræmme alle fra sans og samling«, siger de Boer angiveligt i et interview til den australske avis Sydney Morning Herald.Ingenting i håndenSå nu kan det da kun gå fremad. Når følgerne af de kommende chokvirkninger, som FN-klimaeksperten forventer af den næste naturvidenskabelige rapport om Jordens sande tilstand efter vores fortsat stadig stigende materielle gigantforbrug af den, åbenbart på forhånd nu kan spores af EU-kommissæren: De yngre generationer er allerede begyndt at kigge efter andre værdier end de rent materielle.Det var også på tide.For man behøver ikke vente på FN’s næste klimarapport for at blive skræmt fra vid og sans. »Vi er hastigt på vej op over to graders opvarmning,« meddelte en overskrift her i bladet den 7. november i år. Byggende på en rapport fra verdens største konsulent- og revisionsvirksomhed, PricewaterhouseCoopers (PwC). Konstaterende, at den nødvendige hastighed for CO2-reduktion til opnåelse af en opvarmning på under to grader overhovedet ikke er blevet præsteret i et eneste år siden midten af det 20. århundrede, hvor man begyndte at registrere det.Skønt de to grader videnskabeligt og derefter globalt-politisk på et utal af internationale topmøder er skønnet som den absolut højeste opvarmning, naturen (forhåbentlig) kan tåle, hvis risikoen for selvforstærkende stadig mere omfattende, uafvendelige naturødelæggelser ikke skal blive for stor. (De såkaldte ’tipping-points’). Men »nu står én ting klar«, hedder det i rapporten fra PwC: »Erhvervsvirksomheder, regeringer og lokalsamfund kloden over er nødt til at planlægge med henblik på en varmere verden – ikke bare to grader, men fire grader eller endog seks grader.« »Dybt skræmmende,« kalder det danske medlem af FN’s klimapanel, forskningsprofessor Jørgen E. Olesen, Aarhus Universitet, det: » Udviklingen viser, at de politiske beslutningstagere har en masse i munden, men ingenting i hånden.«Det spinkle håbHvad skyldes det så? At den moderne menneskehed ikke har været i stand til at afkoble – hvad i almindelighed betragtes som og kaldes – ’fremskridtet’ fra stadig stigende forbrug af de materielle naturgoder (ressourcer). Tværtimod. Som beskrevet i en artikel her i bladet den 22. oktober:»Drevet af teknologiske fremskridt samt befolkningsmæssig og økonomisk vækst voksede den årlige udvinding af byggematerialer med en faktor 34, af malme og mineraler med en faktor 27, af fossile brændsler med en faktor 12, biomasse med en faktor 3,6 og den samlede materialeudvinding med omkring en faktor otte, alt mens BNP blev 23 gange større,« konstaterer FN’s Miljøprogram UNEP i rapporten Decoupling natural resource use and environmental impacts from economic growth. Pr. indbygger i verden er det gennemsnitlige årlige ressourceforbrug fordoblet fra 4,6 ton omkring år 1900 til 8,5-9,2 ton efter år 2000. Med vækst i folketallet betyder det, at den samlede globale udvinding og høst af de nævnte typer ressourcer er nået op på 47-59 milliarder ton pr. år, oplyser UNEP, »med en klar tendens til fortsat stigning i fremtiden«.En aktuel rapport fra Sustainable Europe Research Institute (SERI), Green Economies around the world?, medtager data frem til 2008 og angiver det globale ressourceforbrug til 68 mia. ton. om året. Det afspejler en vækst i forbruget på ikke mindre end 80 pct. siden 1980. Altså i løbet af mindre end 30 år. Forbruget og presset på ressourcerne er i øvrigt meget ulige fordelt med f.eks. 4,7 ton pr. indbygger pr. år i Afrika syd for Sahara, 13,8 ton i Kina, 14,7 ton i gennemsnit i EU og 27,5 ton i Nordamerika. Gennemsnitsdanskerens ressourceforbrug er ifølge SERI ca. 25 ton pr. år, et af de højeste i EU.Sort ser det ud, men nu ser Connie Hedegaard lyset på de yngre generationers vegne. Og Yvo de Boer håber, at også de ældre om et års tid i den grad bliver skræmt fra vid, sans og samling, at det store paradigmeskift omsider kan gå i gang.Ironi? Forkert! Hvad er der ellers at håbe på?
