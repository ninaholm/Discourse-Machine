Jeg vil bare være mig



 Jeg vil bare være mig. Men det må jeg ikke. Eller i hvert fald er det besværligt.
Af køn er jeg kvinde, men jeg passer ikke ind. Jeg kan ikke identificere mig med andre kvinder, jeg føler mig ikke som dem. Men jeg er heller ikke en mand - jeg har jo bryster. Men jeg har ambitioner som en mand, hvilket er til stor gene - både for kvinder og mænd. Men jeg er ikke et offer, sådan opfatter jeg ikke mig selv. Men jeg hører ikke hjemme i samfundets opfattelser af køn, og det er det, der er problemet.
Måske er det min opdragelse i 70'erne, hvor jeg lærte at tage ansvar, ikke kun for mig selv, men for alt og alle og hele verden. Jeg fik et selvværd, der var så stort, at det ikke kunne rummes i idealet om en kvinde, men heller ikke kunne rummes i en mand. Mit selvværd gjorde, at jeg måtte opfinde en anden måde at definere mit køn og mig selv på. Det har været og er stadig hårdt, for det er en ganske ensom kamp. En kamp der sjældent vækker forståelse, men ofte vækker modstand. For hvis jeg ikke passer ind, er jeg åbenbart en trussel.
Så hvem er det der er fjenden? Det er sikkert ikke dig. Men det er flertallet, der ikke tør tage ansvar, ikke tør se i øjnene, at det er vores egen ide om verden, der skaber selv samme. Derfor har det relevans, om piger leger med dukker, og drenge leger krig. Forenklet? Ja. Forkert? Nej. For det er muligt at kræve mere af sig selv og sine børn og ikke altid at tage den letteste vej.
Og kom bare med argumenter om hjernens indretning og historien om jægere og samlere. Jeg køber den ikke. Du har en egenvilje, og den kan du bruge til udvikling. Selvfølgelig kan man udvikle sig, men det kræver en beslutning om ikke at underlægge sig normer om køn. En beslutning der skal tages hver eneste dag.
Tænk over det næste gang, der deles roller ud i børnehavens forårsopvisning. Jeg selv brokkede mig med søn nr. et, fordi der er en holdning om, at piger skal have lov til at være rigtige piger og drenge rigtige drenge. Men hvordan er man rigtig? Hvem er det der definerer det? 
Jeg er det åbenbart ikke, men har jeg misforstået noget? Nej selvfølgelig ikke. Men hvad skal jeg så gøre, når jeg sidder i børnehaven med søn nr. to, hvor han og andre drenge er stærke mænd, og pigerne prinsesser, hvor selv de piger, der er blevet udstyret med sværd, tages til fange af en drage og stadig venter på at de sande helte, drengene, skal redde dem? 
Jeg må bare endnu engang hæve min røst - til trods for hovedrysten. For det er mit ansvar! Men det er også dit! Ikke kun for ligestillingens skyld, men også for din og min ret til at være dem vi er, uanset hvordan vi tisser.
Jeg er stærk, fordi jeg er mig!

