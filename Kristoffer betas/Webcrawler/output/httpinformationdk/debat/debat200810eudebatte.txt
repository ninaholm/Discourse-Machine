EU-debattens forunderlige fornægtelse

Når kun en tredjedel af danskerne har tillid til EU, skyldes det ikke nødvendigvis taktik fra EU-skeptikernes side.


 I artiklen "Danskerne har stor tillid til EU" i Inf. 27. september, hævder professor Ove Kaj Pedersen, at danskerne, trods en stigende skepsis som følge af debatten om EF-domstolen, stadig har stor tillid til EU. Som grund herfor lægges, at 32 procent af danskerne har tillid til EU-kommissionen. Undskyld Hr. professor, men er procentsatser ikke en andel af noget? Og kan man ikke derfor påpege, at 68 procent af danskerne netop ikke har tillid til EU-kommissionen?
Endnu værre går det for professoren, når denne affejer den stigende skepsis mod EU som udtryk for opmærksomheden om EU sommeren over, og at dette skyldes taktik fra EU-skeptikernes side. Men Hr. professor: Er det ikke et demokratisk grundvilkår, at debat om samfundsforhold er forudsætningen for demokratisk stillingtagen. Er det pludseligt demokratisk illegitimt og 'taktik', når Folkebevægelsen mod EU retter kritik mod EF-domstolen, der i fire domme har undergravet fagbevægelsens muligheder for at bekæmpe underbetaling. Og at vi herved faktisk kan iagttage en større EU-skepsis i fagbevægelsen? 
Larmende tavshed
Interessant nok kan professorens iagttagelse også her vendes på hovedet. Jo større debat og dermed viden om EU - jo større EU-modstand. Vi oplever det som nævnt i fagbevægelsen, og sommerens debat om EF-domstolen, som især handlede om EU's ret til at overtrumfe Folketingets love, og dermed satte fokus på, hvem som lovgiver herhjemme, har også åbnet øjnene for mange. Selv Berlingske har sat fokus på, at det meste af lovgivningen - og ikke blot på udlændingeområdet - bestemmes af EU. 
Desværre er reaktionen hos EU-tilhængerne ofte en skræmmende fornægtelse af debatten. Man nægtede os en folkeafstemning om Lissabon-traktaten, og da Folkebevægelsen rejste en debat herom, ønskede ingen fra jasiden at deltage. I Esbjerg efterlyste Foreningen Vestjyder for Folkeafstemning sågar debattører fra jasiden i annoncer uden held. I stedet ses al EU-kritik som taktik, og EU-modstanderne mødes med larmende tavshed. 
Til sommer er der endnu engang valg til EU-Parlamentet, og går det som sidst, så vil en flok aftægtspolitikere og unge karrieremagere alle råbe højt om deres fantastiske visioner for EU. Sidste gang var alle imod landbrugsstøtten. Næste år vil alle sikkert redde klimaet. Vigtigt nuvel, men hvem tør tage debatten om EU seriøst?
Hvem tør spørge, hvorfor 68 procent af danskerne åbenbart ikke nærer tillid til EU?

