De skjulte tab
De danske banker ømmer sig. Med nye regler kan de ikke længere blot skubbe deres tab på lån til fast ejendom foran sig. Fremover skal bankerne bogføre, hvad ejendommene reelt vil kunne sælges for inden for en periode på seks måneder... 


 De danske banker ømmer sig. Med nye regler kan de ikke længere blot skubbe deres tab på lån til fast ejendom foran sig. Fremover skal bankerne bogføre, hvad ejendommene reelt vil kunne sælges for inden for en periode på seks måneder. Hidtil har bankerne selv fastsat ejendommenes værdi.
Helt urimeligt, siger pengeinstitutterne: Ejendomspriserne skal nok stige igen, og derfor falder Finanstilsynets nye regler som en unødvendig straf midt i en krisetid, lyder argumentet.
»Det er klart, at de nye regler ikke øger lysten til som bank at tage risiko på bøgerne i forhold til fast ejendom,« sagde direktør i Jyske Bank, Anders Dam, da han måtte nedskrive sin egen banks udlån til ejendomme med 900 mio. kr.
Bingo, hr. bankdirektør, det er jo netop pointen! Vi har ikke brug for banker, der med ’lyst’ til at ’tage risiko på bøgerne’ kaster sig ud i chancesejlads med sagesløse bankkunders opsparing som indsats. Vi har derimod brug for banker, der udsteder lån på baggrund af realistiske – og kompetente – vurderinger af ejendommenes reelle værdi.
Kunstigt opskruede ejendomspriser har reelt været den make up, fallerede banker har forsøgt at dække sig bag. Det så vi ført ud i det groteske med Amagerbankens krak, og det kan undre, at undergangsfortællinger som denne ikke af sig selv overflødiggør Finanstilsynets regler.
Det forkerte er ikke at tvinge bankerne til at realisere deres tab. Det forkerte er, at bankerne overhovedet har udstedt lån på et foreløbigt urealistisk håb om pludselig opblomstring på boligmarkedet.
Derfor er der ingen vej udenom for bankerne: De må se fortidens tab i øjnene og sørge for at få fremtidens udlån afstemt med de reelle forhold på ejendomsmarkedet. Når bankerne ikke selv kan finde ud af det, er det godt, at Finanstilsynet kan hjælpe på vej.
Bankerne skal jo ikke ende som tombolaer, hvor alle sparepengene sættes ind på forventningen om, at det næste lille lod giver den store gevinst.

