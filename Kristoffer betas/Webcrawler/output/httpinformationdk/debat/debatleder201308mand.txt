En mand med næse



&nbsp;Modviljen mod større forandringer på dette område rækker langt ind i oppositionens rækker,« skrev Martin Lidegaard tilbage i 2008, da han sad behageligt på afstand af Christiansborg-politik og som formand for den grønne tænketank Concito kunne tale og skrive frit og kritisk om miljø- og klimapolitikken og behovet for den store omstilling til en grøn økonomi. Det var under Fogh-regeringen, og Lidegaard befandt sig godt med at have forladt Folketinget efter 2007-valget og helliget sig arbejdet med den grønne omstilling.»Selv i partier som SF og Radikale Venstre kan bølgerne gå højt i de interne diskussioner, når de miljøpolitiske ordførere nærmer sig den usynlige grænse, hvor de økonomiske ordførere siger stop og påberåber sig både vækst og økonomisk ansvarlighed – i gammeldags forstand,« skrev han i bogenSidste udkald.Men Lidegaard er også resultatorienteret og et politisk dyr, så da telefonen ringede 2. oktober 2011, slog han til og sagde ja til at blive SRSF-regeringens nye klima-, energi- og bygningsminister. Med til at lokke var regeringsgrundlagets løfte om »en ny og forpligtende bæredygtighedsstrategi med faste mål, tidsgrænser og tilhørende indikatorer og overvågning.« Lige efter Lidegaards hoved.Nu sidder han så på andet år i den realpolitiske suppedas. Som en række miljø- og udviklingsorganisationer for nylig påpegede i en kronik i Information, og som avisen flere gange har beskrevet, trækker det ud – og trækker ud – med regeringens grønne omstillingsinitiativer. Et par er ligefrem faldet – betalingsring i hovedstaden og kilometerbestemt lastvognsafgift – mens de store initiativer lader vente på sig: Lidegaards egen ’klimaplan’ – som ikke er en plan, men et såkaldt virkemiddelkatalog – og miljøminister Ida Aukens affalds- og ressourcestrategi, for ikke at nævne kronen på værket, selve den overordnede bæredygtighedsstrategi. Hvor Lidegaards udspil nu ventes den 14. august og Aukens ’efter sommerferien’ (så har man ikke lovet for meget), er der endnu ikke sat offentlige regeringsord på, hvad bæredygtighedsstrategien egentlig er, endsige hvornår den måtte komme. Projektet lever dog efter sigende og sigter på at foretage den overordnede kobling mellem klima- og miljøplanerne og den økonomiske politik. I den forstand løfterigt og potentielt grænseoverskridende, men dermed også i fare for at blive forhalet, udvandet eller ligefrem kvalt af de indre modsætninger og den modvilje, som Lidegaard antydede eksistensen af i 2008. Det vil sige modviljen mod en radikal grøn omstilling hos dem i regeringspartierne og de økonomiske ministerier, der tænker traditionelt på økonomisk vækst før noget andet.»Man skruer op for retorikken, vælger en sympatisk minister for sagen og justerer marginalt på politikken. Slut,« skrev Lidegaard dengang og refererede Svend Auken for udsagnet: »Hvis man virkelig vil have indflydelse i dansk politik, skal man for Guds skyld ikke blive minister. Så skal man blive fuldmægtig i Finansministeriet.«Alligevel tog Lidegaard ministerudfordringen, sådan som også Ida Auken, den økologisk ambitiøse fødevareminister Mette Gjerskov og den miljøkompetente udviklingsminister Chr. Friis Bach har gjort det, og nu fører de så kampen med fuldmægtige og ministre i Finans-, Skatte- samt Økonomi- og Indenrigsministerierne. Her hersker ifølge Lidegaards 2008-bog forestillingen om Homo Economicus som »en grundlov, der er blevet trukket ned over alle andre ministerier med en brutalitet og konsekvens, der har skabt resultater, men også kastet lange og dybe skygger i dansk politik.«Parallelt lurer en blå opposition på enhver lejlighed til at genere eller direkte afspore den nuværende regerings projekt. Som i sagen om klimaministerens klare fodfejl med solcelleordningen, der indkasserede ham en velvoksen næse og spaltemeter af dårlig avisomtale.Det gode, der kan siges om det hele, er, at Lidegaard i lighed med sine grønne ministerkolleger også har næse for selve det barske politiske spil samt råstyrke til ikke at give op over for vanetænkning og forandringsmodstand andetsteds.»Den grønne omstilling kræver en helt ny måde at tænke på,« bemærkede ministeren i en tale tidligere i år. Den tænkning vil gradvist sive ind gennem magtens tykke mure.Information giver i denne lederserie centrale medlemmer af regeringen et sommereftersyn. I dag klimaminister Martin Lidegaard. Tidligere Margrethe Vestager og Helle Thorning-Schmidt.
