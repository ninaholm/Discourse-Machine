Grønland er så meget mere end misbrug
Det er udtryk for mangel på respekt for problemernes kompleksitet, når danske medier og politikere gang på gang falder tilbage på den unuancerede fortælling om de misbrugte grønlandske børn


 I en dansk sammenhæng er den dominerende fortælling om børn i Grønland, at de har det dårligt, at mange mistrives og ofte udsættes for seksuelle overgreb, og at det grønlandske samfund ikke er i stand til at tage vare på sine egne børn.
Denne fortælling er ikke ny, og den er ikke forkert – men den er ufuldstændig. En netop offentliggjort rapport udarbejdet af Børnetalsmanden i Grønland ud fra besøg i to distrikter i det nordvestlige Grønland bekræfter endnu engang, at der er problemer.
Medier og politikere er hurtige til at gribe historien og uden de nødvendige forbehold formidle resultaterne med brug af udvalgte særligt belastende citater og dramatiske overskrifter.
Grønlandsordføreren for Dansk Folkeparti, Søren Espersen, beskriver eksempelvis Grønland som »et land i totalt socialt og sundhedsmæssigt kaos med incest, med børn, der sulter eller går for lud og koldt vand«. Dansk Folkeparti foreslår på den baggrund, at Grønland ekstraordinært og midlertidigt sættes under administration. Så er scenen sat.
Der er ringe nysgerrighed på alt det, der lykkes godt for de grønlandske børnefamilier. En sådan nysgerrighed ville give en anden fortælling. En fortælling om, at langt de fleste børn i Grønland trives og har det godt.
Det kunne være interessant at få beskrevet, hvordan familierne bærer sig ad med at klare det. Hvad er det for resurser, som de trækker på i deres kultur og traditioner? Gennem de seneste 14 år har jeg arbejdet som distriktslæge i Nordvestgrønland i perioder af nogle måneders varighed. Mange ting har betaget og overrasket mig ved Grønland – ikke mindst mødet med de grønlandske børn og deres familier.
Kreativitet og leg
Det har hver gang gjort et stort indtryk på mig at opleve, hvordan børnene sætter deres præg på det daglige liv i byer og bygder gennem deres kreative og glade leg, som foregår mellem husene, i havnen, på stranden, og hvor der ellers er plads og muligheder. Det er uhyre sjældent at opleve grønlandske børn, der græder, eller voksne, som skælder ud på dem. Jeg oplever, at børnene naturligt indgår i de voksnes aktiviteter, hvad enten det er jagt eller fiskeri, udflugter med hundeslæde, fester eller i forskellige sportsaktiviteter.
I konsultationen møder jeg børn, der i reglen kommer med enten forældre eller bedsteforældre, og som har en god og direkte voksenkontakt. De er tillidsfulde og gode til at klare behandlinger og undersøgelser, der kan være belastende. Forældrene bekymrer sig for deres børn og samarbejder godt i undersøgelsen og behandlingen.
I forbindelse med mit arbejde i Grønland ser jeg altså mange ting, som imponerer mig. Men der er også bekymringer såsom tegn på, at der er børn, som mistrives, og at der ofte er for langt til de myndigheder, der skal hjælpe og føre tilsyn.
Det er problemer, som det kan være smerteligt at stå med, når mulighederne for at gøre noget effektivt er begrænset af mangel på ressourcer, social elendighed eller mistrivsel hos de voksne i familien.
Det, som jeg beundrer, er børnefamiliernes evne til – selv under vanskelige forhold – at skabe et rimeligt liv for deres børn. Jeg beundrer, hvordan familien som helhed bidrager i omsorgen. Sammenholdet i familierne og traditionerne for at hjælpe hinanden, er en væsentlig årsag til, at mange ting lykkes.
Meget lykkes
Det er udtryk for en betydelig selvovervurdering og mangel på respekt for problemernes kompleksitet, når danske politikere som løsning foreslår at sætte Grønland under administration.
De gentagne tilfælde af seksuelle overgreb på børn, der inden for se seneste år er sket i Danmark, og som i nogle tilfælde har fundet sted gennem flere år uden at nogen greb ind, burde give anledning til en vis ydmyghed og selvransagelse hos danske myndigheder og politikere. Man kan vel også med en vis ret sige, at vi allerede har haft chancen gennem vores mangeårige og massive tilstedeværelse i Grønland.
Der er brug for en fortsat målrettet indsats over for børns vilkår i Grønland med støtte til de børn og familier, som er i vanskeligheder, og med et forstærket fokus på de bagvedliggende sociale og strukturelle forhold. Jeg har stor respekt for det arbejde, der allerede gøres fra grønlandsk side for eksempel af Grønlands Børnerettighedsinstitution i Nuuk. Jeg oplever det som afgørende vigtigt, at en dansk indsats baseres på et respektfuldt samarbejde med de grønlandske aktører og deres kompetencer.
Det er vigtigt at være nysgerrig på, få beskrevet og udviklet ressourcerne i de grønlandske børnefamilier. Det er vigtigt at forstærke fortællingen om og anerkendelsen af det meget, der lykkes. Det er nyttigt med information, kampagner og hensigtserklæringer, men det er også nødvendigt at erkende, at der er forhold, som man ikke kan informere sig ud af, og hvor det handler om ændring af sociale forhold – om politik.
Hans Klausen er speciallæge i samfundsmedicin

