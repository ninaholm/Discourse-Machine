Giv grækerne en chance
LEDER


 Den Europæiske Centralbank (ECB) fyrede onsdag ekstra op under den i forvejen ophedede debat om Grækenlands krise med meddelelsen om, at græske statsobligationer fra næste uge ikke længere accepteres som sikkerhed i forbindelse med den løbende refinansiering af landets banker. Begrundelsen er, at evalueringen af genopretningsprogrammet for den græske økonomi ikke er »succesfuldt tilendebragt«.
Det havde den forrige regering i Athen ikke nået inden valget for to uger siden, og den nye regering under venstrefløjspartiet Syrizas ledelse står fast på sit valgløfte om at gøre op med centrale dele af spareprogrammet. Konsekvensen er, at de græske banker kan blive tvunget til at gøre brug af det såkaldte Emergency Liquidity Assistance-program (ELA), hvor renten er 1,55 procent i stedet for ECB’s ordinære rente på 0,05 procent, hvilket fik de græske bankaktier til at styrtdykke.
Det sætter såvel grækerne som de øvrige lande i eurozonen under øget pres inden næste uges topmøder i Bruxelles. Beslutningen, som formelt handler om at beskytte ECB’s uafhængighed, risikerer ikke blot at skabe panik blandt græske bankkunder, men også at skubbe landet yderligere i retning af en udtræden af euroen.
Uforsonligheden blev endnu tydeligere, da den nyudnævnte græske finansminister, Yanis Varoufakis, i går mødtes med sin tyske kollega, Wolfgang Schäuble. Forinden havde tyskerne lækket et internt dokument med krav om, at den nye græske regering dropper stort set hele det program, som Syriza gik til valg på.
Regeringen i Athen skal fortsat sigte mod et budgetoverskud på tre procent i 2015 og 4,5 procent næste år ved blandt andet at nedlægge 150.000 offentlige job, sænke mindstelønnen yderligere, accelerere privatiseringerne og droppe planerne om at subsidiere fattige grækeres elregning, fremgår det af det tyske regeringsdokument.
Budgetoverskuddet skal gå til at betale renterne på den græske statsgæld, som under krisen er steget til 175 procent af bruttonationalproduktet – en gæld som grækerne ikke har en jordisk chance for at betale, selv om landet stik imod enhver forventning skulle opnå vækstrater af kinesiske dimensioner:
»For øjeblikket er vi enige om at være uenige,« sagde Schäuble under pressemødet med Varoufakis, der prompte replicerede:
»Som jeg ser på det, er vi end ikke enige om at være uenige.«
Den grundlæggende uenighed handler om krisens årsager og følger. For at løse situationen, som potentielt kan få uforudsigelige og ødelæggende konsekvenser for valutasamarbejdet og resten af EU-parterne, er alle parter nødt til at indgå kompromiser. Den græske regering har allerede meddelt, at den slækker på valgløftet om at få nedskrevet statsgælden. I stedet satser grækerne på en overgangsordning indtil slutningen af maj for at få tid til at indgå en ny aftale med EU-parterne. Grækernes eneste trumfkort er, at det ville være et enormt politisk nederlag for især den tyske kansler, Angela Merkel, hvis et af medlemslandene skulle blive tvunget til at forlade eurozonen. Tyskerne satser derimod på, at de økonomiske, sociale og politiske konsekvenser af en sådan beslutning, som kun den græske regering kan træffe, vil være helt uoverskuelige. Så det handler om at finde en løsning, så ingen af parterne taber alt for meget ansigt. Det kræver dog først og fremmest en vis eftergivenhed fra tyskernes side, som der dog foreløbig ikke er tegn på. Det fik Varoufakis til at skærpe tonen over for Schäuble og kræve større forståelse fra tyskernes side.
Den græske finansminister tillod sig endda at gøre det, der bliver betragtet som et faux pas i enhver civiliseret diskussion. Han spillede det såkaldte nazikort ved at påpege, at Tyskland selv opnåede gældsnedskrivning efter Anden Verdenskrig, og at krisen har givet det græske nazistparti Gyldent Daggry vind i sejlene. Det er et faresignal, som tyskerne om nogen burde kunne forstå. For at undgå en politisk nedsmeltning i EU er de stærkeste lande nødt til at begynde at se kritisk på de seneste års krisepolitik og især at respektere det græske demokrati. Eller som John Lennon og Yoko Ono (næsten) sang i 1969: »All we are saying is give Greece a chance.«

